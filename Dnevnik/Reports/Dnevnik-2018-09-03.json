{"url": "https://www.dnevnik.bg/sport/2018/09/03/3305659_kubrat_pulev_se_nasochva_kum_chikago_sled_macha_s_fjuri/", "text": "Кубрат Пулев ще се насочи към Чикаго след двубоя си с Хюи Фюри. 37-годишният българин и 23-годишният британец  ще се качат на ринга в зала \"Арена Армеец\" в София на 27 октомври . Победителят от мача ще стане задължителен претендент за световната титла на Международната боксова федерация (IBF), която в момента се държи от Антъни Джошуа. След тази среща са планирани няколко мача в Чикаго, като първият ще бъде през пролетта, обяви промотърът Ивайло Гоцев. Той е част от американската компания Epic Sports, която вече се занимава с организирането на мачовете на Пулев. Българският боксьор наскоро  се раздели с дългогодишния си промотър \"Зауерланд\". Дори при успех срещу Фюри Пулев ще трябва да почака доста, преди да стигне до евентуален двубоя за световна титла. Причината е, че поясът на IBF беше последният, който Джошуа защити. Сега му предстои защита на титлата на Световната боксова асоциация (WBA) срещу Александър Поветкин на 22 септември. След това британецът ще трябва да направи мачове със задължителните претенденти на Световната боксова асоциация (WBA) и Международната боксова организация (IBO). Всеки от тези защити потенциално може да бъде отложена, ако се стигне до обединителен мач с шампиона на Световния боксов съвет (WBC). \"Със сигурност няма да влезем в чакалнята на Джошуа. Няма да се наредим. Имаме планове извън Джошуа. Когато този мач ни се предостави, тогава ще атакуваме\", заяви Гоцев пред \"Диема спорт\". Първата среща на Пулев в Чикаго почти сигурно ще се проведе в зала \"Уинтръст арена\", която е с капацитет 12 хиляди зрители. Реалистичен вариант за следващите мачове на българина е 25-хилядната \"Юнайтед сентър\", твърди Гоцев. По думите му предстоящата гала вечер в София ще е \"нещо, което не е виждано на българска територия\". \"Силни срещи и също така решителни. Тервел се боксира за европейска титла, а всички знаем какъв е залогът в мача на Кубрат\", каза още Гоцев. Той обяви, че билетите ще струват между 20 и 300 лева. По думите му боксовата вечер в \"Арена Армеец\" ще бъде предавана в повече от 20 държави. ESPN е купила правата за излъчване на американска земя и ще го предава по новата си онлайн платформа ESPN+. Правата за Великобритания се държат от Channel 5.", "date": "2018.09.03", "title": "Кубрат Пулев се насочва към Чикаго след мача с Фюри"}
{"url": "https://www.dnevnik.bg/sport/2018/09/03/3305558_ronaldo_modrich_i_salah_sa_trimata_finalisti_za/", "text": "Петкратният носител на \"Златната топка\" Кристиано Роналдо, избраният за най-добър футболист на световното първенство в Русия Лука Модрич и голмайсторът на Висшата лига Мохамед Салах са тримата финалисти за наградата на ФИФА за най-добър футболист в света. Отличието The Best се присъжда на най-добре представилия се играч в периода 3 юли 2017 г. - 15 юли 2018 г. Освен спортните постижения се отчита \"общото поведение на и извън терена\". Носителят на наградата, която ще бъде връчена за трета поредна година, ще бъде обявен на церемония в Лондон на 24 септември. В предишните два сезона призът на ФИФА за най-добър футболист отиде при Роналдо. За пръв път сред номинираните не попадна Лионел Меси, който беше втори през 2016 и 2017 г. Модрич се очертава като фаворит тази година. Освен че беше част от третия пореден триумф на \"Реал\" (Мадрид) в Шампионската лига, 32-годишният полузащитник помогна на Хърватия да стигне до исторически финал на световното първенство. Модрич беше избран за най-добър играч на мондиала в Русия. Той спечели и  отличието на УЕФА за футболист на сезона в Европа.   Роналдо също изигра поредния си впечатляващ сезон с \"Реал\" и отбеляза 44 гола в 44 мача във всички турнири. 33-годишният нападател се разписа 15 пъти в 13 двубоя по пътя към третата поредна купа в Шампионската лига. След световното първенство, на което Португалия отпадна в осминафиналите след загуба от Уругвай, Роналдо напусна \"Реал\". След 15 трофея и 450 гола в 438 мача с екипа на белите той премина в \"Ювентус\" с трансфер за 100 милиона евро. Салах нямаше много поводи за радост в Русия, където пристигна с контузия, а Египет отпадна още в груповата фаза. Той обаче изигра изумителен първи сезон след трансфера си от \"Рома\" в \"Ливърпул\" през миналото лято. Египтянинът обра всички индивидуални награди във Висшата лига, след като вкара 32 гола в 36 мача и подобри рекорда за най-много попадения в шампионат с 38 кръга. Той добави 11 попадения в Шампионската лига, като беше с основна заслуга \"Ливърпул\" да стигне до финала на най-силния клубен турнир. Носителят на наградата The Best се определя след гласуване на треньорите и капитаните на националните отбори, представители на медиите и феновете. Всяка група формира по 25% от вота. Днес бяха обявени и финалистите за останалите отличия на ФИФА. Зинедин Зидан (\"Реал\"), Златко Далич (Хърватия) и Дидие Дешан (Франция) са претендентите за треньор на годината. Номинираните за най-добър вратар са Тибо Куртоа, Кейлор Навас и Каспер Шмайхел. Роналдо, Меси, Салах, Гарет Бейл, Денис Черишев, Рикардо Куарешма, Бенжамен Павар, Райли Макгий, Лазарос Христодопулос и Джорджиан де Араскаета ще се борят за наградата \"Ференц Пушкаш\" за най-красив гол. За приза за най-добра футболистка ще се борят бразилката Марта, норвежката Ада Хегерберг и унгарката Дженифър Марожан.", "date": "2018.09.03", "title": "Роналдо, Модрич и Салах са тримата финалисти за наградата The Best"}
{"url": "https://www.dnevnik.bg/citat_na_deniia/2018/09/03/3305564_citat_na_denia_ako_politicite_ne_mogat_da_reshat/", "text": "Това каза президентът Румен Радев в изявлението си преди началото на новия политически сезон.", "date": "2018.09.03", "title": "Цитат на деня: Ако политиците не могат да решат проблемите, българите сами ще го направят"}
{"url": "https://www.dnevnik.bg/bulgaria/2018/09/03/3305570_wizz_air_spira_da_leti_mejdu_sofiia_i_varna_ot_kraia/", "text": "Нискобюджетната компания \"Уизер\" (Wizz Аir) преустановява от полетите между София и Варна от 27 октомври. Новината беше потвърдена както от авиокомпанията, така и от дружеството \"Фрапорт туин стар еърпорт мениджмънт\", концесионер на летищата във Варна и Бургас. \"Уизер\" летя по линията София - Варна до 2010 г., след което прекрати полетите, за да ги възстанови отново през март 2017 г. \"Ние непрекъснато следим заетостта на маршрутите си и ако е необходимо, разпределяме определени капацитети по други, по-популярни линии\", гласи отговорът, който от компанията дадоха на въпроса каква е причината за прекратяването на летателната им програма от София до Северното Черноморие. Макар че информацията за прекратяването на полетите дойде изненадващо, от варненското летище отговориха, че \"още през юли т.г. \"Уизер\" публично са комуникирали, че оптимизират графика си за София и Варна през зимния сезон\". Пак тогава от нискобюджетния авиопревозвач са информирали концесионера на Летище Варна, че временно, отново за зимния сезон, ще бъдат преустановени полетите от Варна до Милано Бергамо и Тел Авив. Тези полети ще бъдат изпълнявани само през лято. До момента \"Уизер\" обслужваше линията София – Варна с един полет дневно и така отиване и връщане в един и същ ден беше невъзможно, но при купуване на двупосочен билет с ранна резервация цената на полета започваше от 70 лв. (по 34.99 лв. в едната посока). На тази цена могат да бъдат купени в момента и билетите за последните полети на авиокомпанията в края на октомври. При липсата на бърза пътна връзка между София и Варна, амортизирания и бавен жп транспорт и седемчасовото пътуване с автобус, макар и на цена от около 50 лв. в двете посоки, полетите на \"Уизер\" бяха без алтернатива като съотношение цена, качество и скорост на придвижването. От края на октомври обаче те спират, а към момента идея за възобновяването им за следващия летен сезон няма. Според отговора на въпроси, които \"Дневник\" изпрати до \"Уизер\", \"обичайната практика на авиокомпанията е автоматично да информира всички засегнати пътници чрез персонализиран имейл за настъпилите промени и техните възможности\". Така, въпреки, че официално съобщение за прекратяване на полетите и до този момент не е публикувано на официалната страница на компанията в интернет, пътниците с резервации, засегнати от промяната, са уведомени, че имат три възможности. Те са да изберат алтернативен полет от графика на \"Уизер\", да им бъде изцяло възстановена платената сума или да получат 120% от първоначалната платената тарифа в своя WIZZ акаунт, които ще използват за бъдещи резервации. Освен \"Уизер\" между София и Варна в момента с три полета дневно лети и националният превозвач \"България ер\" - дружество от групата \"Химимпорт\". Цените, които авиокомпанията предлага през сайта си за пътуване през последната седмица на октомври, започват от 56 лв. при включен само един ръчен багаж. Същите цени \"България ер\" запазва и за месеците ноември и декември, когато вече ще е без конкуренция. По данни на \"Фрапорт туин стар еърпорт мениджмънт\" - смесено дружество между германската Fraport и групата \"Химимпорт\", през м.г. двата авиопревозвача са превозили между София и Варна над 249 хил. пристигащи и заминаващи пътници. Само от януари до август т.г. в двете посоки по същия маршрут са летели над 195 хил. пътници. От \"Уизер\" информираха, че капацитетът им за тези полети през 2017 г. е бил близо 103 хил. места, докато от януари до август 2018 г. той е намалял до около 86 хил. места. Броят на превозените пътници и коефициентът на натоварване обаче остава поверителна информация на компанията. В средата на лятото м.г. \"Уизер\" откри втората си база у нас във Варна, като обяви, че ще обслужва 8 целогодишни дестинации със самолета Airbus А320, базиран там. \"Направената от нас инвестиция възлиза на над 99 млн. долара, каза тогава каза Оуен Джонс, корпоративен директор на унгарския превозвач. Общо 333 хил. места в нашите самолети са вече в продажба, като планираме още през следващата година растеж от 11%\". Обявените в средата на м.г. полети бяха да Ларнака, Дортмунд, Айндховен, Лондон, Милано, Тел Авив, Мюнхен, както и до Летище София. Днес обаче от компанията потвърдиха, че заедно с последния ще бъдат преустановени и полетите до Милано (Бергамо) и Тел Авив. В края на януари 2017 г. дружеството \"Фрапорт туин стар еърпорт мениджмънт\" предложи да бъде учреден регионален фонд за развитие на въздушните връзки от и до летище Варна по подобие на този, който преди време функционираше в Пловдив. Неговата цел беше да удължи летния сезон и да осигури туристически поток в региона и извън сезона. Според предварителните разчети, направени от \"Фрапорт туин стар еърпорт мениджмънт\", само една нова целогодишна въздушна линия до Варна би довела по Северното Черноморие около 60 хил. пътници годишно. Финансовата подкрепа, необходима за 4 полета седмично в продължение на една година, трябваше да е в рамките на 150 – 200 хил. евро. Това означава, че ако трите морски общини – Варна, Балчик и Каварна, отделяха по 20% от приходите си от туристическия данък, акумулираните средства за една година щяха да са около 500 хил. евро, достатъчни за \"дотирането\" на 3-4 нови въздушни линии. Фондът трябваше да осигури финансова подкрепа за поддържането именно на редовни въздушни линии от и до летище Варна извън активния летен сезон – от 1 октомври до 31 май, като този до София, който в момента авиокомпанията закрива поради нерентабилност. Писмо с такова съдържание беше изпратено до кмета на Варна Иван Портних и председателя на общинския съвет в града Тодор Балабанов. То трябваше да бъде разгледано от общинския съвет в града, но това така и не се случи. Същите писма бяха изпратени и до кметовете на Балчик и Каварна, но и там резултатът беше същият. На въпроси на \"Капитал\" от двете общини отговориха, че не са предприели нищо по предложението, тъй като е нямало реакция от страна на Варна - водещата община в района.", "date": "2018.09.03", "title": "Wizz Аir спира да лети между София и Варна от края на октомври"}
{"url": "https://www.dnevnik.bg/biznes/2018/09/03/3305573_s_846_sa_se_uvelichili_cenite_v_bulgariia_mejdu_2000_i/", "text": "С 84.6% са се увеличили цените в България между 2000 и 2017 година, показват резултати от проучване на статистическата служба на Европейския съюз (ЕС) Евростат. За този период средното повишение в рамките на целия ЕС е 36%. С по-висок ценови скок са единствено Румъния (с 257%), Унгария (с 98%) и Латвия (с 86.7%). Най-голям е ценовият ръст (92.1%) в ЕС на алкохолните напитки и тютюневите изделия, като за България техните цени скачат между 2000 и 2017 година с 408.8%, отчита европейската статистика. Относително голямо повишение за посочения период в България отчитат и цените за хотелиерски и ресторантьорски услуги (повишение с 122.8%), както и за комунални услуги, включващи цените за вода, електричество, природен газ и жилищни наеми (повишение с 130.6%). С 214.5% през за периода са се увеличили цените за образование в България, което я нарежда на трета позиция в ЕС след Румъния (повишение с 297.3%) и Обединеното кралство (с 256.4%). Цените за здравеопазване в България са се повишили със 154.7%, като по-голям скок на цените за здравеопазване е отчетен единствено в Унгария (повишение с 156.8%). Евростат отчита повишение от 26.7% на цените в България на дрехи и на обувки, като в същото време цените на мебелите се увеличават с 13.7%, за комуникационни услуги - с 9.7%, за култура - със 17.4 на сто.", "date": "2018.09.03", "title": "С 84.6% са се увеличили цените в България между 2000 и 2017 година"}
{"url": "https://www.dnevnik.bg/politika/2018/09/03/3305575_novi_izbori_ne_sa_alternativa_upravliavashtite_da_se/", "text": "Нов изборен цикъл в непосредствено бъдеще няма да отвори нова перспектива. Управляващата коалиция да се фокусира върху най-острите проблеми на обществото. С този призив президентът Румен Радев се обърна към управляващите преди началото на новия политически сезон. Той добави, че през изминалия политически сезон многократно посочвал \"два системни порока на България - несправедливостта и корупцията\". Според него до тях се стига с примирението на мнозинството. \"Ако политическата класа е неспособна да се справи с проблемите,  българите ще бъдат принудени да открият нови пътища за тяхното решаване . Като президент ще вложа своите сили в отстояването на българската демокрация\", каза още Радев. Президентът определи като пробив в държавността срива на Търговския регистър и фалита на застрахователното дружество \"Олимпик\",  което остави над 200 хил. българи без застраховка на автомобилите.  По думите му подобни проблеми отблъсквали чуждите инвеститори и именно заради това бил отчетен срив на чуждите инвестиции. \"България се управлява повече през телевизиите, отколкото през институциите. Скалъпени интриги засенчват в медиите фундаменталните проблеми на обществото - несправедливостта, бедността, демографската криза и беззаконието. Оставките вече не са решение, а бягство от реална отговорност. Проблемът в държавата не е персонален, а системен. Авторитаризмът не е бъдещето на България\", добави държавният глава. По-късно днес управляващата коалиция ще се събере на коалиционен съвет, на който ще бъдат обсъдени подадените оставки от министрите Валентин Радев, Николай Нанков и Ивайло Московски. На пресконференция миналата седмица Радев и Нанков обявиха, че след разговор с премиера Бойко Борисов са решили да напуснат постовете си, като причина за решението им е тежката катастрофа край Своге, при която загинаха 17 души. Уважаеми сънародници, Започва новият политически сезон. Известно е, че дори да обърнете гръб на политиката, тя се интересува от вас. През август българският бизнес преживя срив на Търговския регистър. 200 000 сънародници загубиха застраховките на своите автомобили. Това не са просто инциденти, а пробиви в държавността. Законността и прозрачността са предусловие за всеки инвеститор. Чудно ли е тогава, че продължава сривът на чуждестранните инвестиции. Миналият политически сезон приключи с ветото, което наложих върху промените в Закона за приватизацията. То бе подкрепено от Народното събрание, но подобни лобистки текстове ерозират остатъчното доверие в парламента. България се управлява повече през телевизиите, отколкото през институциите. Скалъпени интриги засенчват в медиите фундаменталните проблеми на обществото: несправедливостта, бедността, демографската криза и беззаконието. Страната се нуждае от идеи, а се дави в скандали. Оставките вече не са решение, а бягство от реална отговорност. Проблемът в държавата не е персонален, а системен. Авторитаризмът не е бъдещето на България. Нов изборен цикъл в непосредствено бъдеще няма да отвори нова перспектива. Отговорното поведение диктува управляващата коалиция да се фокусира върху най-острите проблеми на обществото. От парламентарната и извънпарламентарната опозиция гражданите очакват ускорено изграждане на убедителна алтернатива на сегашното управление. През политическия сезон многократно посочвах два системни порока на днешна България: несправедливостта и корупцията. Те са рожби на злоупотребите на малцина, но и на примирението на мнозинството. Без него те не могат да парализират обществото ни. Предстоят ни месеци на политическо усилие, в което всички - граждани и политици, имат своя дял. Онези, които не поемат своята част от отговорността, обременяват с нея всички останали. Ако политическата класа е неспособна да се справи с проблемите, българите ще бъдат принудени да открият нови пътища за тяхното решаване. Като президент, ще вложа своите сили в отстояването на българската демокрация. В диалог и сътрудничество с Вас ще работя за извеждането на страната на нова перспектива за развитие. Благодаря Ви за вниманието!", "date": "2018.09.03", "title": "Президентът: Нови избори не са алтернатива, управляващите да се фокусират върху проблемите"}
{"url": "https://www.dnevnik.bg/biznes/2018/09/03/3305186_kontrolut_nad_agenciia_putna_infrastruktura_ne_e_bil/", "text": "Контролът върху Агенция \"Пътна инфраструктура\" не е бил достатъчно добър, коментира пред Би Ти Ви тази сутрин подалият оставка след катастрофа със 17 загинали министър на регионалното развитие Николай Нанков. Освен него от изпълнителната власт се оттеглиха и министрите на вътрешните работи Валентин Радев и на транспорта Ивайло Московски. Нанков каза, че готовността за оставка е била обявена веднага след катастрофата, но за 4-5 дни са останали неподадени, за да може по-добре да се организира работата на подопечните им агенции. Помолен да коментира настояването на вицепремиера Валери Симеонов министрите да запазят постовете си, отговори: \"Убеден съм, че Симеонов не е прав в случая. Ние сме министри от ГЕРБ, премиерът трябва да избира министрите, с които ще работи.\" Нанков каза, че в работата на пътната агенция е имало пропуски не само в този случай и трябва да се предприемат някои действия. Той изрази учудване как независима комисия от 20 членове от държавни и общински институции е разгледала факта, че акредитираната лаборатория, изпитвала асфалта, е свързана с компанията строител. Министърът в оставка каза, че предстои в Държавен вестник да бъде публикувана наредба за строителство на пътища, която описа като \"норматив с над 20 нови нюанса, свързани с пътната безопасност\". По думите му доскоро пътищата в България са се проектирали по съветски модел, а с промяната на наредбата ще се възприеме германският.", "date": "2018.09.03", "title": "Контролът над Агенция \"Пътна инфраструктура\" не е бил много добър"}
{"url": "https://www.dnevnik.bg/sviat/2018/09/03/3305495_kitai_obeshta_60_mlrd_dolara_na_afrika/", "text": "Китайският президент Си Цзинпин обеща 60 млрд. долара инвестиции и финансиране в помощ на развитието на Африка, съобщи \"Ройтерс\". Той каза това при откриването на Китайско-африканска среща на върха в Пекин, предаде БТА. Помощта ще бъде предоставена под формата на държавна помощ, инвестиции и финансиране от финансови институции и компании, посочи Си в речта си, излъчвана пряко по държавната телевизия. Освен това Китай ще увеличи вноса си от Африка, по-специално несуровинни продукти, и ще улеснява издаването на облигации от африкански финансови институции в Китай, допълни държавният глава. Около 1 милиард юана (146 млн. долара) материална помощ ще отпусне Пекин за развитието на селското стопанство на африканския континент, изтъкна Си, цитиран от ТАСС. Освен това ще бъдат изпратени 500 висококвалифицирани специалисти по селско стопанство, за да помогнат за развитието на земеделския сектор, уточни той. Миналата седмица Китай  обяви, че премахва митата за внос  от 33 африкански държави.", "date": "2018.09.03", "title": "Китай обеща 60 млрд. долара на Африка"}
{"url": "https://www.dnevnik.bg/sviat/2018/09/03/3305324_zashto_zatuvat_turskite_firmi/", "text": "\"До края на годината трябва да погася 5 млн. долара дългове. В началото на годината това бяха около 19 млн. турски лири. След девалвацията дълговете ми се покачиха до 31 млн. лири. Освен това бизнесът не върви. Не мога да изплатя толкова големи дългове. Не знам какво да правя.\" Това казва един турски бизнесмен от текстилния бранш в Истанбул, който пожела да остане анонимен. За да може да изплати дълговете си, той ще трябва да уволни най-малко половината от работниците си. Ако турската лира продължи да пада, фирмата му сигурно ще трябва да обяви фалит. Тези грижи споделят стотици хиляди бизнесмени в цяла Турция. Защото много турски фирми взимат заемите си в долари. А приходите им се генерират в местна валута. Миналата година Турция заемаше 17-о място в света сред най-силните икономики с БВП от 850 млрд. долара. В Турция са регистрирани 3.5 млн. фирми. От началото на годината обаче турската лира загуби над 40 процента от стойността си и Турция влезе в категорията на бързо развиваща се страна с най-високата инфлация. Само от началото на юли дълговете на турските фирми са нараснали с 90 милиарда лири. Общите дългове на турските фирми възлизат на 225 млрд. долара. Проблемите с погасяването на планината от дългове ще засегнат най-силно средните и малките турски предприятия. А с тях и милиони турци, които изкарват прехраната си с помощта на малки семейни фирми. \"Нашата икономика е като паяжина и всички фирми са свързани помежду си. Дълговете на фирмите се превърнаха в дългове на 81 млн. турски граждани\", казва Неджет Таква, председател на сдружението на камарите и борсите в Турция. Дяволски кръг Според Таква строителният бранш и енергийният сектор са засегнати най-тежко. През последните 16 години управляващата партия на Ердоган постоянно субсидираше тези два сектора. Днес и строителният бранш, и енергийният сектор са задлъжнели до гуша. Освен това двата сектора почти нямат валутни приходи. \"Турският икономически растеж от години се базира на строителния бум. Този сектор бе движеща сила за мебелната и текстилната индустрия, за производството на домакински уреди и електроника. И сега точно тук бият тревога. Това ще окаже негативно влияние и върху други сектори в икономиката. Държавата трябва да вземе спешни мерки\", казва Неджет Таква. Бендеви Паладьокен е председател на конфедерацията на турските търговци и занаятчии, която представлява интересите на два милиона регистрирани фирми. Той казва, че малките фирми страдат от покачването на енергийните разходи във връзка с падането на турската лира. Но не само нарастването на външните дългове представлява голяма опасност за турските фирми, казва той. Бенедви Паладьокен твърди, че вътрешното потребление се е свило драматично. \"Растящите дългове и намаляващите приходи се подсилват взаимно и образуват дяволски кръг. Държавата трябва на всяка цена да вземе мерки за съживяване на търговията и вътрешното потребление\", казва той. Нови мерки от президентския дворец Решаващите икономически фактори в Турция предприеха редица мерки за спиране на историческата девалвация на турската лира. Т.нар. поддържащ пакет от мерки беше преработен, за да могат малките предприятия да излязат от кризата с възможно най-малки загуби. Пакетът от мерки предвижда между другото фирмите да започнат да изплащат своите държавни дългове едва през 2019 година. Икономическите кръгове в Турция обаче се съмняват, че подобни козметични мерки могат да спасят от колапс турската икономика. Досега не беше спряно и падането на турската лира. Големият тест за Турция ще бъде новата т.нар. Средносрочна програма, която министърът на финансите и зет на президента Ердоган Берат Албайрак ще представи в началото на септември. Ако обаче програмата, която трябва на начертае един вид \"пътна карта\" за турската икономика, не спечели доверието на пазарите, Турция ще потъне в тежка рецесия.", "date": "2018.09.03", "title": "Защо затъват турските фирми"}
{"url": "https://www.dnevnik.bg/sport/2018/09/03/3305603_georgi_milanov_premina_v_ungarskiia_shampion_mol_vidi/", "text": "Българският национал Георги Миланов ще продължи кариерата си в \"МОЛ Види\", съобщи клубът на официалния си сайт. 26-годишният футболист преминава в шампиона на Унгария като свободен агент, след като договорът му с ЦСКА (Москва) изтече през лятото. Параметрите по сделката не бяха оповестени. \"Щастлив съм, че съм тук. Това, че \"МОЛ Види\" ще играе в групите на Лига Европа, беше много важен фактор да подпиша с клуба. С ръководството бяхме в контакт от известно време и няколко пъти съм разговарял със спортния директор и мениджъра на отбора. Харесва ми начинът, по който отборът игра\", каза Миланов при представянето си. \"МОЛ Види\" стигна до последния кръг на квалификациите за Шампионската лига, като по пътя отстрани българския шампион \"Лудогорец\". Унгарският първенец отпадна от драматично от АЕК (Атина) в плейофите и влезе директно в групите на Лига Европа, където ще играе с \"Челси\", БАТЕ (Борисов) и ПАОК. \"Мисля, че имаме шанс да излезем от групата. \"Челси\" е фаворит, но можем да се преборим за второто място. Искам да помогна на отбора да спечели титлата и Купата на Унгария и да се представи добре в Лига Европа\", каза още Миланов. Атакуващият полузащитник заяви, че е имал оферти от още няколко клуба, като стилът на игра е бил определящ при избора му. \"Свикнал съм с начина, по който \"МОЛ Види\" играе. Тук съм от три дни и успях да гледам мача с \"Ференцварош\". Хареса ми, че нивото на футбола беше много високо\", допълни той. Според спортния директор Золтан Ковач привличането на Миланов ще повиши класата на отбора и ще даде повече опции в тактически план. \"Георги има сериозен опит на европейско ниво, изиграл е 40 мача за националния отбор на своята страна и може да играе на няколко позиции\", изтъкна Ковач.", "date": "2018.09.03", "title": "Георги Миланов премина в унгарския шампион \"МОЛ Види\""}
{"url": "https://www.dnevnik.bg/sviat/2018/09/03/3305321_novi_granici_niama_da_reshat_problemite_v_surbiia_i/", "text": "Към дългия списък с външнополитически проблеми на ЕС се добави един нов, който създава истинско главоболие. Става дума за предложението на президентите Александър Вучич и Хашим Тачи за размяна на територии между Сърбия и Косово: една част от Северно Косово, където живеят предимно сърби, да бъде разменена срещу Прешевската долина в южната част на Сърбия, където живеят предимно етнически албанци. Това искане обаче крие взривоопасен заряд. Двете страни искат не просто да променят принадлежността на двете оспорвани области, а и това да стане по протежение на етническите линии. Бившият специален пълномощник за бивша Югославия Карл Билд, британецът Пади Ашдаун и германецът Кристиан Шварц-Шилинг вече написаха протестно писмо до Върховната представителка на ЕС по въпросите на външната политика Федерика Могерини. В писмото те критикуват предложената сделка и обясняват, че \"дълготраен мир може да бъде постигнат само в едно мултиетническо общество\". Германското правителство също има резерви по отношение на предложението. Канцлерката Ангела Меркел подчерта, че териториалната цялост на региона трябва да се запази във вида, в който е била създадена. Външният министър Хайко Маас допълни, че една размяна на територии \"не води към целта, а само отваря множеството стари рани\". Регионът не бива да бъде разрязан на парчета Люксембургският му колега Жан Аселборн, който обича ясните послания, предупреди, че не бива регионът да бъде произволно разрязан на парчета. Такава стъпка може да се окаже пример за други – например да окуражи Република Сръбска в Босна и Херцеговина да се присъедини към Сърбия. А руският президент Путин би могъл да използва подобно действие като оправдание за анексията на Крим, смята още Аселборн. Първоначално се смяташе, че Федерика Могерини гледа положително на идеята за размяна на територии между Сърбия и Косово. По време на срещата на външните министри от ЕС във Виена обаче тя очевидно промени позицията си. Заяви, че ставало дума преди всичко за това да се стимулира и защитава започналият диалог между Белград и Прищина. Първата европейска дипломатка обяви освен това, че ще подкрепи \"всеки резултат, стига той да е в съзвучие с международното и европейското право\". Тази доста завоалирана формулировка всъщност съдържа отказ да бъдат признати моноетнически държави, създадени чрез \"етническа чистка\" на територията на Сърбия и Косово. Вместо това Могерини ще преговаря с Вучич и Тачи за постигането на споразумение, което да реши \"всички открити проблеми\", включително и въпроса за признаването на Косово. Федерика Могерини има амбициозни планове – иска да постигне успех още до края на годината. Посланието на външните министри на ЕС към Сърбия и Косово бе недвусмислено: По-добре насочете енергията си към решаването на спорните въпроси, към постигането на помирение и баланс на интересите, вместо да говорите за размяна на територии, защото тази идея не получава подкрепата на ЕС. Истинските проблеми са други А нерешени проблеми между двете страни има предостатъчно. Нужно е например да се подобри защитата на етническите малцинства, както и да се решат въпросите за собствеността. Еврокомисарят по разширяването на ЕС Йоханес Хан също настоява двете балкански страни да се заемат с по-належащите въпроси. Сърбия е вече кандидатка за присъединяване към ЕС, но напредъкът в преговорите е блокиран, защото Белград не желае да признае независимостта на своята бивша провинция Косово. Кървавата война от 1990-те години отне живота на близо 13 000 души. Нерешеният въпрос за статута на Косово си остава най-тежкият \"замразен конфликт\" от времето на въоръжените битки в бивша Югославия. Би било огромен дипломатически успех за ЕС, ако този тлеещ спор бъде успешно решен още през идните месеци. Предложението на Вучич и Тачи показа обаче, че ръководствата на двете държави имат идеи, които не се вписват в представите на европейците. \"Всяко решение на Балканите, което носи повече стабилност, е добре дошло\", казва еврокомисарят за разширяването на ЕС. Неясно е обаче дали гордиевият възел в региона на Западните Балкани може да бъде разсечен, без да се създават нови конфликти.", "date": "2018.09.03", "title": "Нови граници няма да решат проблемите в Сърбия и Косово"}
{"url": "https://www.dnevnik.bg/sport/2018/09/03/3305609_cska_1948_podpisa_trigodishen_dogovor_s_evrofutbol/", "text": "Еврофутбол\" стана спонсор на втородивизионния \"ЦСКА 1948\". Свързаната с Васил Божков компания за спортни залагания подписа договор за три години с новака във Втора лига. Логото на \"Еврофутбол\" ще замени това на \"Ефбет\" върху екипите на отбора, който този сезон е един от основните претенденти за промоция в Първа лига. \"Ефбет\" на практика е клонинг на \"Еврофутбол\" и е първият оператор, който получи лиценз за онлайн хазарт след узаконяването му през 2013 г. През връзките на \"Ефбет\", която е регистрирана в Малта, с \"Еврофутбол\" и оттам с \"Национална лотария\" минава и връзката с Божков. Управител на компанията е Цветомир Найденов, син на дясната на ръка на Божков от създаването на \"Еврофутбол\" - Стефан Найденов. \"С голяма радост обявяваме спонсорския договор с \"Еврофутбол\". Това е поредно ново партньорство за нашия клуб, което показва, че най-големите български компании имат вяра в ЦСКА. Убедени сме, че всички виждат правилния път, по който клубът върви\", каза изпълнителният директор на клуба Добрин Гьонов. От \"ЦСКА 1948\" заявиха, че \"заложените в договора условия ще помогнат много на армейския клуб да постигне целите си и да продължи развитието си занапред\". \"ЦСКА е клуб, доказал се като коректен бизнес партньор, който се развива с бързи темпове във всяко отношение. Пореден пример е подписването на договор за сътрудничество с една изключително популярна и също така доказала се отдавна компания\", допълват от клуба. \"ЦСКА 1948\" беше основан през лятото на 2016 г. след фалита на ПФК ЦСКА АД като алтернатива на \"ЦСКА - София\", който Гриша Ганчев създаде след трансформирането на \"Литекс\" и \"Чавдар\" (Етрополе). По същото време Божков  внесе чрез Цветомир Найденов оздравителен план  за изпадналото в несъстоятелност дружество. Според плана в срок от 30 години трябваше да се погасят всички задължения към НАП и около 35% към останалите кредитори, като фигурираше и проект за нов стадион с 35 000 седящи места.", "date": "2018.09.03", "title": "\"ЦСКА 1948\" подписа тригодишен договор с \"Еврофутбол\""}
{"url": "https://www.dnevnik.bg/sviat/2018/09/03/3305453_netaniahu_veche_e_priiatel_s_koravite_momcheta/", "text": "Израелският премиер Бенямин Нетаняху със сигурност ще представи първото в историята посещение на филипински лидер като нов успех на кампанията си да подобри международните отношения на Израел. Критиците обаче казват, че тези контакти си имат цена, и изтъкват, че Нетаняху се сближава с авторитарни лидери, някои от които са виновни за нарушения на човешки права. Нетаняху се гордее, че по време на неговото управление Израел намери нови приятели в Европа, както и в далечни страни в Азия, Африка и Латинска Америка, които дълго време заемаха страната на  палестинците в ООН  и други световни организации. Но макар че много от новите съюзници на Нетаняху изразиха най-обща подкрепа за Израел или поне безразличие към конфликта с палестинците, някои от тях проявяват и чувства, граничещи с  антисемитизма , и възприемат ревизионистки подход към най-болезнените периоди от еврейската история. Филипинският президент  Родриго Дутерте , известен с грубиянския си език, който е обиждал всички от Барак Обама до Господа, получава топъл прием в Светите земи. В неделя той пристигна на четиридневно посещение в Израел, първата президентска визита от 1957 г., когато страните установяват дипломатически отношения. Очаква се той да обядва с Нетаняху, да се срещне с други високопоставени израелски служители и да посети мемориала на холокоста. Освен това се очаква да подпише голяма петролна сделка и да разгледа оръжейно изложение. Силите на Дутерте са обвинявани за убийството на хиляди хора при антинаркотични операции от 2016 г. насам, когато встъпи в длъжност. Тази година  Дутерте  предизвика възмущение, сравнявайки кампанията си срещу наркотиците с холокоста, а себе си с Хитлер, заявявайки, че би се \"радвал да изтрепе\" три милиона пристрастени към наркотиците. По-късно се извини. Неотдавна  целуна насила жена  на сцената и заяви, че \"ако има много красавици\", във всеки филипински град ще има много случаи на изнасилване. Израелски защитници на човешките права планират протести срещу посещението и призоваха президента Реувен Ривлин да не се среща с Дутерте. \"Със сигурност няма начин един масов убиец и човек, който подкрепя изнасилванията и прострелването на жени в половите органи, както и бомбардирането на училища, да се срещне с израелския президент\", написа група, ръководена от адвоката правозащитник Ейтай Мак. Критиците на Нетаняху го обвиняват, че от политически съображения прави компромиси с авторитарни лидери. Да хвърлим поглед към някои от другите приятели на Нетаняху на световната сцена. Виктор Орбан През юли Нетаняху посрещна управляващия четвърти мандат унгарски премиер на посещение, наричайки го \"истински приятел на Израел\". Миналата година Орбан беше критикуван за възхваляване на  Миклош Хорти , унгарски лидер от времето на Втората световна война, въвел антисемитски закони и сътрудничил с нацистите. Критици на Орбан го обвиниха, че по време на предизборната си кампания е използвал антисемитски изрази срещу американския милиардер и филантроп от унгарско-еврейски произход Джордж Сорос. Говорейки срещу Сорос, унгарският премиер заяви, че враговете на Унгария \"не вярват в работата, а спекулират с пари; нямат родина, но смятат, че целият свят е техен\". Въпреки осъждането на тези забележки от евреи по цял свят, Нетаняху похвали Орбан за борбата му с антисемитизма и му благодари за произраелската позиция на Унгария. Орбан, който показа в родината си засилваща се склонност към авторитаризъм, се обяви за защитник на  християнска Европа  и възприе агресивна позиция за спирането на потока от африкански и мюсюлмански мигранти през Унгария. Анджей Дуда Нетаняху беше подложен на остри критики, че се споразумя с полския президент за приетия в Полша спорен закон за начина, по който се говори за холокоста. Законът криминализираше обвиняването на полската нация в престъпления срещу евреите по време на войната. Критиците на Нетаняху казват, че той, изглежда, е капитулирал пред твърдението, че поляците са били само жертви на нацистите, докато историци казват, че антисемитизмът е бил дълбоко вкоренен в предвоенна Полша и много поляци са сътрудничили в геноцида. Полша и Унгария все по-често заемат страната на Израел в близкоизточния конфликт в разрез със западноевропейските сили, които показаха симпатия към палестинците и оказаха натиск за подновяване на мирните преговори. В същото време партията на Дуда \"Право и справедливост\" постепенно подкопава полските демократични институции и се опитва енергично да намали до минимум ролята на гражданите си в убийствата на евреи по време на и след Втората световна война. Владимир Путин Нетаняху е един от малкото световни лидери, които се радват на близки връзки както с руския, така и с американския президент. През последните години Нетаняху направи много посещения в Москва за срещи с Путин и координиране на израелските операции в съседна Сирия с тези на руските сили. Макар че Русия по традиция подкрепя арабските съседи на Израел, Нетаняху посочи, че каналът за тайна връзка с Путин е помогнал на Израел да избегне проблеми в гражданската война в Сирия и би бил полезен и за да се накара главният му враг - Иран, да изтегли силите си оттам. Той се въздържа да отправя каквито и да било критики към Путин, когото Западът обвинява в намеса в изборите в САЩ през 2016 г., отравяне на бивши шпиони и вземане на строги мерки срещу дисиденти. Доналд Тръмп След трудна осемгодишна връзка с американския президент Барак Обама Нетаняху се радва на близките отношения с Доналд Тръмп. За разлика от предшествениците му Тръмп се въздържа от критики срещу израелската заселническа дейност и предостави на Нетаняху два големи международни подаръка - признаването на Ерусалим за столица на Израел и изтеглянето на САЩ от ядреното споразумение с Иран. Тръмп получи похвали от Израел и за драстичното съкращаване на финансирането на помощите за палестинците. Нетаняху застана зад Тръмп, когато критиците на американския президент го обвиниха, че не е опровергал антисемитските изказвания на някои свои последователи, както и че е омаловажил възхода на белите националисти, включително тези, които миналата година организираха шествие в Шарлотсвил под наслова \"Евреите няма да ни заменят\". На моменти Нетаняху, изглежда, следваше примера на Тръмп. Изправен пред засилващи се проблеми със закона, израелският лидер порица медиите, правната система и други, които възприема като опоненти - при това често използвайки социални медии като платформи, от които да започва атаките си.", "date": "2018.09.03", "title": "Нетаняху вече е приятел с \"коравите момчета\""}
{"url": "https://www.dnevnik.bg/politika/2018/09/03/3305611_volen_siderov_shte_poiska_ostavkata_na_valeri_simeonov/", "text": "Председателят на парламентарната група на \"Обединени патриоти\" Волен Сидеров не изключи възможността да поиска оставката на коалиционния си партньор Валери Симеонов. Той обяви на влизане в Министерския съвет, че темата може да бъде обсъдена по време на Коалиционния съвет, който се провежда в момента. Срещата при премиера Бойко Борисов идва след днешната пресконференция на вицепремиера Валери Симеонов, на която той обяви, че партията му  НФСБ остава в управлението , но постави определени условия както към ГЕРБ, така и към \"Обединени патриоти\". На Коалиционния съвет се очаква да бъдат обсъдени именно тези искания. \"ГЕРБ трябва да се произнесат, защото по този начин некоректно се нарушава една коалиция. Виждате, цялата държава се занимава с настроенията и изнудванията на един човек\", каза Сидеров, визирайки действията на Симеонов. Според лидера на \"Атака\" оставката на Симеонов ще облекчи ситуацията и ще даде възможност да се работи нормално и спокойно, а неговото място може да се заеме от друг кадър на \"Обединени патриоти\". Сидеров каза още, че подкрепя оставките на тримата министри след катастрофата с автобус край Своге, при която загинаха 17 души. По думите му има обществено очакване за подобни действия и по никакъв начин не ги оспорва. Валери Симеонов подмина с усмивка думите на Сидеров. Той влезе от друг вход в сградата на Министерския съвет. \"Айде, бе, сериозно? Нося си я оставката тука (посочвайки чантата си)\", каза Симеонов. В профила си във \"Фейсбук\" пиар съветникът на Борисов Севдалина Арнаудова пък сподели снимка на третия коалиционен партньор в \"Обединени патриоти\" - лидерът на ВМРО Красимир Каракачанов. На снимката се вижда, че той е дошъл на срещата със синя каска.", "date": "2018.09.03", "title": "Коалиционният съвет започна с искане за оставка, Каракачанов пристигна със синя каска"}
{"url": "https://www.dnevnik.bg/sviat/2018/09/03/3305560_franciia_obiavi_asad_za_pobeditel_v_siriia/", "text": "Сирийският президент Башар ал Асад е спечелил войната, която бушува в страната му от 2011 г. Това обяви френският външен министър Жан-Ив льо Дриан  в телевизионно интервю . Коментарът му, подхванат от руски и американски медии, дойде в момент, когато Дамаск се опитва да защити позицията, че военните успехи (извоювани с помощта на съюзниците Иран и Сирия) не предполагат нуждата от какъвто и да било политически диалог. \"Дамаск спечели войната, но не получи мира\", каза Льо Дриан. И по неговите думи Русия се интересува от политическо решение, защото не иска да се окаже \"заклещена\" в Сирия, както САЩ в Афганистан. Интервюто на министъра е и на фона на засилващи се притеснения от последствията на очертаващата се битка за Идлиб, последния голям бунтовнически район в Сирия. Според първия дипломат на Франция ситуацията там е опасна и може да подтикне над 700 хил. или дори 800 хил. души са избягат от района, ако Асад действително разгърне обещаваната от него офанзива. \"Ако започне  битка за Идлиб , тази за Алепо по ниво на страдания и катастрофалност може да отиде на втори план в сравнение с това, което ще се случи,\" добави той. Льо Дриан предупреди, че има риск от употреба на химически оръжия и макар да не е доказано, че ще се се случи, съществува \"изкушението\" от някои участници да го направят.", "date": "2018.09.03", "title": "Франция обяви Асад за победител в Сирия"}
{"url": "https://www.dnevnik.bg/skorost/2018/09/03/3305618_sled_trimesechen_remont_dvijenieto_po_chast_ot/", "text": "От утре се възстановява движението при 7-и километър на магистрала \"Люлин\" в посока София, съобщиха от Агенция \"Пътна инфраструктура\" (АПИ). То беше ограничено заради ремонт на активизирало се свлачище, който продължи три месеца. В момента се демонтират бетоновите прегради от активната и аварийна лента. През нощта, когато трафикът е по-слаб, платното ще се измие и около полунощ се предвижда да отпаднат ограниченията за стеснение в участъка. Остават въведените ограничения при 9-и километър на магистралата, където продължават аварийно-възстановителните дейности. Ограничението е от втори тунел \"Люлин\" до 500 м преди първи тунел \"Мало Бучино\". В този участък движението на всички превозни средства се осъществява двупосочно в платното в посока Перник. Очаква се до края на септември да бъде пуснато движението в изпреварващата лента в платното за София.", "date": "2018.09.03", "title": "След тримесечен ремонт движението по част от магистрала \"Люлин\" се възстановява"}
{"url": "https://www.dnevnik.bg/politika/2018/09/03/3305032_smeni_v_kabineta_shte_obsujdat_koalicionnite_partnyori/", "text": "Смени в кабинета \"Борисов 3\" ще бъдат обсъждани между коалиционните партньори тази седмица. Очаква се срещата да бъде още този следобед, след като премиерът Бойко Борисов се върне от посещение в Черна гора и преди да замине на визита в Израел. В петък по негово искане заради катастрофата край Своге  оставки подадоха трима министри  - Николай Нанков, Валентин Радев и Ивайло Московски. В събота Борисов обяви, че  има претенции и към още министри . В медии се цитира неофициална информация, че може да има още две оставки. Възможно е да бъдат обсъждани и имена на нови министри, тъй като премиерът вече обяви, че има идеи и предложения. Преди срещата обаче - днес на обяд, партията на Валери Симеонов трябва да обяви в София окончателно позицията си за коалиционните взаимоотношения, след като ръководството й заседаваше два дни в Бургас. В петък лидерът заговори за напускане на коалицията, а снощи в позиция  НФСБ се обяви срещу едноличния стил на управление на Борисов по отношение на кадровата политика .", "date": "2018.09.03", "title": "Смени в кабинета ще обсъждат коалиционните партньори с Борисов"}
{"url": "https://www.dnevnik.bg/bulgaria/2018/09/03/3305089_ot_vtornik_zapochva_da_vali/", "text": "Седмицата ще започне със слънчево време в понеделник, но от вторник ще завали, като се очаква понижаване на температурите с 3-4 градуса. Днес ще бъде слънчево с максимални температури между 29 и 34 градуса. В София - около 29 градуса. След обяд в западните райони на страната се очаква купеста и купесто-дъждовна облачност, като е възможно да превали и прегърми, съобщиха от Националния институт за метеорология и хидрология. Във вторник се очакват валежи и гръмотевици в западните и централните райони на страната. Краткотрайни валежи и малко по-ниски температури се очакват до края на седмицата.", "date": "2018.09.03", "title": "От вторник започва да вали"}
{"url": "https://www.dnevnik.bg/bulgaria/2018/09/03/3305090_zapochva_remontut_na_uchastuka_v_koito_stana/", "text": "От днес започва ремонтът на участъка от път II-16 Своге – София, където стана тежкият пътен инцидент, при който преди седмица загинаха 17 души, а 21 бяха ранени. Това съобщиха от пресцентъра на Агенция \"Пътна инфраструктура\". Отсечката първо ще се фрезова, а след това ще се преасфалтира. Досега предприемането на ремонтни дейности беше невъзможно поради извършваните процесуално-следствени работи, допълва агенцията.  В останалите участъци от пътя, в които са констатирани дефекти до момента изпълнителят Сдружение \"Трейс Своге\" е изкърпил всички дупки и неравности от км 23+000 до км 52+000. Това е участъкът малко след тунел \"Елисейна\" до град Своге, посочва агенцията. Ремонтирани са и две пропадания при км 71+000 - след разклона за село Ромча, и при км 73+000 - в Искърскотото дефиле.  Служители на областното пътно управление - София са направили оглед на всички пътни знаци и където е било необходимо е премахната избуялата от дъждовете растителност за осигуряване на по-добра видимост за шофьорите. ", "date": "2018.09.03", "title": "Започва ремонтът на участъка, в който стана катастрофата край Своге"}
{"url": "https://www.dnevnik.bg/evropa/2018/09/03/3304452_frenskata_diplomaciia_shte_triabva_da_zategne_kolanite/", "text": "В стремежа си да пести от какво ли не Франция ще намали средствата, предвидени до 2022 г. за дипломатическата й мрежа, въпреки афишираните амбиции на президента Еманюел Макрон на международната сцена. Премиерът Едуар Филип описа положението пред посланиците, събрани миналата седмица в Париж за традиционното откриване на новия дипломатически сезон. Той разкритикува \"добавянето на нови пера\" и призова за \"връщане към основните\". Поставената цел е до 2022 г. да се намали с 10 на сто общата сума на заплатите - това означава 100 милиона евро, тъй като френската държава използва в чужбина услугите на 20 хил. души от различни професии: дипломати, военни, преподаватели, бизнесмени. \"Може да помислим за по-добро разпределение на държавните постове в чужбина и на извършваните дейности (. . .), без да преразглеждаме нито вашите мисии, нито качеството на условията за работа\", забеляза премиерът. Още не се знае къде ще удари решението - неясен е примерно броят на застрашените постове, но дипломатите вече се възпротивиха. \"За 30 години ресурсите на министерството са намалели с 53 на сто и с една трета за 10 години\", което води до \"напрежение, несравнимо с това в другите министерства\", се посочва във вътрешна записка на Ке д'Орсе, изтекла през юни в медиите. Досегашните усилия в тази насока, включително затварянето на консулства и преотстъпването на престижни сгради, няма как да продължат, без да бъдат \"накърнени възможностите за действие на министерството\" и \"силните амбиции на Франция\" в лицето на Еманюел Макрон, допълва документът. С оглед новите бюджетни условия посланиците ще трябва занапред да действат като мениджъри, по логиката на стартъп компаниите, и всеки да предложи в кратък срок проект за реорганизация на своя екип, разкрива дипломат. Посланици-мениджъри Правителството се кани да ограничи по-специално постовете от поддръжката (логистиката, човешките ресурси, информационните системи и т. н.). Възможно е също вместо служителите, изпращани в чужбина, да се използва местна работна сила, например в културните и търговско-икономическите служби. За да подслади горчивия хап, външният министър Жан-Ив Льо Дриан предпочита да акцентира върху допълнителните суми, осигуряващи в някои сектори \"уверена в себе си\" и \"находчива\" дипломация. \"2019-а ще бъде година, в която ще си възвърнем средствата (. . .) Ще станат повече нашите конкретни лостове за действие\", обеща пред посланиците в сряда френският първи дипломат, свикнал с по-благосклонни решения на властта, докато бе министър на отбраната (2012-2017 г.) Даренията за развойни проекти например ще нараснат догодина четворно - на 1.3 милиарда евро. Заемите за хуманитарни акции, по-ниски от тези в страни като Белгия, ще бъдат увеличени с 40 процента - на 100 милиона евро. Доброволните помощи за агенции на ООН, спаднали под 50 милиона евро през последните години, също ще достигнат 100 милиона евро. Щом пое държавното кормило, Еманюел Макрон се ангажира да увеличи средствата, отделяни от Франция като помощи за развитие, спаднали през 2016 г. на 0.38 процента от брутния национален доход, за да достигнат 0.55 процента в края на петгодишния му мандат през 2022 г. При все това нивото им ще остане под 0.7 процента, какъвто е международно приетият ангажимент, изпълнен вече от Великобритания и Германия. По друга тема министърът обеща за две години да бъдат отделени и 100 милиона евро за подсилване на мерките за сигурност във френските посолства и училища в чужбина, все повече застрашени от тероризма. В тези трудни условия някой може и да се подразни от назначаването на писателя Филип Бесон, приятел на Еманюел и Брижит Макрон, за генерален консул на Франция в Лос Анджелис. \"Изобщо не раздавам постове срещу услуги\", увери Еманюел Макрон. Писателят, който го следваше в перипетиите на президентската кампания през 2017 г., описва в последния си роман пътя му към Елисейския дворец. \"С тези длъжности се разпорежда правителството\", отбелязват хората на Ке д'Орсе без повече коментари. Министерството току-що добави нови 22 \"особено важни\" места за генерални консули в списъка на позициите, достъпни за кандидати извън държавния апарат. /БТА", "date": "2018.09.03", "title": "Френската дипломация ще трябва да затегне коланите"}
{"url": "https://www.dnevnik.bg/politika/2018/09/03/3305184_siderov_valeri_simeonov_triabvashe_da_podade_ostavka/", "text": "Вицепремиерът Валери Симеонов или изнудва премиера за постове, или \"предотвратява лоша новина\" по свой адрес, когато говори, че правителството се управлява еднолично. Това коментира лидерът на \"Атака\" и председател на парламентарната група на \"Обединените патриоти\" Волен Сидеров. Вчера политическата формация на Симеонов - Националният фронт за спасение на България, обяви, че ще гласува против  оставките на тримата министри от кабинета \"Борисов 3 \" Николай Нанков, Валентин Радев и Ивайло Московски, които бяха поискани от премиера Бойко Борисов и подадени заради тежката катастрофа със 17 жертви край Своге. Сидеров заяви, че коалиционното управление може да продължи да върви напред и без Симеонов, и без \"други министри и вицепремиери\". Той предположи, че Симеонов опитва да кадрува в кабинета, и каза, че по негово предложение Кирил Войнов бил назначен в държавната агенция по метрология. Имало и други негови кандидатури. \"Чувам, че за постове настоява\", каза лидерът на \"Атака\". Сидеров допусна, че самият Симеонов би трябвало да да подаде оставка, след като сигналът му в прокуратурата срещу министъра на туризма Николина Ангелкова не беше потвърден. \"Така се поема отговорност - с оставки като Нанков, Московски и Радев. Той я набеждава в престъпление\", каза Сидеров.", "date": "2018.09.03", "title": "Сидеров: Валери Симеонов трябваше да подаде оставка"}
{"url": "https://www.dnevnik.bg/bulgaria/2018/09/03/3305189_sinut_na_vetko_arabadjiev_e_na_svoboda_pod_parichna/", "text": "Специализираният наказателен съд освободи под парична гаранция от по 20 хиляди лева тримата задържани при акцията в хотелите \"Маринела\" в София и \"Марица\" в Пловдив - Вълчо Арабаджиев, съобщи БНР. Това са най-малкият син на бизнесмена Ветко Арабджиев, както и счетоводителите Ромелия Кирилова и Елена Караянева. По обвинението за пране на пари към Вълчо Арабаджиев Специализираният съд се произнесе, че не са налице достатъчно доказателства, че той е знаел, че съдържащите се в банков сейф 2.5 млн. евро на негово име са придобити от родителите му от евентуална престъпна дейност. Съдът реши, че липсва реална опасност двете счетоводителки, обвинени за участие в престъпна група, да се укрият или да извършат друго престъпление. Съдебният състав отчете чистото им съдебно минало. Прокуратурата обяви, че ще протестира решението, а адвокатите на обвиняемите - размера на гаранцията.", "date": "2018.09.03", "title": "Синът на Ветко Арабаджиев е на свобода под парична гаранция от 20 хил. лв."}
{"url": "https://www.dnevnik.bg/sport/2018/09/03/3305188_serena_uiliams_preodolia_trudno_izpitanie_i_stigna/", "text": "Серена Уилямс се справи с трудна ситуация и продължава в четвъртфиналите на US Open. Американката победи с 6:0, 4:6, 6:3 Кая Канепи във вълнуващ двубой. На следващото стъпало по пътя към 24-ата титла от Големия шлем Уилямс ще срещне осмата в схемата Каролина Плишкова. Двубоят на американката с Канепи започна вихрено. Уилямс спечели категорично първия сет само за 19 минути, без да остави никакви шансове на съперничката си. Във втория Канепи, която вече поднесе изненада с отстраняването на водачката в световната ранглиста Симона Халеп на старта, донесе големи трудности за шесткратната шампионка. Естонката поведе с 5:2 след два пробива. Уилямс върна първия и беше много близо до изравняване, но не се възползва от преднина с 40:15 в десетия гейм. Американката проби рано в третия сет и това се оказа достатъчно, за да спечели мача. \"Не беше лесно. Мисля, че това, което тя направи добре тя, беше смяната на тактиката, което ми даде съвсем различен поглед\", заяви Уилямс, завършила с 18 аса.", "date": "2018.09.03", "title": "Серена Уилямс преодоля трудно изпитание и стигна четвъртфиналите на US Open"}
{"url": "https://www.dnevnik.bg/evropa/2018/09/03/3305192_bezredicite_v_kemnic_sa_shokirashti_a_nacistkite/", "text": "Германският министър на външните работи Хайко Маас призова сънародниците си \"да станат от дивана и да се борят срещу расизма\", както и за демокрацията, предаде \"Асошиейтед прес\". \"Трябва да станем от дивана и да си отворим устата\", каза той в интервю за вестник \"Билд\". \"Нашето поколение получи даром свободата, върховенството на закона и демокрацията. Не се е налагало да се борим за това; (сега) прекалено много приемаме това за даденост\", предупреди Маас. Германският външен министър заяви в интервюто, че  безредиците в Кемниц  са шокиращи, а  нацистките поздрави  по улиците на германски градове са позор за страната, предаде ТАСС. \"На срещата в четвъртък на министрите на външните работи във Виена моите европейски колеги доста често повдигаха тази тема\", отбеляза Маас. Той каза, че \"както жестокото убийство (на 35-годишния германец), така и отвратителните нападения срещу случайни минувачи шокират\". \"Всички престъпници трябва да усетят строгостта на правовата държава\", подчерта Маас. \"Това, което ясно давам да се разбере, е, че мнозинството от германските граждани смятат подобни нападения за неприемливи, те са отворени към света и толерантни\", каза германският външен министър. Маас посочи, че \"когато става дума за ксенофобия, десен екстремизъм и расизъм, на Германия с основание се гледа особено критично\". \"Ако по нашите улици днес отново се показват нацистки поздрави, това е позор за страната ни\", заяви той. Маас призова германците \"да не извръщат поглед\", а \"да застанат с лице срещу неонацистите и антисемитите\". /БТА", "date": "2018.09.03", "title": "Безредиците в Кемниц са шокиращи, а нацистките поздрави - позор, каза германски министър"}
{"url": "https://www.dnevnik.bg/evropa/2018/09/03/3305194_vlastite_na_lampeduza_se_trevojat_che_migrantite_veche/", "text": "Докато италианското правителство фокусира вниманието си върху блокиране на пристигането на кораби с мигранти предимно от Либия, бегълците все по-често тръгват от Тунис и пристигат на италианския остров Лампедуза в малки лодки, пише днес ДПА. Вътрешният министър Матео Салвини се концентрира върху кораби като \"Дичоти\",  който бе блокиран дни наред  миналия месец, след като спаси 190 мигранти в Средиземно море, каза вчера кметът на Лампедуза Салваторе Мартело пред всекидневника \"Ла република\". \"В същото време на Лампедуза те продължават да пристигат и ние не сме получили никакви указания как да процедираме с тях\", каза кметът на най-южния италиански остров, който е по-близо до Тунис, отколкото до континентална Италия. Т.нар. горещ приемателен център за мигранти на острова бе затворен преди няколко месеца след пожар и в момента функционира само частично. Мигрантите често пристигат индивидуално на бреговете на острова, идвайки от Тунис през морето с малки лодки. \"Салвини се занимава само с военните кораби и с проблемите на Севера. Малцината, пристигащи на Лампедуза, не представляват новина и не могат да бъдат използвани като коз пред другите европейски правителства\", каза кметът Мартело. Името на Лампедуза се свързва с началото на миграционната вълна, когато островът бе първото пристанище, приело десетки хиляди бежанци, бягащи от размириците в арабския свят, предизвикани от Арабската пролет. Салвини забрани на частни кораби, спасяващи мигранти, да акостират на италиански пристанища, а иска да наложи същата забрана и за кораби на международни мисии, посочва ДПА. /БТА", "date": "2018.09.03", "title": "Властите на Лампедуза се тревожат, че мигрантите вече тръгват не от Либия, а от Тунис"}
{"url": "https://www.dnevnik.bg/sport/2018/09/03/3305183_hjui_fjuri_kubrat_pulev_ne_e_gubil_v_bulgariia_no/", "text": "Кубрат Пулев може и да не е губил още в България, но винаги има първи път. Това заяви следващият му съперник Хюи Фюри в интервю за \"Дневник\" при пристигането си в София. На 27 октомври  Пулев ще се завърне на професионалния ринг с мач срещу британеца . До момента 23-годишният Фюри има само една загуба в 22-та си професионални мача и ще бъде едно от тежките изпитания за Пулев. Залогът е голям, като победителят ще стане  официален претендент за световната титла на Международната боксова федерация (IBF) , която в момента се държи от Антъни Джошуа. \"В момента се чувствам много добре, все още има около месец и половина преди срещата. Тренирам добре, готвя се и нямам търпение да изляза на ринга. Засега всичко върви по план и изпълняваме това, което сме си начертали като стратегия с щаба. Със сигурност ще бъде един много интересен мач, на който хората ще се насладят\", каза британецът. Той ще се срещне за пръв път с Пулев в понеделник на съвместна пресконференция, но вече е добре запознат с него и стила му на боксиране. Британецът добави, че е изгледал повечето от мачовете на българския боксьор. \"Кубрат Пулев е боксьор, който е доста отдавна при професионалистите, има сериозен опит и може би ме превъзхожда по този показател. Смятам, че е един много добър боксьор, има разнообразни оръжия и удари. Като всеки в нашия спорт обаче и той си има слаби страни. Мисля, че с моя екип вече успяхме да ги открием, затова работя толкова здраво по време на тренировъчния ми лагер.\" Според Фюри наравно с физическата подготовка за такъв мач е важно боксьорът да бъде подготвен и психологически, за да не се огъне в моментите, ако планът му не сработи. Британецът смята, че е научил доста от единствената си загуба до момента на професионалния ринг. Тя дойде през септември 2017 г., когато Фюри  отстъпи на Джоузеф Паркър по точки  в мач за титлата на Световната боксова организация (WBO). \"Това беше преди година и е вярно, че оттогава нямах чак толкова много мачове, но смятам, че научих много. За боксьора една загуба може да бъде по-полезна от лесна победа срещу по-слаб противник. Поражението от Паркър ми отвори очите какво трябва да променя, знам, че е важно да не се отказвам до края на мачовете. Също така промених малко начина си на подготовка\", добавя британският боксьор. Очакванията са на 27 октомври \"Арена Армеец\" да бъде пълна за третия пореден двубой на Кубрат Пулев в София. Фюри обаче не се притеснява от това, след като в кариерата си се е бил и в други страни. \"Вероятно за пръв път ще се изправя пред такава публика, но това нито ме плаши, нито ме притеснява. Аз съм уверен в своите способности и даже ще се радвам да има хора, които да ни гледат. Наистина обичам предизвикателствата. Знам, че Кубрат Пулев няма загуба вкъщи, но както знаете винаги има първи път\", каза още Фюри. Победа на един от двамата боксьори може да им отвори път за атака на световната титла, но засега Фюри отказва да гледа толкова надалеч. \"Засега вниманието ми е изцяло върху този двубой с Кубрат Пулев и не мисля за нищо друго. Със сигурност бих искал да бъда официален претендент за световната титла, но трябва да се действа стъпка по стъпка. За мен тази среща ще бъде голям трамплин за следващото ми развитие\", смята боксьорът от Стокпорт. Според британеца в момента тежката категория в бокса е много интересна за наблюдаване и се намира в своя пик заради присъствието на много равностойни боксьори. \"Виждаме, че след отказването на Владимир Кличко стана много интересно, защото титлите се държаха от различни боксьори, има и много претенденти. Вярвам, че ще има ново разместване на пластовете. Също така моят братовчед Тайсън се завръща.\" Хюи понякога тренира със своя братовчед Тайсън Фюри и споделя, че опитва да взима по нещо от бившия световен шампион. \"Ние си приличаме като стил, но и аз винаги съм се опитвал да взимам по нещо от него. Той е доста опитен, бил се е с някои от най-добрите и сега отново ще го прави. Знам, че има сили да се върне на върха. Понякога тренираме заедно, правили сме спаринги.\" Мачът в България обаче няма да бъде първо идване за Фюри в България. Британецът споделя, че познава страната. \"Бил съм със семейството и приятелите ми тук преди. Впечатленията ми са, че страната е хубава, много е приятно да си починеш. Вярвам, че и след срещата на 27 октомври ще си тръгна със същите добри впечатления\", завърши боксьорът.", "date": "2018.09.03", "title": "Хюи Фюри: Кубрат Пулев не е губил в България, но винаги има първи път"}
{"url": "https://www.dnevnik.bg/bulgaria/2018/09/03/3305200_arabadjievi_ne_sa_na_pochivka_a_se_ukrivat_smiata/", "text": "Ветко и Маринела Арабаджиеви не са на почивка, а се укриват. Такова мнение изрази пред \"Нова телевизия\" зам. главният прокурор Иван Гешев. \"Към момента на провеждането на действията по разследването са се намирали във Франция, сега не мога да кажа къде са. Предприети са всякакви възможни действия за издирването им. Обявени са за издирване както от Интерпол, така и с европейска заповед за арест. Така че не са на почивка, а се укриват\", заяви Гешев. При акция на прокуратурата в петък  в хотелите на Ветко Арабаджиев \"Маринела\" в София и \"Марица\" в Пловдив са открити и иззети над 10 млн. лв. Ветко Арабаджиев и съпругата му Маринела бяха обявени за общодържавно издирване, а след това беше издадена и европейска заповед за ареста им. Синът им е обвинен за пране на пари, но късно снощи съдът го пусна на свобода под парична гаранция от 20 хил. лв. По думите на прокурора семейството е разработвано от месеци, но предвид намерените доказателства периодът, който обхваща разследването, ще бъде разширен. \"Едно от намерените неща е екселска таблица от 2008 г. до момента, в която в табличен вид са описани невнесените данъци само от захарния комбинат в Пловдив от 2008 г. до настоящия момент, съответно и фирмите, през които е станало това. Тази сума според тази таблица е десетки милиони левове, може да станат и над 100 милиона\", заяви Гешев.", "date": "2018.09.03", "title": "Арабаджиеви не са на почивка, а се укриват, смята прокуратурата"}
{"url": "https://www.dnevnik.bg/evropa/2018/09/03/3305211_barnie_e_silno_protiv_plana_na_mei_za_brekzit/", "text": "Главният преговарящ на Европейския съюз за Брекзит Мишел Барние заяви, че е \"силно\" против ключови части от предложенията на премиера Тереза Мей за бъдеща търговска сделка с Великобритания, предаде Би Би Си. По-рано Мей подчерта, че няма да прави компромис с Брюксел за Брекзит. По думите на Барние плановете за \"общ правилник\" за стоките, но не и за услугите, не е в интерес на ЕС. \"Нашата собствена система е израствала в продължение на десетилетия. Не можете да си играете с нея, като избирате отделни части\", подчерта той. Макар и преди да е изразявал критики за предложенията на Мей, източници, близки до Барние, твърдят, че никога преди не е бил толкова категоричен. В отговор британското правителство настоя, че плановете са \"прецизни и прагматични\" и че ще са от полза за Великобритания и за ЕС. Преговорите между Лондон и Брюксел би трябвало да приключат през октомври, но Барние каза, че срокът може да бъде удължен до средата на ноември. В интервю за германския вестник \"Франкфуртер алгемайне цайтунг\" той заяви, че плановете на Мей \"ще бъдат краят на единния пазар и на европейския проект\". \"Британците имат избор. Те могат да останат в единния пазар, като Норвегия, която също не е членка на ЕС, но в такъв случай ще трябва да приемат всички свързани правила и принос към европейската солидарност. Изборът е ваш. Но ако позволим на британците да избират каквото искат от правилата, това би имало сериозни последици. Тогава всички трети страни биха настоявали да им предлагаме същите облаги\", допълни Барние. По думите му друг проблем е, че много стоки сега са свързани с услуги и трудно могат да бъдат разделени в една търговска сделка. \"Ние имаме единен пазар на стоки, услуги, капитали и хора – наша собствена система, която е растяла в продължение на десетилетия. Не можете да си играете с нея, като си избирате отделни части. Има и друга причина, поради която съм силно против британското предложение. Има услуги във всеки продукт. Във вашия мобилен телефон например това е 20 до 40 процента от общата стойност\", допълни Барние. Коментарът му бе публикуван в същия ден, в който Мей написа в \"Сънди телеграф\", че е уверена, че може да бъде постигната \"добра сделка\". Тя обаче подчерта, че е правилно правителството да се подготви за сценарий на  Брекзит без сделка , въпреки че той би създал \"реални предизвикателства и за Великобритания, и за ЕС\" в някои сектори.  В отговор на думите на Барние правителствен говорител заяви: \"Уврени сме, че сме направили предложение, което е прецизно, прагматично и което ще работи и за Великобритания, и за ЕС. Това предложение постига баланса на права и задължения, който отговаря на нашата обща амбиция да установим дълбоко и специално партньорство, след като Великобритания напусне ЕС, запазвайки целостта на Великобритания. Няма друго предложение, което да постига това;\" Т.нар. план от Чекърс бе договорен в резиденцията на премиера през юли и доведе до оставките на  министъра за Брекзит Дейвид Дейвис  и на  външния министър Борис Джонсън . Той се отклонява много и от твърдата позиция, която Мей зае в началото на обсъжданията за Брекзит, като на практика оставя в сила само прекратяването на свободното движение на хора, отбелязва \"Ройтерс\", цитирана от БТА. Според него Великобритания остава в зоната за свободна търговия с ЕС за земеделски и производствени стоки. Някои поддръжници на Брекзит обаче казват, че това означава някои части на британската икономика да спазват правила, изработени в Брюксел. Великобритания трябва да напусне ЕС на 29 март, но тепърва предстои да се договори какви ще са отношенията й с блока. Според статия във в. \"Сънди таймс\" водещи поддръжници на Брекзит от Консервативната партия са готови да публикуват собствен план преди годишната партийна конференция в края на септември. Това ще има за цел да засили натиска над Мей, която трябва да получи одобрение от парламента за евентуално споразумение с Брюксел.", "date": "2018.09.03", "title": "Барние е \"силно против\" плана на Мей за Брекзит"}
{"url": "https://www.dnevnik.bg/sviat/2018/09/03/3305231_nacionalniiat_muzei_na_braziliia_izgoria_izcheznaha/", "text": "Огромен пожар опустоши прочутия Национален музей на Рио де Жанейро, предадоха агенциите \"Асошиейтед прес\" и \"Франс прес\". Той е създаден преди 200 години и съхранява 20 милиона ценни експонати за историята на Бразилия и на други страни. Музеят е част от Федералния университет на Рио де Жанейро, посочва АП. Сред експонатите има египетска колекция, колекция с гръко-романски артефакти, палеонтологична колекция, включваща скелет на динозавър, открит в района на Минас Жераис, и най-стария човешки фосил, открит в Бразилия и наречен Лузия. Кадри на бразилската телевизия \"Глобо\" показаха огромни пламъци да поглъщат сградата с площ 13 000 квадратни метра в северната част на Рио. Някои от залите са напълно разрушени. Пожарникарите се опитват да овладеят огъня, бушуващ в Националния музей. Причината за пожара не е известна. Пожарникарите казват, че до няколко часа ще изгасят пламъците. Няма информация за пострадали. Огънят пламнал след затварянето на музея. \"Днес е трагичен ден за Бразилия. 200 години изследователска работа и познания бяха изгубени\", се казва в изявление на бразилския президент Мишел Темер. Заместник-директорът на музея Луиз Фернандо Диас Дуарте каза, че архивите на музея са изцяло унищожени, което значи заличени 200 години история. Музеят е бил в миналото кралска резиденция. Той е бил основан от португалския крал Жуау Шести и е отворил врати през 1818 г. Днес заместник-директорът му обвини бразилските власти, че не са обръщали внимание на музея и че не са оказали спешна помощ за модернизиране на сградата. Бидейки свързан с Федералния университет на Рио, музеят бе засегнат от бюджетни съкращения. И докато пламъците вече няколко часа изпепеляват всичко по пътя си, преподаватели, учени и студенти призоваха за протест по-късно днес пред опустошената сграда./ БТА", "date": "2018.09.03", "title": "Националният музей на Бразилия изгоря, изчезнаха два века история"}
{"url": "https://www.dnevnik.bg/sviat/2018/09/03/3305245_germaniia_otstrani_ot_rabota_dvama_policai_zaradi/", "text": "Полицията в южната германска провинция Бавария отстрани от работа двама полицейски служители и започна разследване срещу тях по подозрение, че са изпълнявали забранения хитлеристки поздрав, предаде агенция \"Ройтерс\". Германската конституция обявява за престъпление използването на нацистки символи и този случай вероятно ще възбуди разгорещен дебат за расизма и за надигането на крайната десница след масовия наплив на мигранти мюсюлмани в страната преди три години, отбелязва \"Ройтерс\". Според агенция ДПА срещу двамата полицаи на възраст 44 и 45 г. е повдигнато обвинение в разпалване на междуетническа вражда заради инцидент в кафене в баварския град Розенхайм в четвъртък. Очевидци твърдят, че двамата, които били там в извънработно време и били под въздействие на алкохол, крещели ксенофобски лозунги и вдигали ръце за характерния нацистки поздрав.  В полицейското съобщение се посочва, че в инцидента участвал и трети мъж, представен като охранител, който заедно с тях вдигал ръце за нацисткия поздрав. / БТА", "date": "2018.09.03", "title": "Германия отстрани от работа двама полицаи заради хитлеристки поздрав"}
{"url": "https://www.dnevnik.bg/biznes/2018/09/03/3305249_ministerstvoto_na_finansite_predlaga_danukut_na_kolite/", "text": "Данъкът върху леки и товарни автомобили под 3.5 тона ще зависи не само от мощността на двигателя и годината на производство, а и от замърсяването, което причиняват. Това предвиждат предложения за промени в Закона за местните данъци и такси,  публикувани  на сайта на Министерството на финансите, информира  \"Капитал\". Новият \"екологичен\" компонент представлява коефициент, по който ще се определя данъкът спрямо досегашния \"имуществен\" компонент (годината на производство и мощността на двигателя). Например автомобил в екологична категория \"Евро 4\" и нагоре (спрямо европейските стандарти за вредните емисии от изгорели газове) ще дължи по-малко данък, а тези с по-ниска - по-висок. Друго предложение на ведомството е подаването на годишната данъчна декларация на самоосигуряващите се да става само по електронен път от 2019 г. Към момента това е задължително само за фирмите. Според мотивите по-малко от 25% от хората са подали декларацията си на хартия през 2017 г. Отпадат облекченията за притежатели на повече от едно жилище Хората, които притежават повече от едно жилище, ще изгубят 50-процентната си отстъпка, която ползват за данъка за основния си дом. По действащия Закон за местните данъци и такси всеки българин има право на това намаление, независимо от благосъстоянието си. Сега се предлага облекчението да остане само за хората с едно жилище. Това означава, че за всички останали догодина данъчното задължение за основния апартамент (или къща) ще се удвои.", "date": "2018.09.03", "title": "Министерството на финансите предлага данъкът на колите да е според замърсяването"}
{"url": "https://www.dnevnik.bg/evropa/regioni/2018/09/03/3305247_video_zashto_kohezionnata_politika_e_vajna_za_es/", "text": "Кохезионната политика има за цел да подкрепи европейските региони, които изостават, и да насърчи предприемачеството и иновациите в по-напредналите региони. Как се е появила и защо тя е толкова важна за ЕС можете да видите във видеото (субтитри на български можете да включите долу вдясно).", "date": "2018.09.03", "title": "Видео: Защо кохезионната политика е важна за ЕС"}
{"url": "https://www.dnevnik.bg/politika/2018/09/02/3304514_parlamentarniiat_sezon_zapochva_sus_socialnite_zakoni/", "text": "Социалните закони, заради които от няколко месеца протестират майки на деца с увреждания, ще бъдат едни от първите закони, заедно със закона за пътищата, които ще гледа парламентът в началото на новия сезон, съобщиха от ГЕРБ за \"Дневник\". Депутатите ще се съберат на извънредно заседание във вторник след традиционната си августовска ваканция. Заседанието е извънредно, защото почивният ден 6 септември тази година се пада в четвъртък и във вторник народните представители ще си \"отработят\" петъка, за да си направят 4-дневен дълъг уикенд след два работни дни. В понеделник сутринта е свикано заседание на регионалната парламентарна комисия, за да обсъди промени в закона за пътищата, които са необходими, за да за заработи новата пътна тол система и електронните винетки. От управляващата партия искат бързо да направят задължително слагането на колани за всички автобуси. Това поиска и премиерът Бойко Борисов в събота. Промяната също ще бъде заложена в закона за движение по пътищата. Приемането на реформите в сектора на пътната безопасност е основен приоритет в новия парламентарен сезон след катастрофата до Своге, в която загинаха 17 души и заради която  трима министри подадоха оставките си  в петък. В сряда комисията по въпросите на децата ще гледа закона за семейните помощи за деца, който беше приет от правителството на 1 август. С промените се предлага  нова семейна помощ , която ще получават децата, които нямат право на наследствена пенсия за починал родител. В дневния ред на заседанието във вторник е предвидено да се гледат годишните доклади на Българската академия на науките и Комисията за регулиране на съобщения, спогодба за избягване на двойно данъчно облагане със Саудитска Арабия и закона за здравето, внесен от депутатите на вицепремиера Валери Симеонов. Той предвижда облекчаване на режима на пушене в заведения и туристически обекти, но няма шанс да бъде приет, съдейки по отрицателните становища на министерства, неправителствени организации и партията-мандатоносител ГЕРБ. Изборният кодекс по всяка вероятност пак ще бъде отворен до края на годината. Заявка за това даде председателят на правната комисия в парламента Данаил Кирилов. Причината за това е, че според ЦИК не могат да се изпълнят изискванията на Изборния кодекс  да има машинно гласуване във всяка секция , няма готовност и за електронното гласуване, което трябва да е факт през 2019 г.", "date": "2018.09.03", "title": "Парламентарният сезон започва със социалните закони и закона за пътищата"}
{"url": "https://www.dnevnik.bg/photos/2018/09/03/3305210_fotogaleriia_pobitite_kamuni/", "text": "На около 20 километра от Варна са разположени скалните образувания Побити камъни.", "date": "2018.09.03", "title": "Фотогалерия: Побитите камъни"}
{"url": "https://www.dnevnik.bg/ot_vas/novini_ot_vas/2018/09/03/3305203_buzesku_romskiia_bevurli_hils/", "text": "Бузеску се намира на десет километра от румънския град Александрия, само на стотина километра от Русе. В този своеобразен Бевърли Хилс 2, ромските милионери са издигнали своите палати .", "date": "2018.09.03", "title": "Бузеску – ромския Бевърли Хилс"}
{"url": "https://www.dnevnik.bg/sviat/2018/09/03/3305267_venecuelskata_bejanska_kriza_stana_problem_na/", "text": "Дванадесет страни от Латинска Америка се събират в еквадорската столица Кито, за да обсъждат днес и утре решения на  венецуелската бежанска криза , предаде агенция \"Франс прес\". Срещата е по инициатива на Еквадор. В нея участват Аржентина, Боливия, Бразилия, Колумбия, Коста Рика, Мексико, Чили, Панама, Парагвай, Перу и Уругвай. Венецуела бе поканена, но засега не е потвърдила участие. Около 2.3 милиона венецуелци - 7.5% от населението на 30.6-милионна Венецуела - живеят сега зад граница заради  икономическата и политическата криза  в родината си. Най-много от миграцията бяха засегнати Колумбия, Перу и Еквадор. В Бразилия пък имаше прояви на насилие срещу бежански лагери на венецуелци.  Страните, събрали се в Кито, се очаква да повдигнат въпроса за система за  квоти за разпределяне на мигрантите . Тази идея им бе подсказана от испанския премиер Педро Санчес, който бе неотдавна на обиколка в региона. Там той обеща и 35 милиона долара европейска помощ за управление на тази миграционна криза. Страните, които ще се срещнат в Кито, ще обсъждат и елиминирането на ограниченията пред уеднаквяване на мерките за  транзит на венецуелските мигранти . Ще се обсъжда и създаване на общ фонд за справяне на кризата, а Еквадор ще отправи призив за оказване на международна финансова помощ. Относно причините за миграционната криза, а именно политическата и икономическата криза във Венецуела, сред страните от Латинска Америка няма единна позиция предвид това, че Боливия защитава политиката на венецуелския президент Николас Мадуро. Венецуелската миграция е най-сериозната в историята на Латинска Америка. На всяка граница венецуелците сега се сблъскват с различни формалности. Колумбия им иска лична карта в случай на транзит и паспорт за онези, които искат да останат, Еквадор иска сертифицирана лична карта, а Перу иска паспорт или молба за предоставяне на бежански статут./ БТА", "date": "2018.09.03", "title": "Венецуелската бежанска криза стана проблем на дванадесет държави"}
{"url": "https://www.dnevnik.bg/sport/2018/09/03/3305277_video_dve_magicheski_izpulneniia_ot_sporta_koito/", "text": "Роджър Федерер и футболистът на \"Сампдория\" Фабио Куалярела влязоха в спортните заглавия с красиви изпълнения през уикенда.  Маестрото се класира без проблеми в осминафиналите на US Open, след като победи Ник Кириос с  6:4, 6:1, 7:5  само за час и 46 минути. Двубоят беше изпъстрен с красиви отигравания от швейцареца, но едно от тях впечатли дори самия Кириос. В третия сет при 3:3 и предимство за австралиеца той опита къса топка по диагонала, която обаче Федерер настигна и с удар покрай мрежата реализира. Реакцията на Кириос пък беше запечатана от фотографите, като той изрази възхищението си. В неделя в сблъсъка между \"Сампдория\" и \"Наполи\" от третия кръг на  Серия А  Фабио Куалярела изуми с попадението, което вкара в мрежата на бившия си тим. Съставът от \"Луиджи Ферарис\" победи неаполитанците с 3:0, като първите два гола вкара Грегор Дефрел. В 75-ата минута Куалярела засече с пета центриране на Бартош Бережински. Нападателят беше с гръб към вратата, но ефектно прати топката в мрежата на Давид Оспина. Заради това, че прекара един сезон в \"Наполи\" обаче, Куалярела не се зарадва при гола.", "date": "2018.09.03", "title": "Видео: Две магически изпълнения от спорта, които впечатлиха през уикенда"}
{"url": "https://www.dnevnik.bg/politika/2018/09/03/3305281_ostavkite_na_ministrite_imat_61_odobrenie_no_ne/", "text": "                        61% одобрение за трите министерски оставки в кабинета \"Борисов 3\", показва експресно национално представително проучване на социологическа агенция \"Алфа Рисърч\", проведено по поръчка на БНТ. В същото времето едва за 12% оставките увеличават доверието в кабинета. В петък  п ремиерът Бойко Борисов нареди  на министрите на регионалното развитие и на вътрешните работи Николай Нанков и Валентин Радев и на транспортния министър Ивайло Московски да напуснат заради катастрофата край Своге от събота,  в която загинаха 17 души . Поемането на политическа отговорност се оценява преобладаващо позитивно от гражданите, но почти 30 на сто са критичните мнения според анализа на проучването. Сред тях се открояват привържениците на двата основни политически опонента - ГЕРБ и БСП. Първите са сдържани в оценките си заради лоялността към своите министри, вторите - заради базисното си недоверие към цялото правителство. По-сериозният проблем, който проучването очертава, е недостатъчността на акта \"министерски оставки\", когато системни дефекти засягат широки обществени групи. Проучването показва, че за гражданите проблемът не е само в липсата на \"сцепление\" в асфалта, а в липсата на \"сцепление\" между работата на институциите, която трагичният инцидент край Своге осветли, коментира пред БНТ управляващият партньор на \"Алфа Рисърч\" Боряна Димитрова.  Оставките не зареждат управляващата коалиция с нов кредит на доверие По тази причина оставките не зареждат автоматично управляващата коалиция с нов кредит на доверие. Според едва 12% те са достатъчни, за да се увеличи личното им доверие към кабинета. 19% са най-радикалните, които, напротив, втвърдяват критичната си позиция. Най-голямо внимание заслужава позицията на мнозинството, според което оставките не са в състояние да повлияят на доверието им. Това не означава, че преценяват случая като маловажен, напротив, това е червен сигнал, че този механизъм, ако остане единствен, започва сериозно да буксува, смятат социолозите от \"Алфа Рисърч\". 56.5% очакват наказания за катастрофата, не само оставки Доказателство за промяната на обществените нагласи от чисто политически натиск към натиск за промени във всички нива на системата е високият дял на хората (56.5%), които очакват освен оставки на министри да има и конкретни длъжностни лица, наказани за катастрофата. \"Намираме се в нова ситуация на обществените нагласи. За какво се дават оставки, ако не е да се дадат нова енергия на управлението? Само механизмът на министерските оставки не е достатъчен, това лечение буксува и не дава резултат, необходимо е, но не достатъчно\", коментира Димитрова. Как предстоящият сериозен ремонт на кабинета ще повлияе на обществените нагласи тепърва предстои да се разбере. Сигурно е обаче, че гражданите очакват не толкова подредба на коалиционните взаимоотношения, колкото подредба на държавата и реален, а не имитационен контрол на начина, по който институциите и длъжностните лица изпълняват своите задължение, е изводът на \"Алфа Рисърч\". \"Няма да има политическа криза, която да доведе до предсрочни избори най-малкото заради това, че основният опонент БСП не кредитира доверие. Но хората очакват конкретните проблеми да бъдат решени, а не да бъдат замитани с оставки\", каза Димитрова. Данните са от експресно национално представително проучване, проведено по телефона в периода 31 август – 2 септември сред 600 пълнолетни граждани.", "date": "2018.09.03", "title": "Оставките на министрите имат 61% одобрение, но не създават доверие към кабинета"}
{"url": "https://www.dnevnik.bg/bulgaria/2018/09/03/3305273_valentin_radev_za_incidenta_s_bashtata_na_prezidenta_e/", "text": "Министърът на вътрешните работи в оставка Валентин Радев поема политическата отговорност за инцидента, при който на кръгово кръстовище в Харманли  бащата на президента Румен Радев - Георги Радев , блъсна човек с инвалидна триколка. Радев обаче не подаде оставка заради този инцидент, а заради катастрофата с автобус край Своге, при която загинаха 17 души. За инцидента се разбра миналата седмица от видео от охранителна камера, пуснато в мрежата за споделяне youtube. Заради съмнения, че е имало опит инцидентът да бъде потулен, прокуратурата започна разследване. То установи, че полицията в Харманли е  съставила акт на човека в триколката. \"Случилото се там е възмутително. Моята задача е да спазваме закона. Аз можех да направя медиен бум - да ида там посред нощ, да разпитвам и арестувам тези, които не са си свършили работата. Да има гръмки уволнения\", коментира Валентин Радев пред \"Нова телевизия\". \"Трябваше да направя проверка на място, отидох и аз лично на място трябваше да се ангажирам. Една седмица след това научаваме. Защо професионалното ръководство не е докладвало по веригата, не знам. И моят въпрос е към тях. Аз поемам политическата отговорност. Борисов казва: \"Не си контролираме министерството с теб.\" И е прав. Не го контролираме, така погледнато - да. Но професионалното ръководство не е докладвало. Къде е бил директорът на главната дирекция, къде е бил началникът на управлението? Лека телесна повреда, няма жертви - тази информация стига донякъде. Да, ама тук има намесена политика\", заяви Радев. Неговата проверка е установила, че \"е подменена картината\". \"Виновният не е наказан, невинният е наказан. Това е направил младшият полицейски инспектор. Защо го е направил? Защо е говорил с политически лица? Съмненията остават\", каза още министърът в оставка.", "date": "2018.09.03", "title": "Валентин Радев: За инцидента с бащата на президента е наказан невинният"}
{"url": "https://www.dnevnik.bg/evropa/evrofinansirane/oblasti/kultura/2018/09/03/3300622_maistori_na_kamuka_shte_se_sustezavat_v_etura/", "text": "Майсторска надпревара по каменоделство ще се състои в Етнографския музей на открито \"Етър\" (ЕМО), съобщиха от музея. Тя ще се проведе от 6 до 9 септември по време на Международния панаир на традиционните занаяти, който тази година ще се осъществи за шестнадесети път. В надпреварата ще вземат участие 10 майстори занаятчии, които ще трябва да изработят два предмета от камък - единият от времето на Българското възраждане, а другият по техен избор. Уредникът на музея и главен организатор на събитието Георги Георгиев, напомня, че изображения върху камък от този период на българската история могат да се видят върху мостове, чешми, надгробни плочи, къщи, църкви. Този вид пластика има голямо разнообразие от образи, които са характерни за мястото, на което са изработени. Човешките фигури са присъствали по мостове, чешми и къщи, тъй като това се е свързвало с традиционните вярвания за \"вграждането\" на човешка сянка, което ще направи строежа здрав. Друг пример за символното многообразие на каменните пластики са фигурите на животни. По-често се среща изработката на лъв, като се е вярвало, че той спи с отворени очи и охранява мястото, на което е поставен.", "date": "2018.09.03", "title": "Майстори на камъка ще се състезават в \"Етъра\""}
{"url": "https://www.dnevnik.bg/evropa/2018/09/03/3305280_es_premahva_ogranicheniiata_za_prodajba_na_kitaiski/", "text": "Ограниченията за продажба на китайски слънчеви панели в Европейския съюз отпадат в полунощ въпреки безпокойствата на европейските производители, които се опасяват от приток на евтин внос, предаде \"Франс прес\". Мярката е в сила от пет години и има за цел да защити европейското производство на слънчеви панели. Фирмите за инсталиране на такива панели я определяха като контрапродуктивна, тъй като лишаваше пазара от по-евтини стоки. Антидъмпинговите мита за внос на китайски слънчеви панели, клетки и модули, въведени от Европейската комисия през 2013 година, бяха продължени през март 2017 година за 18 месеца, но Брюксел обяви, че не възнамерява да ги възобновява. През тези пет години китайските производители не плащаха мита, ако продаваха продукцията си на или над определена минимална цена, която постепенно намаляваше. Под тази цена те се излагаха на мита до 64.9 на сто. Комисията реши, че отпадането на мерките е в интерес на ЕС предвид целта за развитие на възобновяемата енергия. Цените за вноса ще бъдат съобразени с цените на световния пазар. Китайското министерство на търговията приветства това развитие на нещата, определяйки го като \"позитивен модел за решаване на търговско разногласие благодарение на консултации\". SolarPower Europe, която обединява европейските вносители и фирми за инсталиране на фотоволтаични панели, приветства края на рестриктивните мерки като \"решителен обрат\" за европейския соларен сектор, за който се вдига основната бариера пред растеж. Обединението на производители EU ProSun, което подаде първата жалба през 2012 година, поиска обаче ново продължаване на ограниченията, тъй като отмяната им щяла да бъде катастрофална за сектора. Решението на Пекин да ограничи инсталирането на слънчеви панели в Китай доведе до излишни мощности от 30 гигавата с твърде малко възможности за пласирането им, тъй като САЩ, вторият световен пазар след Китай, наложиха мита, а Индия планира да стори същото. Европейският пазар като цяло представлява около 7 гигавата. /БТА", "date": "2018.09.03", "title": "ЕС премахва ограниченията за продажба на китайски слънчеви панели"}
{"url": "https://www.dnevnik.bg/sport/2018/09/03/3305291_fetel_obvini_hamiltun_za_katastrofata_im_na_monca/", "text": "Себастиан Фетел смята, че Люис Хамилтън е виновен за сблъсъка между двамата претенденти за титлата в първата обиколка на състезанието за Гран при на Италия. Двамата имаха контакт в шикана \"Роджа\" (4-и и 5-и завой), където британецът опита изпреварване срещу пилота на \"Ферари\". Сблъскването доведе до потъване на Фетел назад в колоната, докато Хамилтън имаше по-леки поражения. В крайна сметка със страхотно пилотиране  световният шампион стигна до петата си победа на \"Монца\" , която го изравни с легендарния Михаел Шумахер. Фетел пък завърши пети, но се изкачи на четвърто място след финала заради наказание на Макс Верстапен. Резултатът обаче беше приет като провал, след като през целия уикенд \"Ферари\" имаха предимство пред \"Мерцедес\". \"Мисля, че Люис не ми остави достатъчно пространство в завоя, за да мина. Влязох с висока скорост в него, защото натисках Кими, но не успях да го изпреваря. След това Люис видя своята възможност в четвъртия завой и влезе в него, но не ми остави място, откъдето и аз да мина\", каза германецът след състезанието в неделя. Четвъртото място на \"Монца\" остави Фетел на 30 точки зад Хамилтън при оставащи седем състезания.  Двата болида на \"Ферари\" потеглиха за пръв път от първа редица на \"Монца\" от 1994 г. , но подобно на състезанието преди 24 години победата отиде при друг пилот – тогава пак британец, Деймън Хил с \"Уилямс\". Скудерията остава без победа в домашната си надпревара от 2010 г., когато Фернандо Алонсо спечели. \"Справихме се добре след сблъсъка, опитвайки да ограничим щетите. Мисля, че колата не беше никак лесна за пилотиране в останалата част от състезанието\", добави Фетел. Според Хамилтън двамата са имали лек контакт и в първия шикан след старт-финалната права, който обаче не се дължи на грешка от един от двамата пилоти. Британецът смята, че не е направил нищо нередно при завъртането на Фетел. \"Изненадах се, когато Себ избра да мина от вътрешната траектория, а не отвън, защото Кими я отвори. Тогава видях, че има възможност за мен и се впуснах. Мисля, че му оставих място, а той просто блокира гумите, което му попречи в случая. Контактът между нас нанесе щети и на мен, но въпреки това успях да продължа\", каза световният шампион. Британецът обясни, че не е вярвал, че може да спечели състезанието преди неговото начало. Дори в течение на надпреварата Хамилтън е смятал, че от \"Ферари\" имат предимство спрямо болидите на \"Мерцедес\". \"Наистина победата е неочаквана за мен, но това я прави още по-сладка. Мисля, че успяхме да направим много силно състезание и ключово беше, че останахме близо до \"Ферари\". Започнах уикенда като трети и очаквах трудно състезание, но се възползвах от възможностите, които ми се откриха\", каза още четирикратният шампион.", "date": "2018.09.03", "title": "Фетел обвини Хамилтън за катастрофата им на \"Монца\""}
{"url": "https://www.dnevnik.bg/sviat/2018/09/03/3305296_brekzit_moje_da_zasili_podkrepata_za_nezavisima/", "text": "Наближаващото излизане на Великобритания от Европейския съюз може да засили подкрепата за независима Шотландия и за обединена Ирландия, сочи анкета, поръчана от проевропейската кампания \"Най-доброто за Великобритания\" (Best for Britain), цитирана от ДПА. Резултатите от анкетата, извършена от \"Делтапол\", сочат, че 47% от шотландците биха подкрепили независимост, ако бъде свикан референдум след Брекзит, а 43% биха гласували за оставане в Обединеното кралство. В анкетата са участвали 1022 шотландци. Ако обаче Великобритания остане в ЕС, съотношението би било обратното. Шотландия гласува против независимост с 55 срещу 45% на референдума през 2014 г. Шотландските избиратели се произнесоха за оставане в Европейския съюз с 62% на референдума във Великобритания през 2016 г. Анкетата сочи също, че подкрепата за обединена Ирландия ще се увеличи, когато Великобритания напусне ЕС, особено ако бъде наложена \"твърда\" граница между Северна Ирландия и Република Ирландия. От анкетираните 1199 северноирландци 52 на сто са отговорили, че биха гласували за обединена Ирландия, а 39 на сто - за оставане в Обединеното кралство, ако бъде свикан референдум след Брекзит. Ако бъде въведена \"твърда граница\", 56 на сто биха гласували за обединена Ирландия и 39 процента - за оставане в Обединеното кралство. Но анкетата сочи, че ако Великобритания остане в ЕС, подкрепата за обединена Ирландия би спаднала до 35 на сто. Избирателите в Северна Ирландия също гласуваха с мнозинство - 56 процента - за оставане в ЕС на референдума във Великобритания през 2016 г., добавя ДПА.", "date": "2018.09.03", "title": "Брекзит може да засили подкрепата за независима Шотландия и обединена Ирландия"}
{"url": "https://www.dnevnik.bg/sport/2018/09/03/3305302_anton_nedialkov_otpada_ot_nacionalniia_otbor_za/", "text": "Защитникът на \"Лудогорец\" Антон Недялков отпадна от  състава на националния отбор мачовете със Словения и Норвегия , съобщиха от Българския футболен съюз (БФС). Представителният тим гостува в Любляна на 6 септември, а три дни по-късно е домакин на норвежците в София в първите си двубои от новия турнир Лигата на нациите. Недялков игра 86 минути при победата на  \"Лудогорец\" с 3:1 над \"Дунав\" , като в края на мача беше сменен от Рафаел Форстър. На мястото на контузения футболист е повикан Иван Бандаловски от \"Берое\". С повиквателната на Бандаловски \"Берое\" става с четирима представители, като в състава са още Мартин Райнов, Борислав Цонев и Александър Цветков. Най-много играчи в националния тим има ЦСКА – петима. Отсъствието на Недялков оставя \"Лудогорец\" без представител в тима на  Петър Хубчев . От година в националния тим не е викан капитанът на шампионите Светослав Дяков. Антон Недялков премина в \"Лудогорец\" преди началото на сезона , като беше купен от американския \"Далас\". До момента защитникът изигра 10 мача за седемкратния шампион. Недялков има пет срещи за България.", "date": "2018.09.03", "title": "Антон Недялков отпада от националния отбор за мачовете със Словения и Норвегия"}
{"url": "https://www.dnevnik.bg/bulgaria/2018/09/03/3305304_sakskoburggotski_se_upovava_na_pomosht_ot_chujbina/", "text": "Вече се уповавам само на това, че посегателствата над мен няма да останат незабелязани в чужбина, където частната собственост е неприкосновена\". Това пише премиерът в годините 2001 - 2005 г. Симеон Сакскобургготски в обръщение към гражданите, засвидетелствали му подкрепа след съдебното решение, с което дворецът \"Врана\" е обявен за държавна собственост. Сакскобургготски задава риторично въпроса \"доколко защитено е правото на собственост на всеки български гражданин и на чуждестранния инвеститор от подобни политически продиктувани посегателства\". \"Може би много хора не ме познават и мерят със своя аршин. За тях искам за пореден път да заявя, че 55 години съм живял и без тези имоти\", пише Сакскобургготски.", "date": "2018.09.03", "title": "Сакскобургготски се уповава на помощ от чужбина"}
{"url": "https://www.dnevnik.bg/sviat/2018/09/03/3305303_mianma_osudi_na_7_godini_zatvor_jurnalisti_na_roiters/", "text": "Съд в Мианма постанови присъда от 7 години затвор за двама журналисти на агенция \"Ройтерс\", предадоха световните агенции. Журналистите Ва Лоне и Куав Сое О пледираха невинни по обвинения за нарушаване на закона за държавната тайна. Максималната присъда, която ги грозеше, беше 14 години затвор. Двамата журналисти отразяваха миналата година бруталната операция на армията на  Мианма срещу рохинджите  в западния щат Ракхайн. Според обвинението журналистите са получили и разпространили поверителни документи. Двамата журналисти казаха в съда, че двама полицейски представители са им връчили поверителните документи в ресторант в Янгон. Минута след това други полицаи са ги арестували на 12 декември миналата година. В съда свидетел разказа, че нещата са били нагласени, за да бъде устроена клопка на журналистите Присъдата бе произнесена пред претъпкана с журналисти и дипломати съдебна зала. \"Продължаваме да призоваваме за тяхното освобождение\", заяви Кнут Осбай, представител на ООН в Мианма. Посланикът на САЩ в страната Скот Марсиъл определи присъдите на двамата журналисти като \"тъжен факт както за осъдените, така и за всички в Мианма, които работят усилено за насърчаване на фундаменталните свободи, в това число и свободата на медиите\", предаде ДПА. \"Мисля, че други биха се запитали дали този изход от делото увеличава доверието, което народът на Мианма има в своята съдебна система\", допълни той. В изявление агенция \"Ройтерс\" каза: \"Тези двама възхитителни журналисти вече прекараха девет месеца в затвора по изцяло скалъпени обвинения, целящи да ги накарат да замлъкнат и да сплашат пресата\", се казва в изявлението. А главният редактор на агенцията Стивън Адлър определи присъдата като \"тъжен ден за Мианма, за осъдените журналисти и за медиите по целия свят\", предадоха Ройтерс и ДПА. Той каза, че осъждането на журналистите е голямо отстъпление в прехода към демокрация в Мианма, което няма нищо общо с върховенството на закона или свободата на словото. Главният редактор допълни, че в идните дни агенцията ще реши как да действа срещу несправедливостта, която се извършва спрямо двамата репортери.", "date": "2018.09.03", "title": "Мианма осъди на 7 години затвор журналисти на \"Ройтерс\""}
{"url": "https://www.dnevnik.bg/bulgaria/2018/09/03/3305286_kak_da_se_poddurjame_zdravi_v_ofisa/", "text": "Повечето хора стоят на работното място повече от 5 часа на ден, а някои дори не ползват своята обедна почивка. Фитнес упражненията могат да превърнат иначе скучния работен процес в забавно и едновременно с това здравословно занимание. Определено си струва за 15 минути, вместо да седите на стола си, да преобразите  работното си място в малка фитнес зала . Не е нужно да носите тежките фитнес уреди с вас, трябва ви само малко желание и самоинициатива. Макар и да не сте най-големите  привърженици на спорта , навярно осъзнавате, че стоенето по над 5 и повече часа на ден зад бюрото, без да се движите особено, не е пример за здравословен начин на живот. Според редица изследвания застоялият начин на живот и липсата на движение на работното място са едни от основните причини за наднорменото тегло и намалената работоспособност. Ако професията ви не е свързана с постоянно тичане напред-назад и единственото ви движение по време на работа е кликът с мишката, ви предлагаме няколко прости, но ефикасни фитнес упражнения. Не използвайте асансьор – ежедневното качване и слизане по стълбите ще повиши тонуса ви и ще тренира мускулатурата на краката, а освен това събуждането ви рано сутрин е гарантирано 100%. Често се случва просто да нямаме работа, да седим и да се взираме в монитора. Напълно излишно! Кляканията са един добър начин за лека тренировка без допълнителни уреди. Добре е първо да започнете с по-малък брой клякания и постепенно да увеличавате бройката, за да не се окажете с мускулна треска. Освен физическите упражнения изключително  важна е и \"гимнастиката\" на очите , особено ако работата ви е свързана с компютър. Продължителното взиране в монитора е една от честите причини за проблеми с очите. Тренирайте очите си колкото се може по-често. Редувайте гледане в далечина и гледане на близко разстояние. Кръговите движения с очи, без да движите главата си, също са ефективни. Работоспособният служител е здравият служител , именно затова обърнете внимание на вашeто физическо състояние, а и посъветвайте вашите колеги и шефове също да го направят. Разгледайте актуалните обяви за работа на  Karieri.bg .   търси: PHP Developer Търговец  търси  Head of Sales  търси  Младши счетоводител \"  търси  IT ръководител  търси  Lawyer  търси  Media Planning Expert търси  Директор \"Кампании и комуникации\" търси: Мениджър \"Връзки с бизнес клиенти\" към Направление \"Корпоративно банкиране\" Ръководител отдел \"Методология, отчетност и продуктово развитие\" Анализатор мониторинг в дирекция \"Кредитен мониторинг\" Директор на дирекция \"Управление на проблемни кредити на физически лица\"  търси: Project Manager Investment Sales Consultant  търси  Accountant with English търси  Счетоводител  търси  Key Account Manager търси  Retail & HoReCa Activations Executive търси  Инспектори по банков надзор в отдел \"Финансови институции\"", "date": "2018.09.03", "title": "Как да се поддържаме здрави в офиса"}
{"url": "https://www.dnevnik.bg/politika/2018/09/03/3305311_simeonov_s_ultimatum_kum_upravlenieto_-_ili_reshitelna/", "text": "Да се промени начинът на управление в голямата коалиция с ГЕРБ и в \"Обединени патриоти\". Това поискаха в декларация от партия Национален фронт за спасение на България (НФСБ) на вицепремиера Валери Симеонов, като в противен случай политическата формация ще обсъди напускане на коалициите. Декларацията бе прочетена от Симеонов, а е приета на заседание на Националния изпълнителен комитет на НФСБ, продължило 3 дни. От НФСБ протестират срещу освобождаването на трима министри, което според тях е в нарушение на Коалиционното споразумение с ГЕРБ, в което се изисква \"предварително съгласуване с коалиционния партньор. \"Има диалог – има коалиция, няма диалог - няма такава\". \"Искаме да се промени диалогът в голямата коалиция и да се извършат промени в нашата, в \"Обединени патриоти\". Ще очакваме от парламентарната група на \"Обединени патриоти\" да реши въпроса с ръководството на групата в до края на септември\", заяви Симеонов. парламентарната група на \"Обединени патриоти\" се оглавява от лидера на \"Атака\" Волен Сидеров. Борислав Ячев обясни, че ще искат колективен модел на управление на парламентарната група. \"Факт е, че работата в парламентарната група не върви добре. Наши законопроекти и на колегите от ВМРО или не се внасят или се бавят, не се свикват заседания\", обясни Ячев. Симеонов уточни, че не става въпрос за оставката на Волен Сидеров. Депутатите му искат групата да се ръководи от представители на трите партии - НФСБ, ВМРО и \"Атака\". Симеонов каза, че не може да даде срок в който трябва да бъдат изпълнени исканията на НФСБ, защото имало законопроекти, които не могат да бъдат отлагани. \"Не мога да гадая, кога председателката на Народното събрание ще заложи разглеждането на тези законопроекти\", каза вицепремиерът и изброи Закона за защита от шума в околната среда, Закона за местните данъци и такси, Закона за хазарта и законопроекти, свързани с екологичното законодателство. \"Те не са важни за НФСБ, а за развитието на България. В зависимост от това как ще бъдат променени, приети или неприети, ние сме в правото си да се обърнем към политическия съвет за вземане на решение за оставане в управляващата коалиция\", добави Симеонов. \"Ако ГЕРБ си спечели изборите самостоятелно, да си управлява. Нека всички бъдат толкова добри да спазват коалиционното споразумение\", заключи Симеонов. Валери Симеонов смята, че има други министри, чиито оставки могат да бъдат поискани, а като пример даде министърът на туризма Николина Ангелкова. \"Смятам, че няма да полезна за никой бранш. Не може цял сектор да се управлява в реверанси към неизвестни с почтеността си фирми\", каза той. По думите му туризмът е бил определен като отговорност на НФСБ, но не било \"детската му мечта\" да стане той министър. \"Само Ангелкова да е, на филия да е намажеш\", каза още Симеонов. Той разказа, че няколко пъти преди европредседателството е искал оставката и. Все пак можело да не иска оставката, като това ще зависи дали ще има диалог или не, на срещата на лидерите на управляващата коалиция. По време на пресконференцията Валери Симеонов си направи малък отчет за свършеното, като вицепремиер. На първо място той се похвали с отварянето на пазара на труда за сезонни работници, което е станало факт след \"едни доста тежки заседания\". \"Тази година - допреди 2 седмици имаме 7600 човека, които са влезли на пазара на труда в България\", отчете Симеонов. Той припомни и промените в Закона за трудовата миграция и мобилност, с които всички българи от трети страни получават синя карта. \"Това са едни действия, насочени в посока насищане на трудовия пазар и оттам на привличане на хора от българската диаспора\", обясни Симеонов. Така се били решили демографските въпроси в Полша, Чехия и Унгария. Това била първата мярка, която може да сработи бързо, а втората е материалното стимулиране на раждаемостта, която може да се случи, ако за следващата година разреши министърът на финансите Владислав Горанов и ако Симеонов остане в управлението. Вчера НФСБ обяви, че ще гласува против  оставките на тримата министри от кабинета \"Борисов 3 \" Николай Нанков, Валентин Радев и Ивайло Московски, които бяха поискани от премиера Бойко Борисов и подадени заради тежката катастрофа със 17 жертви край Своге. Очаква се по-късно днес коалиционните партньори да обсъдят бъдещото си взаимодействие след като премиерът Бойко Борисов се върне от визита в Черна гора. ", "date": "2018.09.03", "title": "Симеонов с ултиматум към управлението - или решителна промяна, или напуска (допълнена)"}
{"url": "https://www.dnevnik.bg/bulgaria/2018/09/03/3305301_spored_anastas_gerdjikov_durjavata_triabva_da_ima/", "text": "Държавата трябва под някаква форма да има думата при избора на ректорите на висшите училища, които получават държавна субсидия. Това декларира ректорът на Софийския университет \"Свети Климент Охридски\" Анастас Герджиков в интервю за вестник \"24 часа\". \"Първо, това е начин да се защити общественият интерес, защото става дума за публични средства. През последните 20 години виждаме няколко случая на феодализиране на управлението на отделни висши училища в даден период. На второ място, това е начин да се даде и на самите ректори възможност да извършат реформи, които да доведат до развитие на висшето училище. В момента това е трудно, защото повечето подобни предложения се спират от колективните органи за управление, от които ректорите са зависими\", коментира Герджиков. По думите му предложенията за участие на държавата при избора на ректор са предпазливи. \"Министерството на образованието не предлага да избира ректорите вместо общото събрание на университета, а някаква форма на утвърждаване от министъра на направения от общото събрание избор. Това означава, че министърът няма да избира ректорите, а само ще има възможност за един вид вето върху избор на обществено неприемлива фигура или в случай че ректорът не изпълнява програмата, въз основа на която е избран\", обяснява той. Герджиков казва, че много от ректорите не са съгласни със сключването на такива мениджърски договори между ректора и образователния министър, защото се опасяват от нарушаване на автономията, ако например някой министър започне да се ръководи от политически или партийни съображения при утвърждаването на избора. \"Според мен никой министър няма да си позволи това, защото нито академичната общност, нито медиите ще го оставят без последствия. Целта е по-скоро да се избегне опасността академичната автономия да се превърне в безконтролна затвореност на университетите в себе си, при която ректорите стават феодали или обратно, се превръщат в заложници на интересите на общото събрание, което ги е избрало\", смята Герджиков. Той коментира и проблемите при акредитациите на университетите. По думите му е важно системата за акредитация да се електронизира и акредитацията на всички университети, които предлагат обучение в дадено професионално направление, да се провежда едновременно, за да има съпоставимост между тях. \"И накрая, но съвсем не на последно място, за трети път трябва да се направи опит да се преодолеят местните лобита в Народното събрание и да се забрани участието на един преподавател в повече от един университет за нуждите на акредитацията\", заявява Герджиков. Ректорът информира, че близо 90 процента от плана за прием в образователно-квалификационните степени \"бакалавър\" и \"магистър\" в Софийският университет \"Св. Климент Охридски\" е изпълнен. Общо 7104 души са подали документи за прием за учебната 2018/2019 г. в Софийския университет. След приключване на трите класирания в кандидатстудентската кампания са се записали 4486 новоприети студенти, като 18 от тях са лауреати от национални и международни състезания и олимпиади. За незаетите 850 места в редовна и задочна форма, субсидирани от държавата, Софийският университет обяви допълнителен прием. \"Причината за незаетите места е, че въпреки намаляването на броя на завършилите средно образование в продължение на 20 г. приемът във висшите училища, вместо да се намалява, се увеличаваше, тъй като Министерството на образованието и науката утвърждаваше предложенията на университетите. Така стигнахме до парадоксалната ситуация местата за 100 хиляди кандидати да се запазят, когато кандидатите са вече под 50 хиляди. Така конкуренцията между кандидатите, както и тяхното качество намаляваха\", казва Герджиков. \"С приемането на Стратегията за развитието на висшето образование и измененията на Закона за висшето образование приемът в направленията с най-ниско качество се намали. Това се прави вече четвърта година и дава резултати\", добавя той. Попитан каква е целта на новата магистърска програма \"Църковен мениджмънт\", Герджиков заявява: \"Светата православна църква разполага с множество имоти, които ще се управляват по-добре, ако го правят специалисти. Целта е да подготвим хора, които да са специалисти в областта на мениджмънта, но в същото време да разбират от спецификата на нуждите на православната църква. Няма причина да има \"Спортен мениджмънт\", а да няма \"Църковен мениджмънт\". Очевидно различните сфери имат своя специфика.\"", "date": "2018.09.03", "title": "Според Анастас Герджиков държавата трябва да има право на вето върху избора на ректори"}
{"url": "https://www.dnevnik.bg/sviat/2018/09/03/3305336_kak_kitai_suzdava_markata_proizvedeno_v_afrika/", "text": "Малу Джонтилано няма време за губене. Тя отговаря на съобщения, чете имейли и дава интервю - всичко това едновременно. От три години Джонтилано е директор на китайската фирма за конфекция \"Джи енд Ейч гармънтс\", която започна производство в Руанда, Източна Африка, с над 1000 служители. \"Африка е много привлекателен пазар за нас\", каза тя. Из цяла Африка Пекин засилва влиянието си и отправя предизвикателство към Запада. Със стокообмен от 170 млрд. долара за миналата година Китай изпреварва както САЩ,  така и бившата колониална сила Франция  като основен търговски партньор на континента. Мястото на Африка в китайската търговия, вложения и планове в сферата на сигурността ще бъде изтъкнато на започващия Форум за китайско-африканското сътрудничество, за участие в който днес в Пекин пристигат много африкански лидери. Връзките на Китай с Африка вече не опират само до осигуряването на суровини. Китайските компании местят част от производството си там заради повишаващата се цена на труда в страната им. Джонтилано заяви, че целта ѝ е да трансформира марката \"Произведено в Китай\" в \"Произведено в Африка\". Над 10 хил. компании от Китай Фабриката на \"Джи енд Ейч гармънтс\" се намира в разположената върху 300 хектара специална търговска зона в покрайнините на руандийската столица Кигали, изградена по модела на зоните, допринесли за китайското икономическо отваряне през 80-те години. Компаниите тук работят при много изгодни условия - ниски мита, наеми и цени на електричеството, ускорени митнически процедури и опростени регулации. Тук инвестират десетки частни и държавни китайски компании. По оценки на консултантската компания \"Маккинси\" в момента над 10 хил. китайски компании работят в Африка и са взели на работа милиони африканци. Търговският спор със САЩ се изостря и Пекин все повече се оглежда за нови търговски партньори. Американско-китайският конфликт се очаква да има лек, но все пак важен ефект върху Форума на китайско-африканското сътрудничество в Пекин. \"Ще бъде интересно да видим доколко категорично ще се позиционира Китай като алтернатива на САЩ, изтъквайки значението на свободната търговия и мултилатерализма\", каза Сабине Мокри от института за китайски изследвания в Берлин МЕРИКС. Пекин ще използва срещата на върха, за да популяризира инициативата си \"Един пояс, един път\", чиято цел е да се създаде трансконтинентална търговска и инфраструктурна мрежа, включително големи проекти в Африка. Китайските мегапроекти вече започнаха да променят континента. В Кения, Нигерия, Етиопия, Танзания, Ангола и Мароко китайците построиха важни железопътни линии, изградиха хиляди километри пътища, построиха болници и правителствени сгради. Китайски инвеститори дори финансират цели градове като например разположения на площ от 9 кв.км Нова Сидаде де Киламба в Ангола. Не само търговия Наред с търговските връзки Китай има и военни интереси в Африка. През юли Пекин беше домакин на форум по сигурността с участието на африкански страни, който беше подготовка за започващия днес Форум за китайско-африканското сътрудничество.  Според експерти чрез военното си сътрудничество с Африка Китай иска да гарантира икономическите си интереси на континента и морските си пътища. Миналата година Китай откри първата си военноморска база в чужбина в района на Африканския рог,  в Джибути, откъдето оказва поддръжка  на мироопазващите си операции по линия на ООН. Пекин обаче иска и да увеличи оръжейните продажби за африканските държави. Макар че според мнозина африканци китайските капиталовложения помагат за развитието на континента, други ги определят като \"неоколониален завоевателски поход\" на Пекин в Африка.  Пекин с удоволствие работи с автократични африкански страни като Судан, Ангола и Зимбабве, стига да гарантират достъп до природните ресурси на Африка, каза икономистът и политолог от Южна Африка Уилям Гумеде. \"Строителните договори се реализират от Китай в замяна на концесии за рудодобив в Африка, както е в Замбия или Зимбабве, или се отпускат заеми срещу дял в местната нефтодобивна промишленост, както е в Ангола\", заяви той. Търговията между Китай и Африка е еднопосочна - на китайския пазар не се продават почти никакви африкански стоки, заяви Гумеде. \"Африка няма как да спечели абсолютно нищо от това\", добави той. ", "date": "2018.09.03", "title": "Как Китай създава марката \"Произведено в Африка\""}
{"url": "https://www.dnevnik.bg/sport/2018/09/03/3305345_ruskiiat_ministur_na_sporta_shte_doide_v_bulgariia/", "text": "Руският министър на спорта Павел Колобков е приел поканата на колегата си Красен Кралев за посещение в България, обявиха от пресслужбата на Министерството на младежта и спорта. Колобков ще е в страната от 15 до 17 септември, когато в разгара си ще са три световни първенства - по художествена гимнастика, волейбол и гребане. В средата на юни двамата министри имаха работна среща в Москва. Тогава Кралев участва в конференция, посветена на борбата с манипулирането на спортните състезания, и присъства на откриването на световното първенство по футбол. В средата на септември на посещение в България ще бъде и президентът на Международния олимпийски комитет (MOK) Томас Бах. Той ще присъства на световните по художествена гимнастика и по гребане. Очаква се Колобков и Бах да проведат срещи и с министър-председателя Бойко Борисов, се казва още в информацията. От Българския олимпийски комитет (БОК) обявиха, че Бах ще се срещне с български олимпийски медалисти, с изтъкнати спортни и олимпийски деятели в Националната галерия – Двореца, където продължава изложбата с 91 живописни произведения от колекцията на Боян Радев. Изложбата е посветена на 50-ата годишнина от спечелването на златния олимпийски медал от Радев в Мексико 1968. Бах ще бъде удостоен със званието \"Доктор хонорис кауза\" на Национална спортна академия \"Васил Левски\". В програмата са предвидени още официални срещи с председателя на БОК Стефка Костадинова, както и с висши ръководители на страната, обявяват от БОК.", "date": "2018.09.03", "title": "Руският министър на спорта ще дойде в София в разгара на световните първенства"}
{"url": "https://www.dnevnik.bg/bulgaria/2018/09/03/3305362_borisov_predlaga_ednakvi_tol_taksi_na_balkanite/", "text": "Част от изплащането на кредитите, които международните финансови институции биха могли да отпуснат за свързаността на Балканите, да става чрез въвеждането на тол системи и таксите за ползване на пътищата в региона да бъдат уеднаквени, за да може Балканите да станат мощна икономическа зона. Това каза министър-председателят Бойко Борисов на съвместна пресконференция с премиера на Черна гора Душко Маркович в Подгорица, където е на официално посещение. \"Рисковано, но и с много воля, постигнахме значителни резултати по процеса за евроинтеграцията на Балканите. Мисля, че до края на годината Черна гора има реалния шанс\", каза министър-председателят Борисов, цитиран от правителствената пресслужба. Той призова да се работи активно, за да може страната да затвори още две глави от предприсъединителния процес. Министър-председателят Борисов заяви и че ще бъде създадено смесено дружество между двете страни за пренос на електроенергия. \"Мисля, че това ще е успешен проект. Надявам се през следващите месеци да направим икономически форум, да подготвим една подобна структура. Черна гора и Италия правят нещо уникално. Ние имаме енергия, можем да направим нещо подобно\", каза премиерът. По думите му това ще е един балкански проект с участие на всички държави, които имат интерес. По темата за миграцията българският премиер отново подчерта, че всяка държава на външна за ЕС граница, трябва да полага усилия за справяне с миграционната вълна. \"България го е направила – изграждане на съоръжение, много техника, видеокамери, и имаме нула миграция. Така че ние показахме, че можем\", допълни Борисов. Премиерът на Черна гора Душко Маркович благодари за усилията на България за поставянето на европейската перспектива за страните от Западните Балкани във фокуса на обсъжданията в Европейския съюз. Той оцени положително резултатите от проведените срещи по време на Българското председателството на Съвета на ЕС, както и подписаната от всички европейски лидери в София декларация за интеграцията на страните от региона, се казва в правителственото съобщение. Борисов беше награден с орден \"Черна гора\" с лента от президента на страната Мило Джуканович. ", "date": "2018.09.03", "title": "Борисов предлага еднакви тол такси на Балканите"}
{"url": "https://www.dnevnik.bg/detski_dnevnik/2018/09/03/3305363_ot_burgas_zapochva_tazgodishnoto_izdanie_na_stara/", "text": "От Бургас започва тазгодишното издание на националната инициатива \"Стара хартия за нова книга\", съобщиха организаторите от организирана от \"Екопак България\" АД и Книжен център \"Гринуич\". Под надслов \"Почисти и прочети\" събитието ще се състои на 8 септември между 10 и 14 ч. в приморския парк пред Пантеона. Всяко дете, което доведе възрастен придружител с поне 5 кг стара хартия за рециклиране, ще получи нова детска книга по избор и подаръци. А тези, които предадат допълнителни 5 кг хартия, ще бъдат наградени с втора книжка на екотематика – новото специално издание на \"Екопак\" \"Грийн тийн\". Това значи, че независимо от количеството предадена хартия децата могат да получат максимален брой две книги. Участниците в събитието ще могат да гледат и спектакъла \"Цирк\" от \"Театъра на приказките – София\". Ще има също песни и танци. След Бургас националната екоинициатива ще посети още Хасково на 9 септември, София на 16 септември, Русе на 23 септември, Плевен на 24 септември и Пловдив на 29 септември.", "date": "2018.09.03", "title": "От Бургас започва \"Стара хартия за нова книга\""}
{"url": "https://www.dnevnik.bg/bulgaria/2018/09/03/3305373_kratki_novini_muj_strelia_po_chasten_sudeben_izpulnitel/", "text": "Мъж от Пловдив е заразен със западнонилска треска Мъж от Пловдив е диагностициран със западнонилска треска. Това обяви пред \"Фокус\" директорът на Националния център по заразни и паразитни болести Тодор Кантарджиев. Днес по обяд е потвърдена положителната проба за болестта. В края на миналия месец беше съобщено, че има съмнение за жена в Бургас, която проявява голяма част от симптомите на западнонилската треска. Завърнаха се българчетата, ранени при инцидента в Болоня на 6 август Цялата група от общо 20 ученици, заедно с директорката на училището от гр. Силистра, се е прибрала на 31 август в България, съобщи МВнР. Седем български ученици от професионалната гимназия по механотехника в Силистра пострадаха при взрив на камион-цистерна на магистрала край летището в Болоня на 6 август. През последните два дни на месец август са били изписани от болницата в Болоня две от децата, които бяха настанени с по-леки изгаряния там. Същевременно е бил изписан и най-тежко пострадалият ученик, който беше настанен в най-реномираната болница за кожни изгаряния в Италия в гр. Чезена. Българската група получи максимално съдействие от почетния консул на България в гр. Болоня г-н Франко Кастелини. МВР провери 13 хил. коли и установи 12 хил. нарушения От петък до края на почивните дни МВР е проверило 13464 моторни превозни средства и е установило 11803 нарушения, от които 4797 са за превишена скорост. Издадени са 5047 фиша и 1959 акта за установени административни нарушения. Отнети са 162 свидетелства за управление заради неплатени задължения. Мъж стреля по частен съдебен изпълнител Възрастен мъж във Велико Търново отказа да пусне в апартамента си частен съдебен изпълнител и стреля по него, съобщи БНР. Частният съдебен изпълнител Дияна Колева изпълнявала въвод във владение в жилището на 65-годишния мъж. Собственикът, чийто апартамент е отнет, отказал да я пусне вътре, барикадирал се, а после стрелял по нея с газов пистолет. Тя не е пострадала, а мъжът е задържан. Той е с чисто съдебно и криминално минало, уточняват от полицията. Започна ремонтът на пътя София - Своге  Започва ремонтът на участъка от път II-16 Своге – София. Днес се фрезова участъкът от водостока, преди тежкия пътен инцидент до моста над река Лесковдолска. Дейностите днес ще се извършват без спиране на движението в една лента. Необходимо е шофьорите да карат внимателно и със съобразена скорост. Утре, когато ще се преасфалтира участъкът, движението по път II-16 Своге - София ще се пренасочва по алтернативно трасе.", "date": "2018.09.03", "title": "Кратки новини: Мъж от Пловдив е заразен със западнонилска треска"}
{"url": "https://www.dnevnik.bg/sport/2018/09/03/3305371_bulgariia_ochakva_mnogo_fenove_ot_chujbina_za/", "text": "България очаква рекорден брой фенове от чужбина за световното по художествена гимнастика. Това заяви председателят на българската федерация Илиана Раева седмица предни началото на шампионата. Раева посочи, че страната се е погрижила да спечели вниманието на почитателите на спорта, които ще са в \"Арена Армеец\" по време на световното от 10 до 16 септември. \"Приготвяме силно откриване и успяхме да организираме запомняща се гала, която ще бъде предавана в целия свят. Това ще бъде спектакъл, нищо общо с това, което е правено досега\", каза тя. Думите ѝ дойдоха при представянето на допълнително изградени съоръжения пред \"Арена Армеец\", в които ще загряват гимнастичките. \"Гостите, които ще дойдат, ще бъдат много доволни от това, което сме направили. Световното ще е с рекорден брой участници - 61 страни. Постарали сме се да предоставим възможно най-добрите условия\", продължи Раева. Тя очаква на световното да присъстват високопоставени гости, изградили имената си в художествената гимнастика. \"Ще пристигнат 67 от нашите световни шампионки в художествената гимнастика. Единствено Анелия Раленкова не може да присъства. Пристигат още 15 световни шампионки от Русия, Испания, Италия, Украйна. Алина Кабаева, Евгения Канаева, Маргарита Мамун ще бъдат тук. Ще присъства президентът на МОК Томас Бах, който за пръв път ще бъде на световно по художествена гимнастика. От японската телевизия ще снимат филм за световното първенство\", каза Раева.", "date": "2018.09.03", "title": "България очаква много фенове от чужбина за световното по художествена гимнастика"}
{"url": "https://www.dnevnik.bg/evropa/2018/09/03/3305382_evroparlamentut_priema_kandidaturi_za_svoi_uchilishta/", "text": "От днес до 17 септември Европейският парламент набира кандидатури от училища, които желаят да се включват в образователната му програма, насочена към ученици от средни и професионални училища, през учебната 2018–2019 г., предаде пресслужбата на институцията. За трета поредна година Европейският парламент продължава прилагането на своята образователна инициатива – Програмата за училища, посланици на Европейския парламент, която е насочена към ученици от средни и професионални училища. Тя цели да подобри осведомеността сред учещите за ЕС, европейското гражданство и парламентарната демокрация, както и за Европейския парламент като институция. И през тази учебна година програмата се провежда в цялата страна, като броят на допуснатите до участие учебни заведения ще бъде 40. Кампанията за кандидатстване започва на 3 септември, а заявки за участие ще се приемат до 12.00 часа на 17 септември 2018 г. За повече информация можете да посетите  уеб страницата на Информационното бюро . Учебната програма за училища, посланици на Европейския парламент, се ръководи от най-малко един преподавател за всяко участващо училище, като парламентът осигурява обучения за това как работи програмата, за ролята и дейностите на институцията и предоставя подходящи учебни материали. В края на годината участващите училища, които отговарят на изискванията на програмата и са осъществили желаните дейности, ще бъдат сертифицирани като училища, посланици на Европейския парламент, и ще получат специален плакет.  Учениците от най-добре представилото се училище ще имат възможността да пътуват до Страсбург в рамките на програма \"Евроскола\", а най-активните преподаватели – да участват в организирани в Брюксел или Страсбург семинари за учители от целия Европейски съюз.", "date": "2018.09.03", "title": "Европарламентът приема кандидатури за свои училища посланици"}
{"url": "https://www.dnevnik.bg/sviat/2018/09/03/3305340_inflaciiata_v_turciia_dostigna_rekord_ot_15_g/", "text": "Турската централна банка обяви, че ще направи промени в паричната си политика този месец, след като статистическият институт на страната, известен като \"Тюркстат\", отчете значително по-голяма инфлация от очакваното през август, съобщи \"Хюриет дейли нюз\". Със стойност 17.9% за миналия месец според \"Тюркстат\" инфлацията достигна рекорд от 2003 г. насам на годишна основа, отчасти заради слабата лира, която води до скок на потребителските цени (а производствените са се увеличили с близо 32 на сто). В някои сектори като транспорт числото е още по-голямо - 27.13%. При храните и неалкохолните напитки е 19.75%. През юни стойността ѝ бе 15.39%, а през юли инфлацията достигна 15.85 на сто. На месечна база равнището ѝ е 2.3 на сто. Централната банка отбелязва, че \"последните развития по отношение на инфлационната прогноза показват значителен риск за стабилността на цените\" и ще трябва да се предприемат мерки. И миналата година данните през септември за предходния месец изненадаха институциите и бизнеса,  но равнището тогава бе 10.68%. Сега инвеститорите ще очакват срещата на централната банка на 13 септември, когато монетарната политика може да бъде преразгледана. Основният лихвен процент бе запазен на предишното заседание през юни на ниво от 17.75 на сто. Същевременно разминаването между ръста на производствените цени (значително над инфлацията) показва, че производителите изпитват трудности в това да прехвърлят нововъзникналите си разходи на крайните потребители, но ако ситуацията не се промени, няма да имат голям избор. Затова наблюдатели смятат, че вдигането на лихвите идната седмица трябва да е \"значително\", пише \"Блумбърг\". Според Пьотр Матис, стратег за валутните пазари в \"Рабобанк\" в Лондон, цитиран от агенцията, с изявлението си централната банка е създала очакване, че повишението ще е достатъчно голямо, за да се овладее инфлацията. Сега банката не може да си позволи да разочарова инвеститорите, след като е вдигнала летвата високо с изявлението си, казва той. Лирата загуби около 40% от стойността си спрямо долара от началото на годината,  напоследък и заради обтегнатите отношения със САЩ . След съобщението на централната банка курсът ѝ леко се повиши до около 6.62 за долар към 13 ч. турско (и българско) време. \"Битка с всички сили\" Междувременно турският финансов министър Берат Албайрак каза в интервю за \"Ройтерс\", че не вижда \"криза в банковия сектор\" и че централната банка е независима от правителството, \"може би по-независима от тези в други страни\". По думите му институцията ще вземе всички нужни мерки, за да се справи с инфлацията, след като Турция е стигнала момент, в който срещу нея трябва да се води \"битка с всички сили\". Агенцията отбелязва, че Албайрак защитава институция, която  не повиши лихвите над три месеца  въпреки настъпилата криза и обезценяването с близо 40% на националната валута.  Последният път, когато това се случи , бе в края на май, с намесата на ключови хора от предишния (не оглавяван от президента Реджеп Тайип Ердоган) кабинет, и то въпреки съпротивата на държавния глава. Същевременно обещанията за решителни мерки в последните седмици не са успокоявали икономистите. Според икономисти лихвените проценти трябва решително да се вдигнат, за да се спре инфлацията, въпреки че Ердоган се самовъзприема като  \"враг на лихвените проценти\" . Малко преди да бъде публикувана статистиката, на среща на върха в Киргизстан Ердоган каза, че страните - участнички в срещата на Тюркския съвет (Азербайджан, Казахстан, Киркизстан, Турция и Узбекистан), обмислят да търгуват \"в собствените си валути, а не в американски долари\", без да навлезе в подробности. Той добави, че зависимостта на международната търговия от долара трябва да намалее, тъй като е станала \"препятствие\" за Турция.", "date": "2018.09.03", "title": "Инфлацията в Турция достигна рекорд от 15 г., централната банка ще промени политиката"}
{"url": "https://www.dnevnik.bg/sport/2018/09/03/3305381_kubrat_pulev_ne_podceniavam_fjuri_zashtoto_moje_da/", "text": "Кубрат Пулев заяви, че трябва да бъде внимателен в мача си с Хюи Фюри. Според българския професионален боксьор съперникът му може да е много опасен. Двамата дадоха съвместна пресконференция преди двубоя помежду си. Те ще се срещнат на 27 октомври в София, като победителят ще стане претендент за световната титла на Международната боксова федерация (IBF). \"Радвам се, че този мач ще се проведе в България. Толкова противници се отказаха, въпреки всичко успяхме да го направим. Знаете, че е важна българската публика, тя има специално място, защото моята кръв е българска. Смятам, че Хюи Фюри е сериозен противник, няма нищо общо с предишните, идвали в България. Той е следващият поред в ранглистата на IBF, двама преди това се отказаха, не искаха да дойдат тук. Радвам се, че се съгласи\", каза Пулев. Според българина богатият му опит е голям плюс в негова полза. \"Имам достатъчно опит с 300 аматьорски мача, немалко опит в професионалния бокс, така че съм си взел поуки. Губил съм не само от (Владимир) Кличко, поучил съм се и от загубите при аматьорите. За съжаление не играх година и половина, но беше заради контузия, после бях готов за игра, но съперниците се отказваха, а и правилата са такива\", заяви Пулев. Пулев посочи, че няма търпение да излезе на ринга. \"Имам много енергия и с двата крака съм на спирачките, за да чакам да дойде мачът.\" Фюри отвърна, че не се страхува. \"Дойдох тук, мисля, че Пулев е много добър боксьор и заслужава уважение, но затова съм тук. Искам да се изправя срещу най-добрите боксьори и ще бъде много качествен двубой. Кобрата е просто още един опонент, аз искам да съм сред най-добрите в категорията и да се боря за титлите на Антъни Джошуа. Тук съм, за да го победя. Може да се окаже, че имам повече фенове в България от Кубрат Пулев\", каза британецът. С неговия баща и треньор Питър Фюри изтъкнаха, че са се посветили на бокса и са съсредоточени в успешното му развитие като професионалист.", "date": "2018.09.03", "title": "Кубрат Пулев: Не подценявам Фюри, защото може да бъде опасен"}
{"url": "https://www.dnevnik.bg/evropa/2018/09/03/3305409_ispanskiiat_premier_obeshta_referendum_za_po-goliama/", "text": "Испанският премиер Педро Санчес обеща днес на каталунците референдум за нов статут на Каталуня с по-голяма автономия, но за пореден път отхвърли възможността за вот за независимост, предаде \"Франс прес\". В интервю за испанско радио Санчес отбеляза, че референдумът  ще е плод на диалог  между него и каталунския лидер Ким Тора. Въпреки това испанският премиер подчерта, че това ще бъде \"референдум за автономия, но не за самоопределяне\", и не каза кога ще бъде проведено гласуването. Каталунските сепаратисти искат референдум за самоопределяне, което Санчес отхвърли категорично. \"Процесът по постигането на независимост е необратим. Правото на Каталуня на самоопределяне не може да бъде поставяно под въпрос\", заяви каталунският премиер Ким Тора в интервю за каталунска телевизия. Каталунците вече гласуваха през 2006 г. на референдум за определяне на статута на провинцията. Седемдесет и три процента от тях тогава изразиха подкрепата си Каталуня да се ползва с широка автономия и с правото да се нарича \"нация\". Впоследствие обаче резултатите от референдума бяха отменени от испанския конституционен съд, което даде тласък на движението за независимост. Каталуня обяви независимост на 27 октомври миналата година след организиран от местните власти референдум въпреки липсата на разрешение от Мадрид. Испания веднага  постави провинцията под специален контрол , а каталунските ръководители бяха отстранени от длъжност. Новият каталунски премиер Ким Тора следва курса на предшественика си  Карлес Пучдемон , който сега е в изгнание в Белгия. /БТА", "date": "2018.09.03", "title": "Испанският премиер обеща референдум за по-голяма автономия на Каталуня"}
{"url": "https://www.dnevnik.bg/sport/2018/09/03/3305393_vezenkov_i_bost_shte_igraiat_v_kvalifikaciite_za/", "text": "Крилото на \"Олимпиакос\" Александър Везенков и плеймейкърът на \"Химки\" Дий Бост ще бъдат в състава на България за последния етап от квалификациите за световното първенство по баскетбол през 2019 г. Националите посрещат европейския шампион от 2013 г. Франция на 13 септември. Три дни по-късно българският отбор ще гостува на бронзовия медалист от Лондон 2012 Русия. Селекционерът Любомир Минчев обяви днес група от 13 играчи, на които ще разчита за двата мача. Участието на Везенков и Бост зависеше от клубните им отбори заради  продължаващия конфликт м ежду Световната баскетболна федерация (ФИБА) и Евролигата  около синхронизирането на спортните календари. В крайна сметка \"Олимпиакос\" и \"Химки\" разрешиха на двамата да участват в квалификациите. В състава на България са още двама играчи от чуждестранни отбори - гардът на румънския \"Клуж\" Станимир Маринов и центърът на \"Пиаченца\" Николай Вангелов. Останалите избраници на Минчев са от българското първенство. С най-много представители е \"Берое\" - Павел Маринов, Николай Стоянов, Александър Янев и Станислав Ваклинов. Божидар Аврамов и Христо Захариев са повиканите от шампиона \"Левски Лукойл\", а Венцислав Петков и Димитър Димитров - от \"Балкан\" (Ботевград). Цветомир Чернокожев от \"Академик\" (София) допълва състава. Програмата на България за световните квалификации България - Франция Русия - България България - Босна и Херцеговина Франция - България България - Русия Босна и Хецеговина - България", "date": "2018.09.03", "title": "Везенков и Бост ще играят в квалификациите за световното по баскетбол"}
{"url": "https://www.dnevnik.bg/sviat/2018/09/03/3305402_kosovskiiat_prezident_iska_istoricheski_dogovor_sus/", "text": "Време е за голям исторически договор между Косово и Сърбия и моментът за него е дошъл. Това е казал косовският президент Хашим Тачи на посланиците на  Европейския съюз  и  Съединените щати  и на ръководителите на мисиите на международни организации според прессъобщение на кабинета му. Коментарът му идва на фона на  разногласия между управляващите  в Косово и между Тачи и самия премиер за спорно предложение, което може да доведе до размяна на територии между Белград и Прищина в замяна на предполагаема нормализация на отношенията им. Очаква се  темата да се засегне още този петък , на среща на Тачи със сръбския му колега Александър Вучич. Парламентът в Прищина обаче ще опита утре да се противопостави на това, като гласува резолюция за неделимостта на Косово. \"Не можем да се върнем назад, защото историята на отношенията между Сърбия и Косово е трагичен разказ\", е обяснил Тачи. \"Не можем да стоим на едно място, а няма какво да чакаме, защото това е само подкана за напрежение, дестабилизация (и) големи проблеми не само между нас, а и в целия регион.\" По думите му нормализацията трябва да стане между Сърбия и \"умореното\" от застоя Косово още в близките месеци и да доведе до \"реципрочно признаване\" чрез договор, който да отвори вратата към членство в ООН, Организацията за сигурност и сътрудничество в Европа (ОССЕ) и НАТО и да даде и перспектива за ЕС. \"Независимо дали се харесва или не\" В края на миналата седмица над 50 организации и експерти по въпросите на Балканите (както от региона, така и от Западна Европа) подписаха отворено писмо с призив към Европа и САЩ да не се съгласяват на никаква размяна на територии между Косово и Сърбия. Според текста  ефектът на граничните промени, които ще създадат етнически хомогенни държави, ще се изразява в щети за Косово и региона. Критици на плана и в Сърбия, и в Косово, и в други части на Европа призовават Запада в последния месец решително да се намеси  срещу сценарий на разделяне , който ще засегне живота на хиляди от двете страни на границата. Тачи обаче предупреди, че ще повдигне  темата за \"корекции на границите\"  в преговорите със Сърбия. Миналата седмица и след срещата с премиера Рамуш Харадинай, довела според последния  до \"отказ\" от темата  за границата,  Тачи  каза, че на 7 септември ще говори за това със сръбския си колега Александър Вучич. \"Независимо дали харесва на някого или не, ще засегна официално молбата на албанците от Прешево, Медведжа и Буяновац... да се присъединят към Косово\", каза Тачи пред медиите. За две от тези сръбски общини официалната статистика сочи, че имат преобладаващо албанско население.", "date": "2018.09.03", "title": "Косовският президент иска \"исторически договор със Сърбия\" въпреки съпротивата в Прищина"}
{"url": "https://www.dnevnik.bg/sviat/2018/09/03/3305429_norvegiia_razsledva_izchezvaneto_na_sutrudnik_na/", "text": "Норвежката полиция обяви вчера, че разследва изчезването на съоснователя на  \"Уикилийкс\"  и сътрудник на  Джулиан Асандж  Арен Кампхойс, видян за последно през август в Северна Норвегия, предаде агенция \"Франс прес\". \"Започнахме разследване\", каза говорител на полицията, добавяйки, че няма никаква представа къде може да се намира Кампхойс, който е холандски гражданин. \"Уикилийкс\"  написа в събота в профила си в \"Туитър\" за \"странното изчезване\" на Кампхойс и уточни, че той за последно е бил видян да излиза от хотел в град Будьо в Северна Норвегия на 20 август. Кампхойс е имал самолетен билет за 22 август за полет от град Тронхайм, намиращ се на повече от 700 км от Будьо.  Основателят на  \"Уикилийкс\"  Джулиан Асандж бе принуден да потърси убежище в еквадорското посолство в Лондон, за да избяга от американското правосъдие, което иска да го съди за публикуваните американски военни и дипломатически документи./ БТА", "date": "2018.09.03", "title": "Норвегия разследва изчезването на сътрудник на \"Уикилийкс\""}
{"url": "https://www.dnevnik.bg/sviat/2018/09/03/3305430_germaniia_osudi_na_osem_godini_zatvor_migrant_ubil/", "text": "Германия осъди днес на осем години и половина затвор мигрант, убил с нож 15-годишно момиче, съобщи агенция \"Франс прес\". Младият мъж, чиято молба за убежище е била отхвърлена, твърди, че е афганистанец, но националността му не може да бъде потвърдена със сигурност. В края на 2017 г. той  уби бившата си приятелка  с нож в магазин в град Кандел в провинция Райнланд-Пфалц. Обвиняемият призна за деянието и изрази угризения по време на делото в съда в Ландау, в същата югозападна германска провинция. Според обвинението той е действал от ревност, след като момичето е скъсало с него. Подсъдимият Абдул Д. се яви пред съд за непълнолетни и делото бе при закрити врата, тъй като той твърди, че е бил на 15 години в момента на престъплението. Според експерт той е бил на възраст между 17 и 20 години, но заради съмнения за точната му възраст съдиите решиха да го съдят като непълнолетен. Убийството бе извършено на 27 декември 2017 година. Според очевидци мъжът е  преследвал бившата си приятелка  Миа в дрогерия в град Кандел. Намушкал я е седем пъти, преди да бъде спрян от случайни минувачи. По-малко от две седмици преди убийството Миа е подала жалба в полицията, обвинявайки бившия си приятел в тормоз, оказване на принуда и отправяне на заплахи, съобщи ДПА. Случаят разпали в Германия дебата как да се действа по отношение на престъпленията, извършени от мигранти, особено тези, които дават фалшива информация в молбите си за убежище. Доведе и до серия антиимигрантски шествия и контрадемонстрации в 9-хилядния град Кандел. Серия от нападения, извършени от кандидати за убежище в Германия, засили гнева на част от населението срещу мигрантите и срещу канцлера Ангела Меркел, отбелязва АФП. Меркел е силно критикувана от крайната десница, че е виновна за нарастване на несигурността след решението ѝ да отвори границите на страната за над милион кандидати за убежище през 2015 и 2016 г.", "date": "2018.09.03", "title": "Германия осъди на осем години затвор мигрант, убил бившата си приятелка"}
{"url": "https://www.dnevnik.bg/bulgaria/2018/09/03/3305424_institutut_po_metereologiia_produljava_rabota_no_bez/", "text": "Националният институт по метеорология и хидрология (НИМХ) продължава работа, след като всички ръководители на звена и отдели са подали оставки. Причината е, че са несъгласни с решението на управителния съвет на Българската академия на науките (БАН)  да освободи директора на института Христомир Брънзов  в четвъртък. Това казаха пред \"Дневник\" работещи в НИМХ. Единственият по-сериозен проблем по думите на Васил Гълъбов от института е, че Министерският съвет и министър-председателят не получават ежедневните прогнози за евентуални аварии и замърсявания, защото няма нито един директор, който да подпише документите. Решението на БАН да освободи Брънзов дойде ден след среща в Министерския съвет между него, министър-председателя Бойко Борисов, министъра на образованието Красимир Вълчев и ръководството на БАН. Резултатът от нея бе, че  НИМХ ще може да се отдели от БАН , каквото беше желанието на метеоролозите, от 1 януари. Причината бе недоволството им от начина, по който академията на науките разпределя бюджета към институтите. Тогава пред \"Дневник\" Брънзов каза, че годишно на НИМХ  не достигат около 10 млн. лева, за да изпълнява всичките си задължения . В знак на солидарност към освободения директор всички други ръководители в института са напуснали постовете си. \"В БАН едва ли са очаквали такава колегиалност\", каза Васил Гълъбов, който работи в звено \"Изчислителни системи\" в НИМХ. По думите му след отправени запитвания от страна на БАН всички служители в метеорологичния институт са отказали са поемат временно поста директор. Така от БАН са предложили на служителите да посочат човек за позицията. \"Намерението ни е да предложим г-н Брънзов за изпълняващ длъжността директор\", каза Гълъбов. БАН не възразява на отделянето Управителния съвет на академията на науките не възразява срещу отделянето на Института по метереология в отделна страуктура, каза Евдокия Пашева, главен научен секретар в БАН пред \"Дневник\". По думите й това ще бъде дълъг процес, която ще се направлява от ръководства на академията и НИМХ. За целта предстрои да бъде посочен временно изпълняващ длъжността директор на Института. В отговор на въпрос как ще действа ръкодството на БАН, ако служителите на института посочат освободения Христомир Брънзов за поста, каза: Предложението трябва да бъде внесено до общото събрание на академията, което да вземе решение кого да назначи\". Според Пашева обаче работещите в института трудно ще приемат да бъдат ръководени от външен експерт, макар и да има много \"копетентни хора в тази област, с богат админисративен и научен опит\". Целта обаче е да се запази \"мира и спокойствието\" до разделянето. Мотивите за освобождаването на Брънзов били много, като заседанието на Управителния съвет на академията, когато беше взето решението, били планирано \"далеч преди срещата\" в Министерски съвет. Павева посочи, че основните причини са, че Брънзов е попречил да бъде направен финансов одит на НИМХ и позицията на института, в която се казваше, че той ще спре работа, ако не получи достатъчно финансиране.", "date": "2018.09.03", "title": "Институтът по метеорология продължава работа, но без нито един ръководител"}
{"url": "https://www.dnevnik.bg/sport/2018/09/03/3305372_antoniia_grigorova_produlji_dominaciiata_si_s_peta/", "text": "Антония Григорова продължи силното си представяне в държавното първенство по скайрънинг с успех в надпреварата \"Адвенчър скайрън\". 31-годишната състезателка беше най-бърза сред всички мъже и жени, които се включиха в състезанието, което се проведе в Рила.  Григорова премина дистанцията от 55 км с над 3600 метра положителна денивелация за 8.22:49 часа. Тя завърши с преднина 1.35:45 часа пред Силвия Младенова. Трета с изоставане 1.40:49 часа финишира румънката Адина Типей, която беше най-бърза в категорията при жените над 40 години. В надпреварата при жените завършиха 16 състезателки, а при мъжете финалната линия пресякоха 71 участници. Най-бърз с време 8.34:09 беше Тони Петков, който изпревари с 2:37 мин  Божидар Антонов . Трети остана Момчил Найденов с изоставане 40:07 мин. Въпреки че през тази година Григорова е насочила усилията си към  състезания в чужбина , 31-годишната състезателка спечели всичките пет старта от държавния шампионат досега. Тя триумфира още в състезанията \"Коджа кая\", \"Враца скайрън\", \"Пирин скайрън\" и \"Мальовица скайрън\". До края на държавното първенство остават три старта - \"Беласица скайрън\" (29 септември), \"Хайдушки пътеки скайрън\" (27 октомври) и  \"Пирин ултра\" (6 октомври), който ще бъде част от световния шампионат . ", "date": "2018.09.03", "title": "Антония Григорова продължи доминацията си с пета победа в държавното по скайрънинг"}
{"url": "https://www.dnevnik.bg/sport/2018/09/03/3305452_tervel_pulev_shte_uchastva_za_pruv_put_v_12-rundov_mach/", "text": "Тервел Пулев ще се боксира за първи пояс в професионалната си кариера, след като на 27 октомври ще срещне аржентинеца с италиански паспорт Леонардо Бруцезе. Двамата ще се бият за европейската титла в полутежка категория, а мачът ще бъде част от  галавечерта, в която Кубрат Пулев и Хюи Фюри  ще определят официалния претендент за световната титла на  Международната боксова федерация (IBF) . Новостта за по-малкия от братята Пулеви е, че мачът ще бъде във формат от 12 рунда. Досега той се е бил най-много осем рунда, като само веднъж се стигна до пълното им изиграване в мача с  Валерий Брудов . Пулев има 11 мача професионалния ринг и във всички излезе победител. В 10 от тях той постигна успеха чрез нокаут. \"Поясът е много ценен, защото за разлика от световните или интерконтиненталните титли, които са на различните версии, в полутежка категория европейската титла е само една. Затова много я искам и съм много амбициран\", каза Пулев. Той смята, че е по-важно да се подготви добре, а не да се фокусира толкова много върху противника си. \"Не очаквам да има изненада в този мач. Вярвам, че ще победя и ще зарадвам хората.\" Съперникът му Бруцезе има 19 победи и пет поражения. Шест пъти 35-годишният аржентинец е пращал в нокаут съперниците си, а три пъти е губил по този начин. \"Приех да се бия за европейската титла заради пояса и желанието ми да се върна на ринга. Имах контузия, но сега съм добре и вярвам, че мога да постигна успех\", каза Бруцезе.", "date": "2018.09.03", "title": "Тервел Пулев ще участва за пръв път в 12-рундов мач"}
{"url": "https://www.dnevnik.bg/ot_vas/chitatelski_dnevnik/2018/09/03/3305365_chitatelski_dnevnik_putnata_bezopasnost_na_vitosha/", "text": "Всеки ползва израза \"война на пътя\", но малко хора осъзнават колко е зле положението в България всъщност. \"В Рим и Истанбул е по-зле\", ще кажат някои - дори да е, това не оправдава нехаенето на твърде много нива от властта по този въпрос. Причини за писането на този текст - много, но поводът е един - понеделнишко-сутрешна катастрофа по пътя към местност \"Златните мостове\" на Витоша. Младо момче, отскоро притежаващо шофьорска книжка, решава да се разходи из планината и да види какво може автомобилът му, в резултат на което разбира само едно - какво не може. Нито един автомобил, за съжаление, не може да компенсира липсата на шофьорски умения, липсата на пътни знаци и - еле пък - липсата на желание от страна на държавните институции да решат един сравнително голям проблем. Всичко започва с ДАИ. Липсата на полигон и технически лекции създава млади шофьори, не умеещи да преценяват габаритите на автомобила, нито пък да прилагат елементарни физически закони в поне някакви опити да преценят потенциалната му траектория. Този проблем само се допълва от практиката на инструкторите да принуждават учещите се да карат изключително бавно - учейки ги по-скоро как да вземат свидетелство за управление на МПС, отколкото как да станат шофьори. - \"Ами нещо загубих сцепление, сигурно защото карах на четвърта\" - каза причинилият ПТП-то млад шофьор по телефона. Историята продължава с КАТ. Които упорито отказват да изпълняват съвестно задълженията си и често предпочитат да спрат някой чичо с изгоряла крушка, отколкото да догонят поредния черен \"джиб\", изпреварващ през насрещното, газейки двойна непрекъсната осова линия. На баницата мекото, както е казал народът. Масово пишман \"състезатели\" се пререждат по светофарите, навлизайки на червено в кръстовището, изпреварват неправилно и карат по многолентови пътища като на слалом. Никой не го е еня. И о, любима наша, Столична община! Пътищата на Витоша са в окаяно състояние от години и всеки знае това. Редовно каращите, особено стопанисващите хижи в планината, знаят наизуст всеки опасен завой и всяка голяма дупка, а на последните ежедневно следят \"развитието\" - в количество и в размери. Ежегодно се случва пътят да бъде изкърпен, обикновено в началото на зимата. Видимите резултати? Още преди да се е стопил снегът, кръпките са изчезнали нейде изпод тежките гребла на снегорините. Добре познати са места, на които половината платно за движение е осеяно с дупки и се създава чудесна предпоставка за челни удари. Всяка вечер коли на аварийки се крият зад триъгълниците си в опити на водачите им да сменят скъсана гума и строшена джанта. Какво прави СО по този въпрос? Нищо. Поне да обещаваше... Или поне да поставяше предупредителни пътни знаци - за остри завои, лоша пътна настилка, пресичащи пешеходци, тесен банкет, разклони... За всички тези ситуации има пътни знаци. Но те не се поставят сами. Нехаещите институции обаче само допълнително влошават ситуацията. Всичко тръгва от уникалността на Витоша - София е една от малкото столици, разполагаща с толкова голям природен парк толкова близо до себе си. Планината обаче, за съжаление, далеч не получава дори частица от заслужените си грижи. Най-екологичният начин много хора да се качат в планината са лифтовете - ръждивите и разпадащи се лифтове, които общината хариза на \"Витоша ски\", без по никакъв начин да ги задължава да поддържат работното им състояние. Алтернативите остават три - на самоход (пеша или с велосипед), с градски транспорт и с личен автомобил. Не всеки може да се качи на самоход до Черни връх например и това трябва да е ясно. Да не говорим, че никъде няма изходен пункт към планината с достатъчен паркингов капацитет и достатъчно добре развит градски транспорт - може би освен лифта от кв. \"Симеоново\", който като по чудо все още успява да функционира. Градски транспорт? Събрала г-жа Фандъкова гробищния автопарк на ЦГМ и го пратила да трови хора и дървета в гората... Най-строшените софийски автобуси зорлем пъплят по витошките баири, оставяйки пепел и отрови след себе си. Доскоро до Златните мостове дори нямаше автобус през седмицата - като че ли хората, които не са на работа, трябва да се ограничат до ниските части на планината? Бавен, нередовен и недостатъчен. Такъв е градският транспорт на Витоша и такъв ще бъде, докато няма достатъчно лифтове. И, разбира се, личните автомобили. Най-лесно е да запалиш колата и да се качиш. Но дори да оцелееш до горе, трябва да паркираш някъде. Къде ли? Под някое дърво, разбира се, на сянка. Всеки слънчев почивен ден Витоша бива докарана до това да прибира повече автомобили, отколкото е капацитетът на всички буферни паркинги в София, взети заедно. Пътищата стават двойно по-тесни, стига се до задръствания, а нерегламентираното паркиране е масово въпреки забраната в природен парк да се навлиза с автомобил. Какво толкова, нали си до пътя? Пък и тя тревичката пак ще си покара, колко му е една паркирана кола за ден-два... София и Витоша имат остра нужда от визия за транспорта в планината и още по-остра нужда от политическа воля визията да се превърне в практика. Защото иначе Витоша ще продължи упорито да бълва кислород за софиянци, а те все така упорито ще продължат да се отнасят с нея като с публична тоалетна. Ако останат софиянци. Ако не се изтъркалят из витошките дерета. Защото някой не си е закърпил дупките, а друг продава шофьорски книжки като гевреци край софийски подлез.", "date": "2018.09.03", "title": "Читателски дневник: Пътната (без)опасност на Витоша"}
{"url": "https://www.dnevnik.bg/detski_dnevnik/2018/09/03/3305455_elektronni_dnevnici_zameniat_hartienite_v_blizo_50/", "text": "Учениците от близо 50 училища в България няма да купуват бележници за новата учебна година, съобщи в интервю за БНР директорът на столичното 119-о СУ Диян Стаматов. Причината е въвеждането на официален електронен дневник, който ще бъде под формата на мобилно приложение, а учителите и родителите ще могат да го използват на телефоните си. Така родителите ще бъдат информирани в реално време за оценките, отсъствията, забележките и други известия за техните деца, допълва Стаматов. След като миналата година въвежда пробно електронния дневник, директорът на 119-о СУ отбелязва, че много от родителите са го използвали и са доволни. За останалите, които няма да ползват мобилното приложение, ще бъде изпращана цялата информация на хартиен носител в края на всеки календарен месец. През април от Министерството на образованието и науката съобщиха, че се предвижда  оценките в електронните дневници да се пазят 5 години .", "date": "2018.09.03", "title": "Електронни дневници заменят хартиените в близо 50 училища"}
{"url": "https://www.dnevnik.bg/sport/2018/09/03/3305433_ronaldo_stana_prezident_i_sobstvenik_vuv_valiadolid/", "text": "Бившият нападател на бразилския национален отбор Роналдо се завърна към футбола като президент на \"Валядолид\". В понеделник той стана главен акционер в елитния испански клуб, след като придоби 51% от контролния пакет. Роналдо ще плати 30 милиона евро, твърдят медиите в Испания. С парите ще бъдат покрити дълговете на  новака в Примера дивисион , които са на стойност 25 милиона евро. \"Пристигането на Роналдо поставя \"Валядолид\" на футболната карта и ще позволи на клуба да направи скок в качеството си\", каза досегашният президент на отбора Карлос Суарес. Той ще продължи да работи в клуба като изпълнителен директор. Роналдо определи ръководната си политика с думите \"конкурентност, прозрачност, революция и социална дейност\". \"Искаме да растем и да стигнем, докъдето волята ни позволи. Уверявам ви, че ще ме видите като почитател на областта Кастилия и Леон, града и \"Валядолид\", каза бившият голмайстор на \"Реал\", \"Интер\" и \"Барселона\". В последните години бившият нападател прави опити да се завърне към футбола на ръководна позиция. През 2014 г. Роналдо придоби 20% в американския отбор \"Форт Лодърдейл страйкърс\", но миналата година продаде своя дял. ", "date": "2018.09.03", "title": "Роналдо стана президент и собственик на \"Валядолид\" срещу 30 млн. евро"}
{"url": "https://www.dnevnik.bg/biznes/2018/09/03/3305500_i_koreia_se_interesuvala_ot_aec_belene/", "text": "Към АЕЦ \"Белене\" има интерес и от корейски инвеститор, освен официално заявявания досега от руски и китайски компании, съобщи пред БНР изпълнителният директор на Националната електрическа компания (НЕК) Петър Илиев. \"Преговорите са на доста начално ниво. Идваха и Корейската държавна асоциация, която отговаря за Източна Европа. Китайците идваха – те са няколко корпорации. Когато бъде обявена процедурата, тогава вече сигурно ще дойдат повече\", каза той. Министерството на енергетиката има срок от Народното събрание до края на октомври  да представи процедура  за избор на стратегически инвеститор за площадката, за която България вече е платила оборудването. По думите на шефа на НЕК потенциалните инвеститори за АЕЦ \"Белене\" се притесняват повече от политическия риск, отколкото от липсата на държавни гаранции за проекта. \"Те се опасяват, че ако се включат в изграждането като инвеститор или като акционер, след време някой друг може да ги спре и да бъдат направени едни разходи Но като говорим за държавни гаранции, ние говорим за държавни гаранции относно цената на електрическата енергия. По други начини могат да бъдат подпомагане тези инвеститори, а после във всички случаи държавата ще има регулираща и стопираща квота\", каза той.", "date": "2018.09.03", "title": "И Корея се интересувала от АЕЦ \"Белене\""}
{"url": "https://www.dnevnik.bg/sport/2018/09/03/3305473_maklarun_smeni_vandorn_s_18-godishen_britanec/", "text": "Тийнейджърът Ландо Норис ще бъде титулярен пилот на \"Макларън\" през 2019 г. 18-годишният британец, който вече втори сезон е тестов пилот във Формула 1, ще заеме мястото на белгиеца Щофел Вандорн. \"Това е специален момент. Нещо, за което само си мечтал, че може да стане реалност. Да бъда състезателен пилот на \"Макларън\" е сбъдната мечта\", заяви Норис, който е продукт на академията за пилоти на британския отбор. Норис стана световен шампион в европейската Формула 3 през 2017 г., а тази година се бори за световната титла във Формула 2. Той е втори в генералното класиране, като изостава с 22 точки от сънародника си Джордж Ръсел. \"До края на 2018 г. фокусът ми остава главно върху Формула 2. Целта ми е да спечеля титлата, преди да се присъединя към \"Макларън\" за постоянно. Ще бъде трудно, но ще дам всичко от себе си в оставащите четири състезания\", каза още Норис. Вандорн кара втория си пълен сезон в \"Макларън\". Той заема 16-ото място в класирането при пилотите, като има осем точки от 13 състезания. 26-годишният белгиец влезе в зоната на точките в три от първите четири старта, но оттогава не е завършвал по-напред от 11-ото място. През миналия сезон Вандорн завърши 16-и в крайното класиране с 13 точки от 20 старта. Той стана тестов пилот на \"Макларън\" през 2014 г., като същата година завърши втори в сериите GP2. През 2016 г. белгиецът направи дебют във Формула 1 в Гран при на Италия. \"Последните два сезона не постигнахме успехите, които се надявахме, но искам да благодаря на всички за възможността, която ми дадоха. Ще дам всичко от себе си в оставащите седем състезания, като своевременно ще обявя плановете си за следващия сезон\", каза Вандорн. Другият титулярен пилот на \"Макларън\"  през 2019 г. ще е Карлос Сайнц . Испанецът, който напуска \"Рено\" в края на сезона, ще замени сънародника си  Фернандо Алонсо, който се оттегля от Формула 1.", "date": "2018.09.03", "title": "\"Макларън\" смени Вандорн с 18-годишен британец"}
{"url": "https://www.dnevnik.bg/evropa/2018/09/03/3305507_manfred_veber_pecheli_vse_poveche_podkrepa_v_germaniia/", "text": "Премиерът на германската провинция Бавария Маркус Зьодер подкрепи днес предложението водачът на групата на Европейската народна партия (ЕНП) в Европейския парламент Манфред Вебер да застане начело на дясноцентристите на европейските избори догодина, подсилвайки кандидатурата му за председател на Европейската комисия, предаде \"Ройтерс\". \"Наистина се надявам, че (германските консерватори) ще направят нашия Манфред Вебер водещ кандидат на европейските избори\", каза Зьодер. Вебер и Зьодер са членове на Християнсоциалния съюз - баварската сестринска партия на християндемократите на германския канцлер Ангела Меркел. Няколко германски вестника съобщиха миналата седмица, че  Меркел е дала подкрепата си Вебер  да води десноцентристите на  изборите за Европейски парламент  през май 2019 г. Членуващите в ЕНП партии участват в управлението в девет от 28-те държави от Европейския съюз и водят в социологическите проучвания в голяма част от Европа. Като лидер на най-многолюдната и богата страна в ЕС Меркел би имала значително влияние върху избора на ЕНП на водещ кандидат на десноцентристите, тоест  кандидат за председател на Европейската комисия . Ако други членуващи партии подкрепят Вебер, баварският консерватор ще бъде водещ кандидат за председател на Европейската комисия, която  не е била оглавявана от германец от десетилетия . /БТА", "date": "2018.09.03", "title": "Манфред Вебер печели все повече подкрепа в Германия за кандидат за наследник на Юнкер"}
{"url": "https://www.dnevnik.bg/sviat/2018/09/03/3305511_sasht_predlojili_na_palestincite_konfederaciia_s/", "text": "Американски съветници, подготвящи план за мир между израелци и палестинци, предложили на палестинския президент Махмуд Абас конфедерация с Йордания. Това предаде \"Франс прес\", цитирана от БТА, като се позова на представителка на израелската неправителствена организация \"Мир сега\", която се срещнала с Абас. Палестинският президент казал на среща с израелски активисти за мир в Рамала, на окупирания Западния бряг, че разговарял със съветника и зет на Доналд Тръмп Джаред Къшнър и със специалния пратеник на Тръмп за Близкия изток Джейсън Грийнблат. Според представителката на \"Мир сега\" Хагит Офран Абас казал на американските съветници, че проявява интерес към идеята за конфедерация, но само ако и Израел е част от нея. Това е начин за отклоняване на предложението, защото еврейската държава никога не би приела подобно нещо, продължи Офран. Не са известни никакви подробности за разговора между Абас и американските съветници. АФП напомня, че палестинската власт официално прекъсна всякакви контакти с Белия дом, след като Доналд Тръмп призна едностранно в началото на декември Ерусалим за столица на Израел. Кабинетът на Абас потвърди срещата с израелските активисти за мир, но не потвърди да е воден разговор за предложение за конфедерация с Йордания. Някои представители на израелската десница смятат, че установяване на палестинско-йорданска конфедерация би било начин да се избегне независима палестинска държава, както и за оттегляне на отговорността към 3.5 милиона палестинци, живеещи сега на окупирания от Израел Западен бряг на река Йордан. Според Хагит Офран Махмуд Абас повдигнал и въпроса за правото на връщане на палестинците, избягали или прогонени от домовете си след създаването на Израел през 1948 г. Техните потомци също имат статут на бежанци. Агенцията на ООН за палестинските бежанци е регистрирала над 5 млн. души като бежанци. Израел иска да бъде премахнато правото им на връщане, отбелязва АФП. Абас заявил, че не се стреми към уреждане на конфликта, което би унищожило Израел, а че иска да се постигне компромис по проблема за бежанците, който според палестинците е ключов за постигане на мирно споразумение.", "date": "2018.09.03", "title": "САЩ предложили на палестинците конфедерация с Йордания"}
{"url": "https://www.dnevnik.bg/politika/2018/09/03/3305513_karakachanov_zapazvaneto_na_koaliciiata_obedineni/", "text": "За ВМРО запазването на коалицията \"Обединени патриоти\" е фундаментално важно. Това пише в социалната мрежа \"Фейсбук\" лидерът на партията, която е част от коалицията заедно с \"Атака\" и Национален фронт за спасение на България (НФСБ), Красимир Каракачанов. Той отбелязва, че публикацията му е \"във връзка с някои негативни послания, изразени пред медии по отношение на бъдещето на коалиция \"Обединени патриоти\". Каракачанов подчертава, че \"вина за сегашното напрежение имат всички участници в коалицията и всеки трябва да осъзнае своята, а не да изтъква чуждата\". \"Никой няма права на ментор в \"Обединени патриоти\", пише Каракачанов, който е вицепремиер и министър на отбраната. Да се промени начинът на управление в голямата коалиция ГЕРБ с \"Обединени патриоти\"  поискаха по-рано днес в декларация  от партия НФСБ на вицепремиера Валери Симеонов, като в противен случай политическата формация ще обсъди напускане на коалициите. \"Изход има, ако има воля за полагане на усилия и загърбване личния и партийния егоизъм. Считам, че Съветът на коалицията трябва да се събере възможно най-скоро и да утвърди базисните политики на коалицията през следващия политически сезон\", пише още Каракачанов. И добавя, че всяка от партиите в \"Обединени патриоти\" трябва да заяви в следващите дни желае или не за в бъдеще да участва в коалицията при провеждане на избори.", "date": "2018.09.03", "title": "Каракачанов: Запазването на коалицията \"Обединени патриоти\" е фундаментално важно"}
{"url": "https://www.dnevnik.bg/video/novinite_na_bnt/2018/09/03/3305517_video_drugite_novini/", "text": "Завърнаха се всички българчета, ранени при инцидента в Болоня Уникални снимки показват Северното сияние на Сатурн Образователна програма за безопасността на мотористите Нашумелият спектакъл PURE идва в София на 5 септември Боно няма да прекъсва турнето, влиза във форма Термометърът пада", "date": "2018.09.03", "title": "Видео: Другите новини"}
{"url": "https://www.dnevnik.bg/bulgaria/2018/09/03/3305547_obvineniiat_za_ubiistvoto_na_7-godishno_momiche_v/", "text": "Окръжният съд в Кърджали осъди на 23 години затвор обвинения за убийството на 7-годишно момиче в Момчилград в края на миналата година. Мехмед Хасан, който е и братовчед на детето, е признат за виновен, че е извършил убийството по особено мъчителен за жертвата начин, след като преди това е влязъл незаконно в апартамента на родителите ѝ. Делото се гледа днес по бързата процедура по желание на защитата на обвиняемия. По този начин присъдата беше намалена с една трета. Съдът постанови още обезщетение за нанесени нематериални щети на родителите на детето и нейната баба на обща стойност от 400 хил. лева при предявен първоначален иск от 1.3 млн. лева.", "date": "2018.09.03", "title": "Обвиненият за убийството на 7-годишно момиче в Момчилград беше осъден на 23 години затвор"}
{"url": "https://www.dnevnik.bg/evropa/2018/09/03/3305356_nai-tejkata_kriza_tri_godini_po-kusno_es_vse_oshte_se/", "text": "Преди три години Ангела Меркел бе хвалена и сравнявана с Майка Тереза за това, че на 4 септември 2015 г. остави границите на Германия отворени за десетки хиляди бежанци, пристигащи от Близкия изток през Балканите. Днес на първа страница на вестниците са снимките на десни екстремисти, които преследват  чужденци по улиците на Кемниц  и отправят хитлеристкия поздрав. Изумителен контраст, който илюстрира земетръсната промяна на ситуацията не само в Германия, но и в цяла Европа вследствие на \"кризата с бежанците\" и пристигането от 2015 г. на над три милиона от тях в Европейския съюз. От всички кризи, с които се е сблъсквала Европа, от еврото до Украйна, \"тази е най-сериозната и нерешена\", казва неотдавна българският политолог Иван Кръстев в интервю за всекидневника \"Велт\". Тя \"провокира огромен конфликт между западноевропейските и източноевропейските държави\", като \"Европа завива в консервативна посока\" и навсякъде се наблюдава завръщане към национализма в атмосфера на \"демографска паника\", обяснява експертът. Брекзит Великобритания се готви да напусне ЕС  след вота в подкрепа на Брекзит , белязан сериозно от въпроса с мигрантите. Италия избра първото полулистко правителство в Западна Европа. Във всички страни антимигрантските движения набират сила, а Ангела Меркел изглежда доста отслабена. В същото време американският президент Доналд Тръмп раздухва жаравата. \"Цяла Европа направи огромна грешка, че допусна да влязат милиони хора, които толкова значително и насилствено промениха културата им!\", написа той в \"Туитър\" през юни и обвини на първо място Германия. Въпросът с мигрантите \"отблъсна голяма част от германците от Меркел и едва не й коства поста\", пише всекидневникът \"Зюддойче цайтунг\". Меркел продължава да твърди, че не съжалява за взетото на 4 септември 2015 г. по хуманитарни причини решение да остави границите на Германия отворени за бежанците, много от които бягаха от войната в Сирия. \"Ще се справим\", уверяваше тя тогава германците. Едно изказване, от което после се дистанцира. Подобно на много други страни впоследствие Меркел затегна миграционната си политика. След като през 2015 и 2016 г. в Германия пристигнаха един милион кандидати за убежище, броят им за тази година се очаква да е под 200 хил. Същата е тенденция и в Европейския съюз като цяло, където през миналата година общият брой спадна до близо 650 хил., а  интеграцията на кандидатите за убежище чрез трудова заетост  бележи явни успехи в Германия благодарение на процъфтяващата икономика. Най-голямото предизвикателство Част от обществото смята, че кандидатите за убежище са виновни за увеличаването на несигурността. След убийството преди седмица на 35-годишен германец в Кемниц, за което правосъдието подозира, че е извършено от  иракски кандидат за убежище , крайната десница  излезе да преследва  чужденците по улиците. \"Въпросът с имиграцията си остава най-голямото предизвикателство за Европа\", пише анализаторът Щефен Лене от фондация \"Карнеги Европа\". \"Въпреки че броят на пристигналите намалява, истерията се увеличава и популистките движения, а също така и растящ брой по-традиционалистки правителства се възползват от настроенията срещу мигрантите.\" Една тенденция, която най-вероятно ще се прояви при  вота за Европейски парламент догодина . Британският историк Нийл Фъргюсън е още по-песимистично настроен. \"Вместо да доведе до сплотяване, кризата с мигрантите води до разединение и всяка държава действа самостоятелно\", пише той. \"Все повече си мисля, че въпросът с мигрантите ще бъде разглеждан от бъдещите историци като причината за разпадането на Европейския съюз\", а \"Брекзит - като първи симптом за това\". Това мнение не се споделя от Щефен Лене от \"Карнеги Европа\". Според него текущият дебат \"може да послужи за катализатор на промяна в позитивна посока\" и да позволи \"изясняване\" на ситуацията и по-добрата подготовка на бъдещето. /БТА", "date": "2018.09.03", "title": "\"Най-тежката криза\": три години по-късно ЕС все още се чуди какво да прави с мигрантите"}
{"url": "https://www.dnevnik.bg/sport/2018/09/03/3305607_pobediteliat_ot_rali_turciia_shte_specheli/", "text": "Световният рали шампионат (WRC)  се завръща в Турция  за пръв път от 2010 година, като ще се проведе за седми път в страната. Организаторите на рали \"Турция\" са се постарали освен да направят надпреварата много интересна, да подсигурят и интересни награди. От WRC обявиха, че шампионът от 2018 г. ще получи и едноседмична почивка на яхта. Наградата се осигурява от Турската автомобилна федерация (TOFSED). Победителят в ралито ще може да заведе до 12 гости, които ще се радват на най-различни удобства на яхтата \"Бебе\". \"Бебе\" е невероятна яхта, която със сигурност ще зарадва победителя от ралито. Турската ривиера предлага невероятни гледки и страхотни плажове, така че след едно тежко състезание най-добрият пилот ще може да се порадва на заслужена почивка\", каза Серкан Язъчи, президент на TOFSED. Рали \"Турция\" е 10-и кръг от световния шампионат за 2018 г. Състезанието ще се проведе в региона на Мармарис и Мугла и включва общо 317.28 километра, разделени в 17 скоростни отсечки, между 13 и 16 септември. След девет ралита Тиери Ньовил с \"Хюндай\" води със 172 точки . След него е световният шампион Себастиан Ожие (\"М-Спорт Форд\") със 149 и От Танак (\"Тойота\") - 136 точки. Именно тримата пилоти спечелиха по три надпревари дотук през сезона. Рали \"Турция\" се провежда изцяло на макадамови отсечки. Надпреварата влезе в календара на WRC през 2003 г., когато спечели Карлос Сайнц. Три пъти победител стана деветкратният световен шампион Себастиан Льоб, а по веднъж финландците Маркус Грьонхолм и Мико Хирвонен.", "date": "2018.09.03", "title": "Победителят от рали \"Турция\" ще спечели едноседмична почивка на яхта"}
{"url": "https://www.dnevnik.bg/biznes/2018/09/03/3305624_prihodite_ot_prodajbi_na_bulgartabak_sa_namaleli/", "text": "Продажбите на \"Булгартабак холдинг\" през първата половина на 2018 г. са намалели почти наполовина. Загубите пък се увеличават и вече са в общ размер от 10.5 млн. лв. Това съобщава  \"Капитал\",  като се позовава на консолидирания междинен отчет, който е публикуван на сайта на Българска фондова борса. Спадът идва след скок на резултатите предходната година, когато холдингът и негови дъщерни компании придобиха други свързвани с депутата от ДПС Делян Пеевски предприятия като \"Техномаркет\" и Лодис инвест\", които му осигуриха близо 40% от приходите. За първите шест месеца на 2018 г. нетните приходи от продажби на \"Булгартабак\" намаляват с 46% до 164.7 млн. лв. спрямо 303.1 млн. лв. за същия период на миналата година. В същото време разходите също спадат - с една трета до 168.8 млн. лв., включително тези за материали и възнаграждения. През миналата година \"Булгартабак\" продаде основните си търговски марки за цигари на British American Tobacco (BAT) и сега международният концерн държи правата върху тях за България, Русия и Адриатическия регион. Самият холдинг обяви, че се ориентира към експортни пазари, основният от които е Близкият изток. Износът остава приоритет и през тази година, става ясно от междинния отчет.", "date": "2018.09.03", "title": "Приходите от продажби на \"Булгартабак\" са намалели почти наполовина"}
{"url": "https://www.dnevnik.bg/sviat/2018/09/03/3305619_narastva_riskut_za_migrantite_koito_prekosiavat/", "text": "Рискът от гибел на мигранти в централната част на Средиземно море се е увеличил до 1 към 18 тази година, заяви днес Върховният комисариат на ООН за бежанците (ВКБООН). Данните са за първите 7 месеца на тази година. За сравнение през миналата 2276 души са загинали при опит да прекосят морето, а това означава един смъртен случай на всеки 42-ма души, успели да достигнат Европа. Оценката беше оповестена в момент, когато спасителните кораби на неправителствени организации се сблъскват с трудности по този ключов маршрут за миграция към Европа, пишат ДПА и БТА. Хуманитарни организации съобщават за тормоз и заплахи от страна на либийската брегова охрана, но също така са подложени на сухопътни блокади и юридически пречки в Италия. \"Водещ фактор, допринасящ за увеличаването на смъртността, е намаляването на възможностите за издирване и спасяване край бреговете на Либия тази година\", каза ВКБООН. Според него два плавателни съда на либийската брегова охрана на практика са поели спасителните дейности, извършвани от осем кораба на неправителствени организации през 2017 г. ВКБООН заяви, че бежанците и мигрантите сега \"пътуват с препълнени и несигурни плавателни съдове за по-продължително време и на по-големи разстояния, преди да бъдат открити и спасени\". От януари над 1600 души са загинали или изчезнали при опит да достигнат Европа по различни маршрути. От тях 1095 са загинали в централната част на Средиземно море. Докладът показва, че въпреки че общият брой на хората, пристигащи в Европа, е намалял, смъртността се е повишила рязко, особено сред тези, които прекосяват Средиземно море, се казва в съобщение на организацията. \"Докладът \"Desperate Journeys\" отново потвърждава, че един от най-смъртоносните морски преходи в света е този през Средиземно море.\", заяви директорът на Бюро за Европа на ВКБООН, Паскал Моро. \"Броят на хората, които пристигат на европейските брегове намалява. Затова изпитанието за Европа вече не е дали ще успее да се справи с броя пристигащи, а дали може да предприеме адекватни действия, за да спаси човешки животи.\" Агенцията на ООН за бежанците (ВКБООН) призовава Европа да разшири достъпа до безопасни и легални пътища за бежанците, включително чрез увеличаване на местата за презаселване и премахване на пречките пред събиране на семейства, с което да се осигурят алтернативи възможности и намаляване броя на потенциално смъртоносни пътувания към Европа. Докладът също така призовава страните от ЕС да засилят механизмите за защита на непридружените деца, които търсят закрила. Статистиката В маршрута през   от началото на тази година има десет регистрирани инцидента, при които 50 или повече души са загинали. Седем от тях са от юни. По морския маршрут от   повече от 300 души са загинали тази година, което е значително увеличение в сравнение с 2017 г. Тогава за 12 месеца са регистрирани 200 смъртни случая. През април тази година над 1 200  . За същия период смъртността се е покачила с един на всеки 14 души, пристигащи в Испания по море. Повече от 78 смъртни случая на бежанци и мигранти са регистрирани   или по границите на континента в сравнение с 45 през същия период миналата година. Промяна в маршрутите Близо 130% е нараснал броят на мигрантите, дошли в Испания от Африка, в сравнение с периода от януари до юли 2017 г. За първите 7 месеца на тази година става въпрос за 27 600 души, като голяма част са от Гвинея, Мароко, Мали, Кот д'Ивоар и Сирия. В Италия спадът е с 81 на сто - от 95 200 на 18 500 души за този период. Преобладават мигрантите от Тунис, Еритрея, Судан, Нигерия и Кот д'Ивоар. Отчетено е и увеличаване на дошлите в Гърция - с 88%, от 13 800 до 26 хил. Близо една пета (5750 души) от тях са от Сирия, по-малка част - от Ирак и Афганистан. За разлика от другите две страни тук мъжете не са близо три четвърти от пристигналите мигранти (75% за Испания и 71% за Италия), а около 40 на сто; 24% са жени, а 36% - деца. По-малко в България, повече в Босна и Херцеговина \"В България, където ограда обхваща по-голямата част от сухопътната граница с Турция, се наблюдава продължаващ спад към края на юли - под 1100 бежанци и мигранти са задържани на граничните пунктове с Турция и Гърция и тези за напускане със Сърбия и Румъния, както и във вътрешността на страната, в сравнение с над 1800 за същия период миналата година.\" В други държави в района, но от Западните Балкани, обратно, броят на мигрантите, преминаващи през територията им, нараства. В Босна и Херцеговина например става дума за над 10 100 пристигнали, в сравнение с по-малко от 250 души за първите 7 месеца на 2015 г.", "date": "2018.09.03", "title": "Нараства рискът за мигрантите, които прекосяват Средиземно море, обяви ООН"}
{"url": "https://www.dnevnik.bg/ot_vas/novini_ot_vas/2018/09/03/3305403_abatstvoto_v_lorsh/", "text": "Абатството в Лорш е бивш имхераторски манастир, основано на около 10 км източно от Вормс през 8 век. През 1991 е вписано в списъка на ЮНЕСКО. Той е един от най-красивите и типични постройки от епохата на династията на Каролингите. В известния Кодекс на Лорш от 1170 година, разглеждан като фундаментален исторически документ за епохата, е описана историята на абатството, заедно с историята на създаването му и с още около хиляда други градове и населени места от това време.", "date": "2018.09.03", "title": "Абатството в Лорш"}
{"url": "https://www.dnevnik.bg/zdrave/pregledi_i_kampanii/2018/09/03/3305621_bezplatni_pregledi_za_ushi_nos_i_gurlo_shte_ima_v/", "text": "Безплатни профилактични прегледи за уши, нос и гърло се организират в столичната поликлиника, намираща се в Студентския град, съобщиха от общината. Те се правят заради началото на учебната година. Прегледите ще бъдат извършвани от д-р Ивета Иванова в два съботни дни - на 15 и 29 септември. Приемните часове са от 8 до 12 ч. Часовете за прегледи са ограничени и е необходимо предварително записване на тел. 0886 62 85 09, уточняват от здравното заведение. От безплатните профилактични прегледи могат да се възползват пациенти от всички възрастови групи.", "date": "2018.09.03", "title": "Безплатни прегледи за уши, нос и гърло ще има в столична болница"}
{"url": "https://www.dnevnik.bg/sviat/2018/09/03/3305631_ukraina_niama_da_produlji_dogovora_za_drujba_s_rusiia/", "text": "Президентът на Украйна Петро Порошенко обяви, че има намерение до 30 септември да уведоми Русия за прекратяване на действието на Договора за дружба, сътрудничество и партньорство между двете страни, съобщава БТА. На среща с лидерите на парламентарните групи днес той каза, че в най-скоро време ще свика заседание на украинския Съвет за национална сигурност (СНС) за обсъждане на въпроса. Порошенко подчерта, че \"договорът не се анулира, защото това е сложна и дълга процедура, а прекратява действието си, защото то не се продължава\". Той добави още, че този въпрос е изключително от компетенцията на президента и не изисква гласуване в парламента. Порошенко обаче иска все пак да чуе мнението на депутатите и то да бъде отчетено при обсъждането на въпроса в СНС. На 30 август външният министър Павло Климкин каза, че министерството е подготвило всички необходими документи за прекратяването на договора, чийто срок изтича през април 2019 г. През октомври 2018 г. изтича срокът, в който страните са длъжни да заявят дали смятат да продължат или да прекратят действието на договора за пореден 10-годишен срок.", "date": "2018.09.03", "title": "Украйна няма да продължи договора за дружба с Русия"}
{"url": "https://www.dnevnik.bg/citat_na_deniia/2018/09/03/3305639_citat_na_denia_ne_sme_glupacite_koito_shte_vurnat_dps/", "text": "Това заяви вицепремиерът и министър на отбраната Красимир Каракачанов на пресконференцията след заседанието на Консултативния съвет на управляващата коалиция. На него председателят на парламентарната група на \"Обединени патриоти\" Волен Сидеров обяви, че управлението няма да се разпадне и всички коалиционни партньори са избрали стабилността пред \"хаоса и неизвестността\". До свикването на коалиционния съвет се стигна след подадените оставки от трима министри заради катастрофата с автобус край Своге, в която загинаха 17 души. Днес вицепремиерът Валери Симеонов обяви, че партията му НФСБ ще остане в управлението, но постави искания към ГЕРБ и \"Обединени патриоти\".", "date": "2018.09.03", "title": "Цитат на деня: Не сме глупаците, които ще върнат ДПС и БСП обратно във властта"}
{"url": "https://www.dnevnik.bg/photos/2018/09/03/3305243_fotogaleriia_svetovnite_snimki_na_denia_-_3_septemvri/", "text": "Актрисата Бруна Маркезин пристига на червения килим на 75-ият Международен филмов фестивал във Венеция за премиерата на филма с нейно участие \"The Sisters Brothers\" .", "date": "2018.09.03", "title": "Фотогалерия: Световните снимки на деня - 3 септември 2018 г."}
{"url": "https://www.dnevnik.bg/sport/2018/09/03/3305641_voleibolistite_pobediha_ubeditelno_egipet_v_kontrolna/", "text": "Българският национален отбор по волейбол постигна убедителна победа срещу Египет в контролна среща. Тимът на Пламен Констатинов се наложи с 3:0 (25:18, 26:24, 25:19) пред около 2500 зрители в зала \"Конгресна\" във Варна. След това двата отбора изиграха допълнителен гейм, който българите спечелиха с 25:19. В стартовия състав на България бяха Николай Учиков, Тодор Скирмов, Георги Сеганов, Валентин Братоев, Виктор Йосифов, Николай Николов и Теодор Салпаров като либеро. В хода на мача в игра се появиха почти всички играчи с изключение на Добромир Димитров, Златан Йорданов и Алекс Грозданов. Най-резултатен за българския отбор беше Николай Пенчев с 11 точки. Йосифов добави 10, а Николов се отчете с осем. \"Резултатът е положителен. Успяхме да спечелим и четирите гейма. Не ми харесва как започваме. Започваме малко опипващо противника, вместо да натиснем газта още в самото начало. Срещу малко по-висока класа отбори ще ни е сложно, ако изпуснем инициативата\", коментира Константинов, цитиран от bgvolleyball.com. \"В крайна сметка трябва да стартираме като домакини, дори ако трябва да се възползваме от първоначалния ентусиазъм, домакинство, зала, публика, която е на наша страна. Ако започваме прекалено опипващо, може да се опарим с някой от отборите, така че това ми се искаше да е по-добре\", продължи той. \"Иначе имаше хубави моменти. Мисля, че в общи линии някои неща се напасват. До последно ще държим тези момчета, които са тук. До последния възможен ден, защото всичко може да се случи и трябва да имаме по една резерва на всеки пост\", каза още селекционерът. България и Египет ще изиграят още една контрола във вторник, която ще е закрита за публика. Това ще бъде последната проверка за националите преди световното първенство по волейбол. Шампионатът на планетата, на който България е съдомакин с Италия, ще се проведе от 9 до 30 септември.", "date": "2018.09.03", "title": "Волейболистите спечелиха убедително първата контрола с Египет"}
{"url": "https://www.dnevnik.bg/politika/2018/09/03/3305642_upravliavashtata_koaliciia_ocelia_ostavki_shte_se/", "text": "Управляващата коалиция на ГЕРБ и \"Обединени патриоти\" оцеля, а оставките на тримата министри, подадени след трагедията в Своге, ще бъдат обсъждани следващия понеделник. Това се разбра след продължилото близо 4 часа заседание на коалиционния съвет в сградата на Министерския съвет. \"Може да сме различни, но  не сме глупаците, които ще върнат ДПС и БСП обратно във властта . Емоционални сме и изпадаме в някои крайности\", каза вицепремиерът и министър на отбраната Красимир Каракачанов. \"Надяваме се да си вземем поука и да направим така, че да не се позволява разтурването на управлението, което ще доведе до хаос и нестабилност\", каза от своя страна лидерът на \"Атака\" и председател на групата на \"Обединени патриоти\" Волен Сидеров. По думите му най-важно било да се продължи управлението в настоящия вариант. Това обаче нямало да бъде лесно, тъй като изисквало да се преодолеят \"вътрешни качества и особености на хората в коалицията\". Той обаче не коментира думите си преди началото на коалиционния съвет, че  Валери Симеонов трябва да подаде оставка. Председателят на парламентарната група на ГЕРБ Цветан Цветанов допълни, че в последните месеци комуникацията между коалиционните партньори не е на високо ниво. Той добави, че не може през медиите да се разменят нападки. Той даде и повече информация за оставките на министрите Валентин Радев, Николай Нанков и Ивайло Московски. \"Това, което се случи с тези оставки, не означава, че е стартирана процедурата по точка 6 в коалиционното споразумение. Няма решение и стартирана процедура, а само подадени оставки. В понеделник на коалиционен съвет ще се обсъди персонално всяка една оставка\", каза Цветанов. Той подчерта, че при следващата такава процедура с подаване на оставка коалиционните партньори ще бъдат информирани, за което настоя по-рано през деня Валери Симеонов на пресконференция, на която обяви, че партията му  НФСБ остава в управляващата коалиция, но с определени условия.", "date": "2018.09.03", "title": "Управляващата коалиция оцеля, оставки ще се обсъждат след седмица"}
{"url": "https://www.dnevnik.bg/sport/2018/09/03/3305645_adrian_andreev_otpadna_na_starta_na_junosheskiia_us/", "text": "Българинът Адриан Андреев отпадна още в първия кръг на юношеския US Open. 17-годишният тенисист, който беше поставен под №7 в основната схема на турнира, се отказа във втория сет на двубоя си французина Артур Казо при резултат 3:6, 2:4 и 0:40. По всяка вероятност причината е контузия. С отпадането на Андреев приключи българското участие в последния за годината турнир от Големия шлем. Григор Димитров загуби от Стан Вавринка в първия кръг на мъжката надпревара, а Виктория Томова, Елица Костова и Сесил Каратанчева отпаднаха още на старта на квалификациите при жените. Андреев записа участие във всичките турнири от Големия шлем през 2018 г. Най-доброто му представяне беше в \"Ролан Гарос\", където стигна до третия кръг. В Australian Open и \"Уимбълдън\" българинът отпадна във втория кръг. Следващото голямо състезание, в което световния №7 при юношите ще участва, са младежките олимпийски игри. Третото издание на най-голямото спортно събитие за състезатели от 14 до 18 години ще се проведе от 6 до 18 октомври в Буенос Айрес.", "date": "2018.09.03", "title": "Адриан Андреев отпадна на старта на юношеския US Open след отказване"}
{"url": "https://www.dnevnik.bg/sport/2018/09/03/3305660_djokovich_premina_uvereno_prez_chetvurtiia_krug_v_nju/", "text": "Носителят на 13 титли от Големия шлем Новак Джокович се класира уверено за четвъртфиналите на US Open. 31-годишният сърбин победи португалеца Жоао Соуса с 6:3, 6:4, 6:4 за два часа. Следващият му съперник ще е победителят от мача между Роджър Федерер и Джон Милман. Соуса положи много усилия да се противопостави на Джокович и нерядко успяваше да го направи. Шампионът в Ню Йорк от 2011 и 2015 г. обаче беше непоколебим в ключовите моменти. Той реализира пет пробива от шест възможности и даде само един шанс на съперника в своите подавания. \"Беше по-трудно, отколкото показва резултатът. В първия час условията бяха трудни. Успях да дочакам своите възможности. Мисля, че се справих добре. В края на втория и през целия трети сет сервирах добре. След това капитализирах шансовете, които имах при негов сервис\", каза Джокович пред \"Евроспорт\". Соуса откри мача с категоричен сервис гейм на нула. Джокович обаче отговори със серия от три поредни гейма, която му осигури контрол върху първия сет. Сърбинът спокойно удържа аванса си, без да даде на португалеца шанс за връщане на пробива. Соуса, който заема 68-ото място в света, неочаквано реализира ранен пробив във втория сет и поведе с 2:1. Това се оказа първата и последна възможност, която се откри пред португалеца. Джокович обаче веднага върна пробива. При 4:5 Соуса трябваше да сервира за оставане в сета, но отново се пропука и това сложи край на първата част. Португалецът не се смути от ситуацията на корта и продължи да играе с голямо желание. Той подобри доста началния си удар и започна да печели убедително подаванията си. Джокович обаче успя да се добере до една възможност за пробив в осмия гейм и се възползва от нея, след което приключи двубоя при свой сервис. Сърбинът записа пета победа от пет мача със Соуса, като все още няма загубен сет срещу португалеца. Това беше четвъртата им среща в турнирите от Големия шлем. За пръв път Соуса успя да вземе повече от осем гейма на бившия №1. За четвъртфиналите се класира и Кей Нишикори. Японецът победи германеца Филип Колшрайбер с 6:3, 6:2, 7:5. В спор за място в полуфиналите финалистът в Ню Йорк от 2014 г. ще играе с Марин Чилич или Давид Гофен.", "date": "2018.09.03", "title": "Джокович премина уверено през четвъртия кръг в Ню Йорк и очаква мач с Федерер"}
