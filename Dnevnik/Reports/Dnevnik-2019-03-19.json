{"url": "https://www.dnevnik.bg/sviat/2019/03/19/3406960_hakeri_spriaha_zavodi_na_goliam_proizvoditel_na/", "text": "Норвежката компания \"Норск Хидро\" (Norsk Hydro), един от най-големите производители на алуминий в света, се бори цял ден с хакерска атака, заради която спря част от производството. \"Това е класическа атака за рекет. Ситуацията е доста сериозна\", заяви главният финансов директор Евинд Калевик. По думите му компанията не е идентифицирала кои са хакерите. Това е поредният пример за щетите, които киберпрестъпници могат да причинят на бизнеса и на големи индустриални мрежи, коментира \"Ройтерс\". Затворени са няколко завода, които преработват алуминиевите блокове в компоненти за производители на автомобили, за строителната и други индустрии. Металургичните предприятия в Норвегия са преминали на ръчно управление. Електроцентралите на компанията не са засегнати, тъй като използват отделни системи, нормално работят и предприятията в чужбина като тези в Катар и Бразилия. Агенцията на национална сигурност на Норвегия (NNSA), която отговаря и за киберсигурността, заяви, че е използван вирус, известен като LockerGoga. Това е обновена версия на позната програма, чрез която се криптира достъпът до компютър и се иска плащане на откуп, за да бъде освободен той. Калевик каза на пресконференция, че също не може да включи компютъра в офиса си и да стигне до съдържанието му, но не посочи дали са му искали конкретна сума. \"Имаме добри системи за подсигуряване, както и планове как чрез тях да възстановим мрежите\", допълни той. Атаката е започнала в понеделник вечерта от САЩ и е ескалирала през нощта. Поразени са почти всички компютърни системи, а персоналът е принуден да пуска съобщенията си през социални мрежи. \"Твърде рано е да оценяваме оперативните и финансови последици, както и срока, за който ще нормализираме ситуацията\", се казва в съобщението на \"Норск Хидро\" до борсата в Осло. Калевик настоява, че щетите са малки. \"Предимно става дума за това, че неща, които вършим с компютрите, сега трябва да се правят на ръка. Просто се наложи да добавим малко повече хора\". Новината повиши цените на алуминия на Лондонската борса за метали до 3-месечен връх, а акциите на компанията поевтиняха на моменти с 3.4%, след което се върнаха до 0.8%. LockerGoga не е масово използван от киберпрестъпниците, но е свързван с атаката срещу френската консултантска компания Altran Technologies през януари, припомня \"Ройтерс\". От центъра за киберсигурност на NNSA заявиха, че няма пострадали други компании, както и че големите норвежки корпорации са предупредени за проблемите на \"Норск Хидро\". Последната известна хакерска атака в натовската държава бе срещу софтуерната фирма Visma, като се смята, че група, работеща за китайското разузнаване, е проникнала в мрежите ѝ, за да открадне поверителни данни за нейните клиенти.", "date": "2019.03.19", "title": "Хакери спряха заводи на голям производител на алуминий"}
{"url": "https://www.dnevnik.bg/politika/2019/03/19/3406971_demokratichna_bulgariia_se_otkaza_ot_suvmestno/", "text": "Обединението \"Демократична България\" се отказа от съвместно явяване със СДС на предстоящите избори за евродепутати. Като причина за решението политическата сила посочва предстоящите утре разговори на ръководството на Съюза на демократичните сили с представители на ГЕРБ. В разпространена до медиите позиция от \"Демократична България\" подчертават, \"че на предстоящите избори България има нужда от обединение на гражданите от демократичната общност, което да противодейства на антидемократичните и антиевропейски тенденции в днешното управление на ГЕРБ\". Именно заради това инициирали срещи за съвместно явяване на изборите на всички десни партии. \"За съжаление, чрез поредица от решения, изявления и действия от последните дни настоящото ръководство на СДС очевидно избра страната на властта и \"модела Борисов\". Това прави окончателно невъзможно продължаването на процеса по търсене на формула за взаимодействие\", пише в позицията на \"Демократична България\". \"Декларираме, че наши опоненти са и ще бъдат всички носители на настоящия корупционен и авторитарен модел в лицето на днешните управляващи и така наречената парламентарна опозиция. Надяваме се, че все някога автентичните носители на емблемата СДС ще се върнат към своите корени и ще можем да продължим общата работа, за да имаме силно европейско и демократично отечество\", добавят от обединението. Следващата седмица \"Демократична България\" ще обяви листата си за изборите.", "date": "2019.03.19", "title": "\"Демократична България\" се отказа от съвместно явяване на евроизборите със СДС"}
{"url": "https://www.dnevnik.bg/sport/2019/03/19/3406956_snimka_na_denia_dirk_novicki_i_poredniiat_mu_skok_v/", "text": "Баскетболистът на \"Далас маверикс\" Дирк Новицки изпревари Уилт Чембърлейн и излезе шести в класацията за най-резултатните играчи в НБА. 40-годишният германец вече има 31 424 точки в кариерата си.", "date": "2019.03.19", "title": "Снимка на деня: Дирк Новицки и поредният му скок в историята на НБА"}
{"url": "https://www.dnevnik.bg/sviat/2019/03/19/3406947_pastorut_venchal_orban_e_sred_nai-golemite_mu_kritici/", "text": "Човекът, венчал унгарския премиер Виктор Орбан и наричал го съюзник, днес го смята за символ на фашизма. Това  разказва в. \"Ню Йорк таймс\"  за преподобния Габор Ивани - пастор, който днес помага на опозицията. В една декемврийска нощ, въпреки снега, хиляди унгарци се събират, за да протестират срещу Орбан, а Ивани, изглеждащ \"като дядо Коледа\", пристига, за да им предложи чай. Днес човекът, кръстил двете най-големи деца на Орбан, поставя под въпрос твърдението на Орбан, че управлява, изхождайки от християнски ценности. Това правителство \"няма нищо общо с християнството,\" казва той на протеста. \"Хората може да хулят Христос заради това, което то прави.\" Ивани, някога антикомунистически дисидент, има почти митичен статус сред религиозни лидери, а църквата му има 18 хил. регистрирани последователи. Известен е като човек, който се грижи за бедни и бежанци, както изисква Библията, по думите на католическия епископ на град Вац. Отношенията му с Орбан, които казват много и за двамата, обаче за мнозина са пример как премиерът е изоставил собствените си идеали, подронвайки демокрацията и използвайки религията като инструмент. \"Няма унгарска раса или етнос\" В края на 80-те години и двамата се борят срещу комунизма. След като той рухва, Орбан иска да поднови клетвата със съпругата си - седем години след като е сключил граждански брак. Това става, когато той завива надясно, за да привлече консервативни и религиозни гласоподаватели. \"Когато се срещнахме, искахме едно и също,\" но сега Орбан е \"ръководител на крайнодясна партия и в това се корени разногласието ни,\" обяснява Ивани в скорошно интервю. Семейството, в което през 1951 г. се ражда Ивани - второ от 11 деца - е на потомци на френски бежанци, чешки дисиденти и евреи. Дори този произход противоречи на схващанията на Орбан. \"Няма такова нещо като унгарска раса или етнос,\" казва той. \"Само унгарски език.\" Пасторът, над 10 години по-възрастен от Орбан, е изключен от училище на 17 г. (когато премиерът още е дете) заради \"подривна дейност\", изразена в есе. Шест години по-късно е изключен от духовно училище заради присъединяването си към част от Методистката църква в Унгария, отхвърляща намеса на комунистическия режим. Затова заедно със съмишленици създава незаконно разклонение, което и днес оглавява. Влиза в затвора два пъти през 70-те, макар и за кратко, заради антиправителствени позиции. Издава нелегално и вестник, с който провокативно поставя под въпрос икономическите неуспехи на режима. Едва през 80-те Ивани попада на студент по право на име Виктор Орбан. Твърди, че като пастор внимава с приятелствата и двамата никога не се сближават. Често попадат един на друг обаче на политически срещи и Ивани си спомня темперамента на Орбан. Основал либерална младежка група, Орбан показва пренебрежението си за религията и амбицията си, преразказва думите му \"Ню Йорк таймс\". \"Беше човек, който искаше много от живота,\" смята Ивани. \"Хората дори не обичаха да играят футбол с него, защото ако топката излезеше от игра, той настояваше да е човекът, който ще я вкара обратно.\" И двамата обаче са избрани в парламента като либерали. Когато Орбан решава, че е открил Бог, иска именно от Ивани да поднови обета си и то в църква. Изборът на либерален пастор \"вероятно бе последният му истински достоен жест към религията\". Маслинова клонка Това е и една от последните им срещи. Докато Орбан завива все по-надясно и работи, за да вземе властта, Ивани напуска парламента и се съсредоточава върху мрежата си от приюти за бездомни, училища и домове за хора в неравностойно положение и други. След като става премиер - за пръв път през 1998 г. - Орбан изпраща на Ивани съобщение с искане публично да го подкрепи. Пасторът, който вече е в обтегнати отношения с Орбан (съобщението не е предадено лично), отказва. Когато започва следващият мандат на Орбан през 2010 г., той подава на пастора маслинова клонка. Отхвърлянето този път е в отворено писмо. Година по-късно методисткото разклонение, оглавявано от Ивани, става част от близо 200 религиозни институции, изключени от държавен списък на изповеданията. Това ги оставя без значителни приходи. Това скъсява списъка с религиозни институции, някои от които имат малко последователи. Църквата на Ивани обаче е с паство от 18 хил. души. Според епископа на Вац Миклош Беер решението църквата на Ивани да се извади от списъка е оставило отпечатък върху другите 14 институции, останали в него. Затова официалните църкви на Унгария избрали да замълчат при въвеждането на закони срещу миграцията и бежанците и да стоят встрани от тежки теми. Не и Ивани, пише \"Ню Йорк таймс\". С думи и дела той многократно е оспорвал действията на премиера, предоставяйки услуги на бездомни и бежанци. Дори дал на афганистанец стая в дома си, отхвърляйки и схващането на Орбан, че Унгария е моноетническа държава. Всичко, което прави премиерът, е \"точно обратното на проповядваното в Библията за отношението към бедните, справедливостта и отговорната служба.\"", "date": "2019.03.19", "title": "Пасторът, венчал Орбан, е сред най-големите му критици"}
{"url": "https://www.dnevnik.bg/sviat/2019/03/19/3406973_tursia_miasto_na_braziliia_v_nato_zaiavi_trump/", "text": "Президентът на САЩ Доналд Тръмп заяви днес, че сериозно обмисля Бразилия да стане член на НАТО \"или за нещо, което да има общо с алианса\". При посрещането в Белия дом на президента Жаир Болсонаро той добави, че подкрепя опитите на Бразилия да влезе в Организацията за икономическо сътрудничество и развитие, събираща най-развитите икономики на света. Бразилия е осмата по големина икономика в света и през 2017 г. подаде молба за членство в ОИСР, където сред малко повече от 30 държави са латиноамериканските Мексико, Чили и Колумбия. Преди отпътуването на делегацията за Вашингтон член на икономически екип на Болсонаро каза, че не очаква американската администрация да обяви подкрепата си за кандидатурата им за ОИСР. В интервю, излъчено преди срещата Тръмп-Болсонаро, президентът на Бразилия подкрепи подхода на Белия дом по миграционния въпрос, усилията за издигане на стена по границата с Мексико и твърденията, че повечето имигранти искат да навредят на САЩ. Крайно десният конгресмен, който стана президент през януари с популистка кампания по модела на Тръмп от 2016 г., обеща в интервю за Fox News, че ще работи за нова епоха на една проамериканска политика на втората по големина държава в Западното полукълбо. \"Много бих искал САЩ да продължат със сегашната си миграционна политика, защото до голяма степен дължим демокрацията си в Южното полукълбо на САЩ\", допълни бившият офицер от армията. По време на кампанията си той възхваляваше американската подкрепа за военната хунта, ръководила Бразилия до завръщането към демокрация през 1985 г. Болсонаро не разкри с каква цел идва във Вашингтон и само заяви, че двамата с Тръмп ще обсъждат задълбочаването на политическата и икономическата криза във Венецуела. Ние сме страната с най-голям интерес да свърши управлението на Николас Мадуро, което е диктатура на наркотрафиканти, каза още президентът на Бразилия.", "date": "2019.03.19", "title": "Търся място на Бразилия в НАТО, заяви Тръмп"}
{"url": "https://www.dnevnik.bg/politika/2019/03/19/3406979_mareshki_ochakva_razmestvaniia_v_upravliavashta/", "text": "Лидерът на \"Воля\" Веселин Марешки прогнозира пред БНТ, че на предстоящите евроизбори партията му ще вкара един или двама депутата в Европейския парламент. Според него само четири политически сили ще успеят да преминат границата и ще изпратят свои кадри в европарламента. Това са ГЕРБ, БСП, ДПС и \"Воля\". \"Това ще е моделът и за бъдещото управление на страната. Затова очаквам, че ще има размествания в управляващата коалиция на база резултатите на изборите\", уточни Марешки. Той добави, че утре има среща с председателя на парламентарната група на ГЕРБ Цветан Цветанов. На нея щяло да се обсъди постигнатото от управляващите от началото на мандата им и след това \"Воля\" ще реши дали ще влиза в парламента за осигуряване на кворума. Това е все по-сложно, след като БСП напусна Народното събрание, а ДПС не се регистрират, но гласуват за някои закони. \"ГЕРБ и \"Обединени патриоти\" имат достатъчно депутати, за да осигурят кворум. Той не зависи от нашите депутати. Може да излезем от парламента, ако не сме доволни как продължават нещата в страната. Но и няма да сме тези, заради които държавата ще отиде в хаос\", каза още Марешки. Той допълни, че предсрочни избори не трябва да има.", "date": "2019.03.19", "title": "Марешки очаква размествания в управляваща коалиция след евроизборите"}
{"url": "https://www.dnevnik.bg/sviat/2019/03/19/3406985_za_pruv_put_jena_e_udostoena_s_nobelovata_nagrada_za/", "text": "Карен Кескула Уленбек от Университета на Тексас в Остин стана първата жена, удостоена с най-престижната награда за постижения в математиката. Норвежката акадения на науките и литературата  посочва , че присъжда наградата Абел \"за фундаменталното влияние на нейната работа върху анализа, геометрията и математическата физика\". Абеловата награда е наричана още \"нобеловата награда за математика\", с нея има и чек за 6 милиона норвежки крони (около 700 000 щатски долара), а връчването ще направи лично кралят Харалд V на церемония в Осло на 21 май. Премията е учредена от правителството през 2002 г. за \"видни математици на нашата съвременност\" и носи името на норвежкия математик Нилс Хенрик Абел. \"Признанието за постиженията на Уленбек трябваше да бъде много по-голямо (от присъждането на Абеловска премия), тъй като работата ѝ доведе до някои от най-важните постижения в математиката за последните 40 години\", заяви Джим ал Халили, член на Норвежкото кралско общество за наука и литература. Разработени от нея методи за глобален анализ се използват днес от всеки специалист в геометрията и анализите. Нейната работа е в основата и на математическите представи за теоретичната физика, благодарение на които се улесни разбирането на общата теория на относителността и струнната теория. Улебнек е и един от активните поддръжници за равенство на половете в науката и математиката. Тя е и сред основателите през 1993 г. на Института за жените и математиката (WAM), имащ за цел разширяване възможностите за жени при ръководене на математически изследвания във всеки етап от тяхната академична кариера.", "date": "2019.03.19", "title": "За пръв път жена е удостоена с \"нобеловата награда за математика\""}
{"url": "https://www.dnevnik.bg/evropa/2019/03/19/3406976_franciia_e_gotova_da_blokira_otlaganeto_na_brekzit_ako/", "text": "Франция би наложила вето на всяко предложение на Великобритания за отлагане на Брекзит, ако няма смисъл от него. Това съобщи представител на Елисейския дворец, цитиран от \"Ройтерс\". \"Възможен сценарий е, да, ако условията за удължаване не са изпълнени,\" и ако няма достатъчно надежден британски план или би се нарушила работата на европейските институции, каза помощникът на президента, чието име не се споменава от агенцията. Той е отговорил на въпрос дали Париж ще наложи вето на идеята, която британският премиер Тереза Мей смята да изрази днес или утре в писмо до председателя на Европейския съвет Доналд Туск,  за да поиска отлагане на Брекзит . В последния момент По-малко от 48 часа преди Европейския съвет министри от кабинета на Мей разискваха каква да е следващата стъпка по пътя към напускането на ЕС. Вчера председателят на парламента Джон Бъркоу  блокира възможността Мей да поиска трето гласуване  на предложеното от нея споразумение с ЕС за Брекзит, ако то не е съществено променено. Вотът трябваше да е утре. С решението на Бъркоу нарасна несигурността какво ще се случи с Брекзит над две години и половина след като британските граждани гласуваха за напускане на ЕС. Датата, обявена официално преди две години, бе 29 март и до нея остават едва десет дни. Според Би Би Си Мей ще поиска удължаване на периода до напускането на 30 юни с възможността за забавяне до две години. \"Ройтерс\" по-късно написа, че другите страни в ЕС обсъждат два основни варианта: забавяне с два до три месеца, ако Мей ги убеди, че може да получи одобрение на вече постигнатата сделка, или много по-дълго, ако се приеме, че тя трябва да се преработи значително или из основи. Премиерът се надяваше да издейства в последния момент одобрение за сделката преди срещата на върха на ЕС в четвъртък, на която се очаква европейските лидери да обсъдят отлагане на Брекзит, добавя \"Ройтерс\". Ако удължаването е след юни, месец след евроизборите през май, може да се наложи Обединеното кралство да продължи да има комисар, евродепутати и място сред европейските лидери. \"Времето не е решение, а метод\" Преди малко главният преговарящ на Евросъюза за Брекзит   каза, че съюзът трябва много внимателно да прецени ползите и проблемите, възникващи заради отлагането на Брекзит. По думите му, ако Мей поиска отсрочка преди четвъртък, съветът ще разгледа план, който Лондон би представил. Такъв план обаче трябва да отговаря на няколко условия. Той трябва дава отговори дали отсрочката ще допринесе за постигнатото споразумение с Лондон, дали Великобритания иска да се допълни договорената рамка за бъдещите отношения; какви други цели се преследват и как ЕС би бил сигурен, че след изтичането на допълнителния срок обстановката няма да бъде същата, каквато е днес, пише БТА. Барние коментира, че отсрочването на британското напускане удължава несигурността и увеличава цената - икономическа и политическа. Ако Великобритания иска да напусне при договорени условия, постигнатото споразумение е единствената възможност за това, каза той. Всички трябва да се подготвят за раздяла без споразумение, ЕС е готов, нерешени засега остават само въпросите за визите (за британските граждани) и за бюджета на Общността, добави той. , която пое през януари председателството на Съвета на ЕС, потвърди, че рисковете и ползите ще бъдат претеглени внимателно. Имаше обаче и други коментари. В съобщение на   се казва, че отлагането на Брекзит след обявената дата - 29 март - не е нито очевидно, нито автоматично и че са нужни \"сериозни нови предложения\", които да зачитат интересите на ЕС. Франция освен това би наложила вето на всяко отлагане, ако няма смисъл от него. \"Да дадем отсрочка - за какво? Времето не е решение, а метод. Ако има цел и стратегия, те трябва да дойдат от Лондон,\" каза пред репортери Натали Лоазо, френският министър за европейските въпроси. По-рано днес   канцлер Ангела Меркел каза, че ще се \"бори до последната минута преди 29 март\" за напускане със сделка, но \"няма много време\" за това. Външният ѝ министър Хайко Маас обясни, че \"ако е нужно още време, винаги е по-добре да се даде\", отколкото да няма сделка. Националната банка на   съобщи по-рано днес, цитирана от в. \"Ел паис\", че \"твърд Брекзит\" (напускане без никаква сделка) би струвал на испанската икономика най-малко 9 млрд. евро. Външният министър Жозеп Борел каза, че Мадрид би трябвало да е готов да приеме идеята за отсрочка, но Лондон трябва да обясни как ще търси съгласие в парламента и около какво споразумение.", "date": "2019.03.19", "title": "Франция е готова да блокира отлагането на Брекзит, ако няма смисъл"}
{"url": "https://www.dnevnik.bg/sport/2019/03/19/3406920_olimpiiski_shampion_se_zavrushta_v_pluvaneto_s_pogled/", "text": "Златният медалист от Лондон 2012 Флоран Маноду ще възстанови състезателната си кариера в плуването. 28-годишният французин, който си взе почивка от две години и половина, за да се съсредоточи върху изявите си в хандбала, се надява на добро представяне на летните игри в Токио догодина. Пред \"Екип\" Маноду заяви, че му липсват състезанията на високо ниво и е развълнуван да плува отново и да се конкурира с най-добрите в спорта. Той ще тренира под ръководството на бившия си треньор Джеймс Гибсън. Маноду е сред най-успешните френски плувци в последните години, като спечели олимпийската титлата в свободния стил на 50 м в Лондон. През 2016 г. той взе сребърния медал в дисциплината от игрите в Рио. Французинът държи още световните рекорди на 50 м в дисциплините свободен стил и гръб в малък басейн.", "date": "2019.03.19", "title": "Олимпийски шампион се завръща в плуването с поглед към Токио 2020"}
{"url": "https://www.dnevnik.bg/bulgaria/2019/03/19/3406992_dve_kompanii_iskat_da_montirat_kamerite_za_izmervane/", "text": "Две компании са кандидатите за изграждането на интелигентната транспортна система на магистрала \"Тракия\", съобщи Агенция \"Пътна инфраструктура\" (АПИ). Това са обединенията \"ИТС Тракия\" (\"Алтимате\" - Букурещ, и СИСКОМ Инженеринг ЕАД) и \"Тракия ИТС\" (\"Контракс\" АД, \"Кейбъл Ком\" ООД и ЕТК ООД). Проектът ще се съфинансира от Оперативна програма \"Транспорт и транспортна инфраструктура\" 2014-2020 г., като индикативната му стойност е около 8.5 млн. лв. Целта на системата е повишаване безопасността на движение по автомагистралата, спазвайки последните директиви на Европейския съюз. Предвижда се в тунела \"Траянови врата\" да бъде изградена уникална за България интелигентна система за автоматична идентификация на инциденти. Тя ще позволи чрез система от подвижни бариери да се управлява и пренасочва трафика в една от двете тунелни тръби, така че при настъпване на инцидент в едната тръба, трафикът да се пренасочва по другата. Съоръжението ще бъде с ново LED осветление и електронни информационни табели. На магистралата ще бъдат монтирани 40 електронни информационни табели. Чрез тях шофьорите в реално време ще се информират за възникнал инцидент на пътя. С изпълнението на проекта за първи път ще бъдат монтирани и камери за измерване на средна скорост и мониторинг на трафика на определени участъци от \"Тракия\". Друга новост е монтирането на сензори за претегляне на моторните превозни средства в движение. Това ще позволи да се филтрират претоварените превозни средства и да се даде възможност за повече на брой, по-бързи и по-ефективни проверки. Очаква се по този начин значително да се намали износването и увреждането на пътната настилка и съоръженията на автомагистралата.", "date": "2019.03.19", "title": "Две компании искат да направят магистрала \"Тракия\" \"интелигентна\""}
{"url": "https://www.dnevnik.bg/bulgaria/2019/03/19/3407000_rosatom_bi_izgradila_aec_belene_samo_ako_proektut_e/", "text": "Директорът на \"Росатом\" Алексей Лихачов обяви пред руски медии, че компанията ще участва в конкурса за изграждане на АЕЦ \"Белене\", само ако условията гарантират рентабилността на проекта. Той допълва, че успешното изпълнение на проекта е невъзможно без помощта на руската държавна компания, съобщава \"Капитал\". \"София трябва да постави такива параметри, които да гарантират изгодата на Русия от този проект\", допълва Лихачов. Тази позиция на \"Росатом\" не е нова - още през миналата година от компанията заявиха, че няма вариант да се строи ядрена централа без гаранции от държавата за възстановяването на инвестицията. При визитата си в София в началото на март руският премиер Дмитрий Медведев също каза, че \"Росатом\" ще реши дали да участва в строителството на АЕЦ \"Белене\", след като види какви ще са изискванията. Повече по темата може да прочетете  тук.", "date": "2019.03.19", "title": "\"Росатом\" би изградила АЕЦ \"Белене\", само ако проектът е изгоден, обяви шефът на руската компания"}
{"url": "https://www.dnevnik.bg/sviat/2019/03/19/3406999_vashington_naloji_sankcii_na_venecuelskata_durjavna/", "text": "САЩ санкционираха днес държавната венецуелска минна компания Минервен (Minerven) и нейния президент Андриан Антонио Пердомо Мата, предадоха \"Франс прес\" и БТА. Обвинението към тях е, че подкрепят \"незаконни режим на бившия президент Николас Мадуро\", се посочва в комюнике на финансовото министерство на САЩ, цитирано от АФП. \"Незаконният режим на Мадуро разграбва богатствата на Венецуела, излага на опасност местните жители, нахлува в резервати, което води до обезлесяване и разрушаване на околната среда\", посочва финансовият министър Стивън Мнучин, цитиран в комюникето. Президентът Доналд Тръмп предупреди, че тези санкции далеч не са най-тежките, които САЩ могат да наложат.", "date": "2019.03.19", "title": "САЩ санкционираха минната компания на Венецуела и ръководителя ѝ"}
{"url": "https://www.dnevnik.bg/evropa/2019/03/19/3406763_nasilieto_v_parij_zasilva_natiska_vurhu_makron_da/", "text": "Точно когато Еманюел Макрон мислеше, че е надделял над протестното движение на \"жълтите жилетки\" с неговия \"голям дебат\", последният  взрив на насилие  напомни на френския лидер, че няма да е лесно да върне в релсите своя план за реформи. Срещите в кметствата из цяла Франция,  започнали преди два месеца , за да успокоят протестите, помогнаха на Макрон да възстанови връзката си с избирателите, вдигнаха популярността му и премахнаха мрачното настроение в Елисейския дворец, въпреки че някои участници усещаха, че срещите са безсмислена говорилня. Но видеокадри със запалени банки и разбити ресторанти на известния булевард \"Шан-з-Елизе\" в Париж през последните почивни дни отново поставиха Макрон в отбранителна позиция - точно когато обмисля нови политики за умиротворяване на протестиращите  \"жълти жилетки\" . \"Съботните кадри от \"Шан-з-Елизе\" заплашват началните белези на умиротворяване, които националният дебат, изглежда, беше създал\", каза Бернар Сананес от института за социологически проучвания \"Елаб\". Организаторите на съботния протест го нарекоха \"ултиматум\", целящ да засили натиска върху 41-годишния президент, докато той систематизира резултатите от часовете лични срещи с кметове, гимназисти, работници и неработещи майки, както и от 1.4 милиона предложения, направени онлайн. \"Неговият дебат може и да е свършил, но ние още сме тук на улиците\", каза 43-годишната безработна Аниес пред телевизия \"Ройтерс\" по време на похода на \"жълтите жилетки\" в Париж. \"И ако той не удовлетвори исканията ни, ще се върнем по кръстовищата, ще отидем и ще блокираме всичко.\" Независимо дали това беше лебедовата песен на протестиращите, както предположи неговият вътрешен министър, или знак за \"безкрайна криза\", както в. \"Монд\" го формулира в редакционна статия, съботните погроми подчертаха напрегнатата среда, в която Макрон трябва да взема решения, които ще оформят остатъка от петгодишния му мандат. Давайки си сметка за опасностите от големите очаквания и ограниченото поле за действие, което френските държавни финанси позволяват, Макрон очевидно е дал указания на министрите си да ограничават обхвата на предложенията, които той каза, че ще оповести до средата на април. \"Ще бъдем ли в състояние да приложим всички препоръки и да отговорим на всички очаквания? Не, защото политиката е свързана с правене на избор\", каза правителственият говорител Бенжамен Гриво. Но помощниците на Макрон признават, че той ще трябва да промени както стила си - според критици той прекалено много държи нещата под свой контрол, а избирателите са ядосани от неговата надменност и арогантност, - така и да позволи демокрация с по-широко участие. Риск от разочарование Остава на масата възможността за  референдум , който има предимствата да привлече изпитващите носталгия по плебисцитите от времето на Дьо Гол, като отговаря на ключовото искане на \"жълтите жилетки\" за повече народен вот. Но политическите спорни въпроси, които може да бъдат поставени на плебисцит, предстои да бъдат определени. \"Най-лошото би било да се стигне накрая до огромно разочарование\", каза президентски съветник. \"Президентът беше ясен, той не иска периодът след дебата да бъде като този преди дебата.\" По-малко от три месеца преди изборите за Европейски парламент, които обявяващи се срещу статуквото националисти искат да използват като демонстрация на сила по целия континент, един загубен референдум може да има обратен ефект и да даде на опонентите на Макрон възможност да оспорят легитимността му. Антиправителствените протести показаха, че французите копнеят за по-малко неравенство както между Париж и най-бедните части на страната, така и между бедните и богатите като цяло. Затова мишена на най-тежкото насилие от ноември насам бяха булевард \"Шан-з-Елизе\" и неговите бутици, символи на охолния, успешен, буржоазен Париж, срещу който онези в провинцията, които се борят да свържат двата края, негодуват. Намаляването на териториалните неравенства и създаването на работни места за най-бедните, с възнаграждение, по-голямо от социалните помощи, беше неразделна част от манифеста на Макрон през 2017 г., казват сътрудниците му и са убедени, че домакинствата ще започнат да усещат облагите от мерките, въведени през последните 22 месеца. В началото на мандата си той даде приоритет на данъчни облекчения за бизнеса вместо на мерки за подпомагане на нископлатените работници и това ядоса клонящите вляво гласоподаватели. Тъй като данъчното бреме във Франция е едно от най-тежките в света, финансирането на скъпоструващи мерки за намаляване на чувството за изолация в градчетата и провинцията посредством нови болници или отваряне на затворени училища ще бъде трудно, казват помощниците на Макрон. Това означава, че е по-вероятно неговият отговор да е смесица от символични мерки, целящи да дадат на хората по-голям глас, и промени в образованието и системите за квалификация. \"Достигнахме границите на разпространяване на богатството\", коментира съветник. \"Но потенциалът за справяне с корените на неравенствата е огромен. Така че може първоначално да сме изгубили от поглед някои от целите си, но твърдо сме се върнали в правия път и набираме скорост.\" /БТА", "date": "2019.03.19", "title": "Насилието в Париж засилва натиска върху Макрон да реши какви реформи ще прави"}
{"url": "https://www.dnevnik.bg/sport/2019/03/19/3406631_vlastite_v_rio_de_janeiro_si_vrushtat_legendarniia/", "text": "Властите в Рио де Жанейро ще си върнат контрола върху легендарния стадион \"Маракана\", който досега се стопанисваше от частен консорциум. Губернаторът на града Уилсон Витцел е заявил, че договорът за стопанисване ще бъде прекратен, като решението ще влезе в сила от 17 април, съобщи Би Би Си. Причината за действията на властите са натрупаните задължения на \"Консорциум Маракана\" за последните две години. Сумата е в размер на 10 милиона долара. В основата на консорциума е строителната компания \"Одебрехт\". Наскоро президентът и служители на дружеството бяха арестувани по обвинения в корупция. \"Маракана\" е в ръцете на частни лица от 2013 г., като премина дълъг процес по модернизиране за световното първенство по футбол през 2014 г. и олимпийските игри през 2016 г. Впоследствие бъдещето на стадиона беше застрашено след грабеж в началото на 2017 г. \"Маракана\" изпадна в състояние на упадък, тъй като  властите не можеха да се разберат кой да стопанисва стадиона . ", "date": "2019.03.19", "title": "Властите в Рио де Жанейро си връщат легендарния \"Маракана\""}
{"url": "https://www.dnevnik.bg/sport/2019/03/19/3406138_sezon_2019_v_alpiiskite_ski_-_porednata_stupka_na/", "text": "В продължение на пет месеца най-добрите скиори в света си оспорваха трофеите в Световната купа по ски алпийски дисциплини. 53-ият сезон беше поредният, в който Микаела Шифрин и Марсел Хиршер затвърдиха лидерските си позиции. Американката беше №1 за трета поредна година, докато  Хиршер удължи хегемонията си за осма година . Шифрин влезе в историята  със спечелване на четири кристални глобуса в една година. Тя е едва третата жена с подобно постижение след Линдзи Вон (2010 и 2012) и Тина Мазе (2013). Шифрин обаче е първата, която печели Големия кристален глобус, както и титлите в слалома, гигантския слалом и супер-Г. През сезона пробив в Световната купа направи и Алберт Попов, който четири пъти се класира сред първите 20 в слаломите. Българинът, който до началото на сезона нямаше влизане във втори манш, впечатли с две класирания в топ 10. Сезонът ще се запомни и като последния в Световната купа на легендите  Линдзи Вон и Аксел Лунд Свиндал . Емблемите на скоростните дисциплини прекратиха знаменитите си кариери след световното първенство. Край на кариерата си сложи и най-успешният германец в последното десетилетие Феликс Нойройтер, както и олимпийската шампионка от Швеция Фрида Хансдотер. Шифрин и надпреварата с рекордите Дълги години Линдзи Вон властваше сред жените в Световната купа. Американката стана известна като Кралицата на скоростта заради безпрецедентните си успехи в скоростните дисциплини. Постепенно обаче Вон беше изместена от върха от по-младата си и много амбицирана сънародничка Шифрин. За Шифрин, която дебютира в Световната купа едва на 15 години, вече се говори като за най-талантливата скиорка, която изобщо някога се е състезавала. Зад огромния талант обаче стоят още твърд характер и решителност. За това говори и мечтата ѝ, когато на девет години е на ски лагер и треньорите ѝ я питат за какво мечтае. \"Да участвам на олимпийски игри на 16 години\", е отговорът на американката, а единствената причина да не участва на тази възраст е, че тогава нямаше олимпийски игри. Числата зад кариерата на родената във Вейл Шифрин след едва осем сезона са забележителни – 60 победи и 83 подиума в едва 157 старта. В близо 53% от стартовете, в които американката е взела участие, тя се нарежда сред първите три. За трети пореден сезон тя триумфира с Големия кристален глобус и общо за шести път спечели малката купа в слалома. През 2019 г. Шифрин затвърди разширяването на палитрата си от състезания, като за пръв път спечели глобусите в супер-Г и гигантския слалом. Освен 11-те си победи в слаломи (осем класически и два паралелни) американката добави четири победи в гигантския и три в супергигантския слалом. Забележителен е начинът, по който Шифрин увеличава не само броя на победите си във всеки от сезоните, в които триумфира с Големия кристален глобус, но и печели все повече точки. Логично разликата с втората в генералното класиране прогресивно расте, като през сезон 2018-2019 достигна невероятните 849 точки. Това е повече, отколкото спечели през целия сезон четвъртата в генералното класиране Виктория Ребенсбург (814). На едва 24 години години Шифрин вече има 11 глобуса в Световната купа, само с девет по-малко от рекордьорите Вон и Хиршер. На същата възраст обаче Вон е с едва пет глобуса, а Хиршер има шест. Рекордите, които не е подобрила американката, са малко. Единствените жени с повече победи в Световната купа са Вон (82) и Анемари Мозер-Прьол (62). Шифрин вече има 40 спечелени слалома, колкото е абсолютният рекорд на Стенмарк. Тя може да покори и върха, където са 86-те победи на легендарния швед. \"Аз съм просто едно момиче, което обича да кара ските си по света. Знам, че много обичате да говорите за рекордите, аз самата се удивлявам всеки път, когато чета за някой рекорд или когато ме сравняват с най-големите в този спорт. Сега обаче просто мисля да се насладя на тази година, която беше много успешна\", каза Шифрин след края на сезона. Извън Световната купа Шифрин записа и много успешно световно първенство, на което грабна две титли в слалома и супер-Г и стана трета в гигантския слалом. Тя има седем медала дотук в кариерата си, а пред нея стои рекордът на Кристъл Кранц от 15. През 2022 г. на олимпийските игри в Пекин Шифрин може да погледне и към върховото постижение на Яница Костелич от четири златни медала. Дотук американката има два. Когато я попитаха какви са плановете ѝ за бъдещето, американката не изневери на типичния си стил. \"Засега просто мисля да отида да пазарувам в Барселона, там има някои много хубави магазини. Поне два дни ще съм там.\" Господин Съвършенство е неуморен При мъжете за осма поредна година Големият кристален глобус спечели  Марсел Хиршер . Този път обаче австриецът не беше толкова унищожително добър за своите съперници. За пръв път до началото на март и другите скиори бяха в битката за Големия кристален глобус, след като Алекси Пинтюро имаше своите шансове. Хиршер завърши годината с девет победи и общо 15 подиума. За периода, откакто австриецът властва в Световната купа, само два пъти е имал по-малко победи и по-малко подиуми. Той започна много силно, като държеше пиковата си форма в продължение на няколко месеца, но след януари рязко свали темпото. Последната му победа в Световната купа дойде на 29 януари в Шладминг, след което Господин съвършенство, както е наричан от медиите, пренесе формата си и на световното първенство в Оре, където взе титла в слалома и второ място в гигантския слалом. През сезона скиорът от Залцбург затвърди силното си представяне в слалома и гигантския слалом, където също грабна малките глобуси. Той ги спечели за шести път, като в кариерата си има общо 20 глобуса от Световната купа. По този начин той се изравни с Линдзи Вон на върха в тази класация, оставяйки зад себе си легендата Ингемар Стенмарк. С медала си от световното Хиршер увеличи сметката си на седем титли, изравнявайки се с легендата Тони Зайлер. Освен успехите австриецът започна все повече да говори и за приближаващия край на кариерата си. На първенството в Оре той обяви, че за последен път участва на световно, с което изненада феновете си. Хиршер е на 29 години, но започна да говори за тежките натоварвания, на които се подлага повече от десетилетие. \"Ако реша да продължа и да се състезавам, ще трябва да свърша много работа, да тренирам повече, отколкото съм го правил преди\", каза австриецът пред \"Евроспорт\" след последния старт в Солдеу. \"Сега е време да си почина и да взема най-доброто решение за бъдещето си\", добави скиорът, който преди началото на сезона стана баща за пръв път. Според анализаторите в Австрия именно заради семейството си Хиршер планира да се откаже. Той има и друг мотив да го направи, а именно да не изпуска момента, докато е на върха. Дотук Хиршер има 67 победи в Световната купа и е трети във вечната ранглиста зад Стенмарк и Вон. В коронните си дисциплини има 31 победи в слалома (втори зад Стенмарк с 46) и 32 в слалома (Алберто Томба има 35, а Стенмарк 40). Пробивът на Алберт Попов Сезонът в алпийските ски беше белязан от пробива на  Алберт Попов , който напомни за времената на Петър Попангелов. След като преди дори нямаше влизане във втори манш в слаломите, 21-годишният българин впечатли, като попадна сред елита в най-техничната дисциплина. Българският алпиец записа исторически постижения, като върна спомените за времената на Петър Попангелов. През ноември Попов се класира 20-и в слалома в Леви, като стана първият българин с точки за Световната купа от Попангелов през 1986 г. насам. Последва ново влизане в точките - 16-о място в Мадона ди Кампилио през декември, за да се стигне до двете паметни класирания на австрийска земя в началото на годината -  шесто място в Шладминг  и  девето място в Кицбюел .", "date": "2019.03.19", "title": "Сезон 2019 в алпийските ски: поредната стъпка на Шифрин и Хиршер към величието"}
{"url": "https://www.dnevnik.bg/sviat/2019/03/19/3406467_teroritut_ot_nova_zelandiia_-_ot_miimove_kum/", "text": "Клането в Нова Зеландия бе излъчвано на живо по \"Фейсбук\", обявено в 8chan, репостнато в \"Ютюб\", коментирано в \"Редит\" и отразено по света, преди технологичните компании изобщо да успеят да реагират.\" Този туит на журналиста от \"Вашингтон пост\" Дрю Харуел резюмира начина, по който тероризмът достига до търсената публика и по-важното – дава началото на обяснението как радикализацията започва онлайн и стига до убийството на десетки невинни хора. Кой е Брентън Тарант \"Обикновен бял мъж на 28 години\" - така се описва в своя \"манифест\" човекът, избил 50 души и ранил още толкова в две  джамии в Нова Зеландия  миналата седмица. \"Роден в австралийско семейство от работническата класа, с ниски доходи.\" В текста си  Тарант  пише, че едва е успял да завърши училище и е решил да не ходи в университет, за да работи и да търгува с криптовалути. Твърди, че е печелил добре, с което е осигурил пътуванията си в Европа – във Франция, Испания и Португалия. Българският главен прокурор  Сотир Цацаров , цитиран от \"Ройтерс\", е обявил, че мъжът е бил още в Сърбия, Черна гора, Босна и Херцеговина, България, Румъния и Унгария. Високопоставен турски източник е уведомил агенцията, че Тарант е бил многократно и в Турция. В сега деактивирания му профил във \"Фейсбук\" е имало постове и от Пакистан. Въпросният манифест е \"кулминацията на деморализиращи дълги часове гледане на видеа, четене на анонимни форуми, теории на конспирацията и избрани статии от \"Уикипедия\" , пише канадският \"Нешънъл пост\". Тарант разказва как самият той  се е радикализирал  и окуражава читателите да раздухат пламъците на расовата война, като го имитират. Бялото превъзходство \"Създавайте миймове (memes), поствайте миймове, разпространявайте миймове. Те са били по-полезни на етнонационалистическото движение от всеки манифест\", пише той. Експерти са съгласни с него. \"Фокусираме се върху международни заплахи като \"Ал Кайда\" и \"Ислямска държава\", но ако погледнем как идеите за  превъзходството на бялата раса  влияят на хората и как се разпространяват, няма голяма разлика\", коментира пред в. \"Вашингтон пост\" Орен Сегал, директорът на Центъра за екстремизма на Антиклеветническата лига. През последното десетилетие в САЩ крайнодесни са извършили повече актове на насилие, отколкото всички останали екстремисти. През 2011 г.  Андерш Брейвик  изби 77 души в Норвегия. През 2015 г.  Дилън Руф   застреля 9 души в църква в Южна Каролина. През 2017 г. имаше нападение срещу джамия в Канада, което коства живота на шестима души, а през 2018 г. неонацист рани шестима имигранти в Италия. Всички те са действали самостоятелно, но са били сериозно повлияни от социалните мрежи. \"Важно е да разберем  какво свързва тези индивиди \", коментира пред \"Вашингтон пост\" Катлийн Белю, автор на Bring the War Home: The White Power Movement and Paramilitary America и преподавател по история в Чикагския университет. \"Много е трудно да осмислим движението за \"бялото превъзходство\" като такова, а не като отделни събития, които нямат общо помежду си. Тях ги мотивират една и съща идеология, едни и същи сайтове, едно и също разбиране за света. Това действително е социално движение и рамката му е очевидна.\" Тези идеологии не са представяни като традиционната политика, а по-скоро са част от нишова онлайн култура, пише в. \"Съндей таймс\". На пръв поглед безвредна, тя привлича млади и самотни бели мъже и се основава на омраза към жените малцинствата. Нападателят от Канада миналата година се беше самопровъзгласил за \"инцел\" - \"неволен целибат\" - група, която демонизира жените, които не желаят интимни отношения с тях, и приканва мъжете да ги \"накажат\" за това.", "date": "2019.03.19", "title": "Терористът от Нова Зеландия - от трол към радикализация"}
{"url": "https://www.dnevnik.bg/bulgaria/2019/03/19/3406565_stanishev_propusna_da_se_ottegli_i_da_se_izdigne_v/", "text": "Не е имало вариант Сергей Станишев и Елена Йончева да са заедно в една битка за европарламента, защото са много различни, дори като характери, каза днес по \"Нова телевизия\" заместник-председателят на парламентарната група на БСП Весела Лечева. Изказването й беше по повод  гласуването  на водач на листата на БСП за евроизборите, което се проведе в неделя. На него с 20 гласа повече  беше предпочетена Елена Йончева . На твърденията, че решението да се подкрепи журналистът за сметка на председателя на ПЕС е прострелване в крака, петкратният световен шампион в стрелбата отговори, че въпросът е да се уцели десетката. Според Лечева Станишев е изпуснал възможността да се оттегли, като е щял да се издигне в очите на всички. За социалистите, застанали зад председателя на ПЕС, тя смята, че те или са му много предани, или \"не са си показали ръката навън, за да усетят какво искат хората\". Лечева е на мнение, че Сергей Станишев вероятно се мисли за незаменим и е изпаднал в опиянение. Тя обобщи, че през последните години той е генерирал недоволство и недоверие и е вече \"изхабен\". На твърденията, че на Станишев не му е била дадена думата на Националния съвет в събота, който избра за водач на листа Елена Йончева, тя отговори, че е имал четири часа, за да каже своята гледна точка, но \"явно има желание за изява на друго място\". Попитана, кой би бил най-големият опонент от страна на ГЕРБ на евроизборите, Лечева каза, че това е политиката, която води управляващата партия в момента. Изпусна възможността да остане с влияние, смята Симов По същата тема депутатът от БСП Александър Симов обяви, че Станишев е щял да има влияние, ако се е бил оттеглил. \"Това, което той демонстрира, е грешен ход\", смята народният представител. \"При нас водачът не се назначава, а се избира. Има хора, които са разочаровани от него. Предложението му неизбраният кандидат да бъде сложен за втори в листата не звучеше като план за обединение, а договорка. Не разбирам нетърпението му това да се случи\", каза още Александър Симов. По думите му партията е консолидирана, в БСП няма разединение, а изборът е бил честен. \"Йончева е символ на една антикорупционна енергия. Повдигнато й обвинение е опит да й бъде затворена устата от \"шайката\" – това е орден за доблест\", е мнението на депутата.", "date": "2019.03.19", "title": "Станишев пропусна да се оттегли и да се издигне в очите на всички, смята Весела Лечева"}
{"url": "https://www.dnevnik.bg/evropa/2019/03/19/3406567_es_moje_da_ne_vzeme_tazi_sedmica_okonchatelno_reshenie/", "text": "Държавните и правителствените ръководители на страните - членки на Европейския съюз, може да не вземат  на срещата си в четвъртък и петък  в Брюксел окончателно решение дали Брекзит да бъде отложен, предаде \"Ройтерс\", като се позова на високопоставени дипломати от ЕС. Те уточниха, че по-нататъшното развитие ще зависи от това какво ще поиска от тях британският министър-председател Тереза Мей. По-рано вчера председателят на Камарата на общините  Джон Бъркоу каза , че споразумението за Брекзит не може да бъде подложено ново гласуване, ако в него не бъдат внесени съществени промени. Така той, изглежда, попари надеждите на Мей да успее да прокара договорената от нея сделка в долната камара на британския парламент  от трети опит . Миналата седмица, отчитайки, че споразумението не е ратифицирано, Камарата на общините призова британския премиер да отложи Брекзит, който е планиран за 29 март. Евентуалното забавяне на излизането на Великобритания от ЕС обаче трябва да бъде одобрено единодушно от всички останали 27 страни - членки на съюза, и до вчера предстоящата среща на високо равнище в Брюксел изглеждаше подходящият момент да бъде направено това. \"Срещата на върха няма да вземе окончателно решение, а само ще обсъди политическите параметри и условия. Мей ще спечели още няколко дни. Ще вземем решението следващата седмица чрез писмена процедура\", каза дипломат, пожелал анонимност. По-рано вчера източници от Брюксел заявиха, че Великобритания ще може да поиска отлагане на излизането си от съюза дори след срещата на върха на 21 и 22 март. Не е необходимо лидерите на останалите 27 страни от ЕС да се съберат, за да одобрят едно такова искане, като е възможно това да стане с писмена процедура, уточниха те. /БТА", "date": "2019.03.19", "title": "ЕС може да не вземe тази седмица окончателно решение дали да отложи Брекзит"}
{"url": "https://www.dnevnik.bg/bulgaria/2019/03/19/3406572_predsedateliat_na_bjudjetnata_komisiia_i_zam-ministur/", "text": "Председателят на социалната комисия в парламента Хасан Адемов и зам.-министърът на труда и социалната политика Султанка Петрова се обявиха днес по \"Нова телевизия\"  срещу промяната в пенсионното законодателство от началото на 2019 година . То предвижда от тази година при изчисляването на пенсията да се взима предвид осигурителният доход на кандидата за пенсия, натрупан след 1 януари 2000 г., без да се включват трите най-добри години от времето преди това. До края на тази седмица се очаква анализ, изготвен от Националния осигурителен институт, който да покажа какъв ще е ефектът, върху хората, които предстои да се пенсионират. Първоначалните данни са, че парите за старост на почти всеки трети бъдещ пенсионер ще бъдат намалени. Удар върху доверието в осигурителната система Според Хасан Адемов промяната на правилата в движение не е добра идея, защото се удря върху доверието към осигурителната система. Като решение той предлага да не се взима решението, преди да е ясен ефектът от него или пък да се предложи на бъдещите пенсионери вариант за избор по коя формула да се изчисли пенсията им. Адемов посочи, че фискалният ефект от промяната ще е спестяване на 9 млн. лв., което при давани 9 млрд. годишно за пенсии, не е особено значимо. Заместник социалният министър Султанка Петрова, която е от квотата на \"Обединени патриоти\", изрази надежда, че текстът няма да остане в този си вид. \"Не трябваше да се променят правилата в движение. Важно е хората да получат каквото са заслужили\", допълни тя. Петрова призова, преди да се правят анализите, да се изчака докладът на НОИ, от който ще стане ясен ефектът. Зам.-министърът подчерта, че промяната не се прави, за да се намаляват пенсии, и не пропусна да отбележи, че това правителство е единственото, което е вдигнало на два пъти пенсиите с по 20 лева. Според граждани има намаление на пенсиите с над 200% По-рано пред Би Ти Ви бившият депутат от \"Реформаторския блок\" Гроздан Караджов сравни новата пенсионна формула с грабеж. \"Тази реформа не е правена като реформа. Не е имало нито дебат, нито разчети, нито ясна позиция. Тя е вкарана с оправданието, че тя ще важи за малцина тарикати, но това се оказва, че не е вярно\" каза той. По думите му, според разчети на хора, има намаляване на пенсиите с над 200% по новата формула. \"Само за тази година потърпевшите от новата формула за пенсиите ще са към 22 хил. души. Това ще продължи в следващите 15 години, като цифрата на тези хора ще намалява, но не с много. По мои сметки държавата ще спестява по над 1 милиард. Това е опит НОИ да прехвърли проблемите от болната глава на здравата\", е мнението на Караджов. Според него на хората трябва да се даде шанс и да си изберат по коя от двете формули да се изчислява пенсията им, а държавата да поеме своята отговорност и да доплати. Той не изключва и да има протести.", "date": "2019.03.19", "title": "Председателят на социалната комисия и зам.-министър се обявиха срещу промените за пенсиите"}
{"url": "https://www.dnevnik.bg/evropa/2019/03/19/3406569_italianskite_pristanishta_ostavat_zatvoreni_za_korabi/", "text": "Италианският вицепремиер и министър на вътрешните работи Матео Салвини отправи ново предупреждение към хуманитарните организации, които спасяват мигранти край бреговете на Либия и искат да ги транспортират до страната му, предаде \"Франс прес\". Агенцията отбелязва, че това е станало в момент, когато италиански кораб е качил на борда си близо 50 мигранти край бреговете на Либия и иска да ги остави в Италия. \"(Италианските) пристанища бяха и остават ЗАТВОРЕНИ\", написа лаконично в \"Туитър\" Салвини, който е лидер на крайнодясната партия \"Лига\". Италианското министерство на вътрешните работи публикува директива, в която признава, че помагането на хора, чийто живот е в опасност, е приоритет, но заплашва със санкции онези, които нарушават международните, европейските и националните правила при спасителните операции. Вчера хуманитарният кораб, плаващ под италиански флаг, \"Маре Йонио\" (\"Йонийско море\") качи на борда си 49 мигранти край бреговете на Либия въпреки присъствието в зоната на либийската брегова охрана. Корабът се е насочил към южния италиански остров Лампедуза - \"най-сигурното пристанище\", според хуманитарни организации в обстановка на влошаващи се метеорологични условия. /БТА", "date": "2019.03.19", "title": "Италианските пристанища остават затворени за кораби с мигранти, предупреди Салвини"}
{"url": "https://www.dnevnik.bg/intervju/2019/03/19/3406007_diana_andreeva_finansist_strategiiata_za_kultura/", "text": "\"Дневник\" разговаря с Диана Андреева за  публикувания в началото на март  проект за стратегия за развитието на българската култура за периода 2019 - 2029 г.  - Публикуването на стратегията съвпадна с  изключително критичен доклад на Сметната палата . От 15 години съм редовен читател на докладите на Сметната палата. До този момент не съм срещала толкова обемен доклад, с толкова много критични бележки. Както и констатации, които не са новост в сферата на културата. Те са валидни не само за недвижимото културно наследство, а за културната политика като цяло. Нейното финансирането, най-общо казано. Разработването на стратегически документи е изключително остра липса в сектора. Първата констатация от публикуваната стратегия е липсата на националната стратегия за култура и в частност липсата на стратегия за опазване на недвижимото културно наследство. Предполагам, че самото Министерство на културата едва ли е искало да публикува документ в такова състояние, защото не бих казала, че това е национална стратегия на култура, която би следвало да се приеме в този вид.  - Като финансист започвам отзад напред с главата, свързана с финансиране. Прилагането на един стратегически документ на практика зависи от това дали е осигурено финансиране за всички цели, дейности и задачи, които са описани в него. Това, което прави впечатление, е нивото на публични финанси. Има изключителен контраст с ангажиментите, които се поемат в рамките на националната стратегия, и тригодишната бюджетна прогноза, която показва, че делът на средствата за култура намалява от половин процент на 0.4 процента още от 2020 г. България е една от последните държави не просто в Европейския съюз, но и в Съвета на Европа, която няма цялостна система от алтернативни източници за допълнителна субсидия за различните изкуства, за културното наследство.  Затова и в главата за финансиране на стратегията веднага прави впечатление липсата на каквито и да било алтернативни източници, познати от страните - членки на ЕС. Говори се за дарителство и спонсорство, като периферно се споменава Законът за меценатството. В него е заложено създаването на арт лотария – инструмент, познат в рамките на ЕС, който дава изключително позитивни резултати и служи като втори стълб за финансирането на културните дейности. До момента обаче не съм видяла от Министерството на културата прецизен анализ – колко проекти са разработени, какво е участието на гражданския сектор и на частните субекти. В Закона за развитие и закрила на културата частните неправителствени организации са равнопоставени на държавните и общинските. Но подобен инструментариум не е разработен в националната стратегия, което приемам като едно послание за неопределено бъдеще.  Била съм част от инициативи за създаването на пакт за култура – един процент от БВП да отива за културни дейности. За да не бъде подобно искане голословно, вече девета година извършваме анализ на икономическия принос на изкуствата, културните и творческите индустрии, културното наследство и културния туризъм. Добавената стойност по факторни разходи на сектора е 4.5%, а както вече казах, за следващата година за култура са предвидени едва 0.4%.  Също така в стратегията са засегнати изключително периферно културните и творческите индустрии. Бих казала дори срамно малко. Не е дадена дефиниция какво са те и какво е значението им за икономиката. Вместо да се цитират данни за България, се цитират данни на ниво ЕС. Тоест никой не си е направил труда да се запознае с изследванията, с развитието на сектора. А той действително е един от двигателите на икономическия растеж. Още повече, че ЕК прие стратегия \"Европа 2020\", в която става дума именно за това.  - НФК беше създаден през 1999 г. с приемането на Закона за закрила и развитие на културата, за да служи като организация, която е на една ръка разстояние. Този модел е познат първоначално от Великобритания. Основната цел е върху подобни организации, и изобщо върху културните дейности, да няма пряк политически контрол. Но година-две след като беше създаден, фондът беше прибран под шапката на Министерството на културата и в настоящия си вид той представлява една административна програма В Закона за закрила и развитие на културата са вписани финансови източници на НФК, но никой не е дал анализ, че тези приходоизточници не работят. НФК беше създаден по модела на унгарския фонд, в който в момента отчисленията са 40 млн. евро. Те идват от различни източници, но най-вече от хазарт, защото там този пропазарен инструмент работи. При нас финансирането е в размер на 1.5 млн. евро. Колко десетилетия ще догонваме Унгария?  От инструментите, познати в ЕС, това, което прави впечатление, е създаването на фонд \"Кино\". В частта за мерки, свързани с филмовата индустрия, това виси във въздуха. За такъв фонд се говори, но в частта за финансиране той отсъства. По линия на филмовата индустрия сред хаотично нахвърляните цели и дейности има едно изречение, което според мен е вплетено по погрешка. Не знам защо от страна на филмовата индустрия все още липсва реакция, понеже се говори, че се върви към \"самопроизводство\". Тоест за пазарен принцип във филмовата индустрия, което не е познато в нито една европейска държава.  - Децентрализация и деконцентрация на културната политика мисля, е цел от 1990 г. И още повече след влизането на България в ЕС, защото говорим за Европа на регионите, а не на силните национални държави, тоест на централизираното управление. В стратегията не е упоменато наличието на над 80% концентрация на дейностите в рамките на Столичната община. Когато говорим за децентрализация или за връзки с общините, има няколко проблема. В тази стратегия няма никаква връзка между проекта за национална стратегия, стратегията на Столичната община за култура и филмовата индустрия, да кажем. Защото София е творчески град на киното и беше разработена първата стратегия за кино от 70-те години насам. Но между стратегията за кино и проекта за национална стратегия няма никаква връзка.  Колкото до общата децентрализация, националната стратегия трябва да бъде свързана с 6 регионални стратегии, обхващащи 6-те статистически района на планиране. И с 28 стратегии в рамките на областните сектори. Така би била изградена структура, която да води до тази децентрализация. Това също липсва.  - Още от приемането му през 2005 г. Законът за меценатството е мъртвороден закон. Той така и не проработи, не намери механизми, през които действително да насърчава меценатството. Тук Министерството на финансите е на ход, за да каже докъде може да се стигне с данъчните преференции по отношение на спонсори, дарители и меценати. В началото на мандата на Боил Банов като министър на културата беше създадена работна група по Закона за меценатството. Изпратихме запитване с писмо до Министерството на финансите - какви ще бъдат преференциите, какви алтернативни източници могат да бъдат постижими. Отговорът не беше задоволителен и работната група беше прекратена. Така че приемам с усмивка всяка инициатива по Закона за меценатството. Това е една дъвка, която се разтяга от правителство на правителство, но вече около 15 години не е довела до конкретен резултат.  - В Закона за хазарта има специален член, който гласи, че 10% от приходите от онлайн и офлайн такси, които се събират, ще се отчисляват към НФК. От страна на Министерството на финансите и на Министерството на културата никой не дава обяснение дали този член ще проработи. Тези приходи отсъстват, въпреки че законът беше приет преди няколко години. Вероятно към двете министерства трябва да се зададе въпросът защо не се изпълнява българското законодателство. В почти всички страни - членки на ЕС, достъпът на населението до културна дейност е облекчен от данъчни преференции по отношение на ДДС. Най-големият пример за това е книгоиздаването и ДДС върху книгите. Според мен отказът в България да бъде направена преференция по ДДС може да бъде повод за едно гражданско движение. Или това да стане повод за граждански диалог с Министерството на финансите, в който основният въпрос да бъде защо все повече се отдалечаваме от финансовите механизми на ЕС.  Но основният проблем на стратегията остава финансирането. Не може в нея да са заложени толкова цели и дейности, при положение че финансирането като процент от БВП намалява.  - Много сериозни. В стратегията се залага на това, че БВП постъпково ще се увеличава. Но тук присъства един инфлационен процент, който на практика изяжда това увеличение. Също така в постъпковото увеличение обикновено се повишават заплатите от гледна точка на увеличаването на минималната работна заплата и на осигурителния праг. Следователно повишението за дейност с голямо значение като областта на културата е много малко и нечувствително. Не се ли промени генерално финансирането, а такава идея в момента отсъства, всичко, вписано в стратегията, е едно добро намерение и упражнение, което студентите така или иначе правят в учебните зали по линия на стратегическо планиране. Стратегията прилича тъкмо на едно такова упражнение. Затова Министерството на културата би следвало да си прибере стратегията и да я доработи. Най-малкото, когато в целите и дейностите на документа се говори за финансови инструменти, те след това трябва да присъстват и в главата за финансиране. Защото така става ясно доколко всички хубави неща, които четем за културните дейности, ще бъдат изпълнени. Предполагам, че от Министерството на културата е трябвало бързо да удовлетворят критичната бележка на Сметната палата и затова набързо са приготвили нещо – опит за стратегия. Но това в никакъв случай не е национална стратегия за култура.  - Проблемите бяха същите. Човек може да изпише фантастични текстове, които да служат за хабилитиране в академичните среди. Но без теоретичните текстове да бъдат обезпечени финансово, това остават просто мерки на хартия. Този опит за стратегия продължава да ни отдалечава от практиките на ЕС. Не може Изпълнителна агенция \"Национален филмов център\" да бъде второстепенен разпоредител. Трябва да бъде възвърната отнетата легитимност на НФК като фонд – оставането му в Министерството на културата е недопустимо. Трябва да се върви към друг модел на културна политика, към цялостно преструктуриране на Министерството на културата. В него няма отдел или дирекция за културни и творчески индустрии! А сме в 21 век - На много места в рамката на проекта за стратегията се споменава за публично обсъждане, активно гражданско участие, отвореност, мониторинг от страна на гражданския сектор, партньорство. Би следвало тези неща да се реализират на практика. Но аз пак бих се върнала към културните и творческите индустрии. Това е най-странната част от проекта – вместо да дават дефиниции що са то културни и творчески индустрии, би трябвало да открием механизми, които да водят до по-голямо развитие на този сектор. Но министерството няма капацитет в тази област, защото в него липсва отдел, дирекция или звено, което да се занимава с тази най-актуална част от сектора в 21 век.  - Добре написаната стратегия трябва да е приета с консенсус от граждани, от всички нива на администрацията, всички творчески съюзи, гилдии и прочие. Такава стратегия би трябвало да въвлича останалите министерства и всички общини в България. Но преди да имаме стратегия за култура, би следвало да имаме една нова икономическа стратегия на страната, която отсъства. В нея трябва да бъдат сложени приоритети, които ние, икономистите и финансистите, наричаме двигатели на икономически растеж – секторите с добавена стойност, между които влизат културните и творческите индустрии. Тази икономическа стратегия трябва да включва в себе си стратегията за култура, която обаче да бъде написана по доста различен начин.  В момента стратегията, както е дадена по проект, е затворена в Министерството на културата и в нея няма връзки с останалите институции. Тя не е свързана и с икономическото развитие на страната. Така че за мен идеалният вариант включва прецизност в главата за финансиране, разработване на цялостен модел на финансиране, в който се включени както публични финанси, така и алтернативни източници. Които да бъдат свързани със стратегическите приоритети, цели, задачи, изпълнители и финансов ресурс, който да обезпечава изброените компоненти на стратегическото планиране. Това обикновено е дълъг процес и за него трябва да се търси консенсус. ", "date": "2019.03.19", "title": "Диана Андреева, финансист: Стратегията за култура прилича на упражнение на студент"}
{"url": "https://www.dnevnik.bg/na_put/2019/03/19/3406483_nai-golemiiat_snejen_labirint_v_sveta_veche_e/", "text": "Най-големият снежен лабиринт в света вече е истинска туристическа атракция. Той се намира южно от Уинипег, Канада, и е вписан в Книгата на рекордите Гинес, съобщи БТА. Лабиринтът се простира на площ 2789.11 кв. м, а стените му са високи около 1.80 м. Той е проектиран и построен от канадското семейство Клинт и Анджи Маси - двама селскостопански работници от Манитоба, чието хоби доскоро е било създаването на лабиринти в царевични ниви през лятото. \"Решихме да създадем свой собствен сняг. За целта ни бяха нужни две-три седмици. След това започнахме да строим лабиринта. За построяването ми бяха нужни 370 камиона, пълни със сняг\", разказа Клинт Маси. Семейството е вложило в начинанието 57 000 канадски долара (38 000 евро). Парите са отишли основно за производство на изкуствен сняг, надниците на помощниците, наем на транспорт и гориво, добавя Си Ен Ен. Преминаването през лабиринта отнема средно около 30 мин, но всичко зависи от добрата ориентация на конкретния човек. По пътя си посетителите ще намерят и няколко огнища, за да се посгреят. Маси казва, че изкуственият сняг е по-здрав от естествения. Ако решите да преминете с колата си през лабиринта, по-скоро ще смачкате колата, отколкото стените, коментира авторът на начинанието. Двойката подобри досегашния рекорд, регистриран от лабиринт в историческия парк \"Форт Уилям\" в Онтарио. На ден посреща по 1000 посетители. В Европа лабиринт от сняг може да бъде видян в  полския курорт Закопане . В местния тематичен парк \"Сноуландия\" през последните 3-4 години всяка зима се изгражда лабиринт, за който поляците твърдят, че е на 3000 кв. м площ. Те обаче не са регистрирали рекорда си в \"Гинес\" и така славата на световния рекорд е за Канада.", "date": "2019.03.19", "title": "Най-големият снежен лабиринт в света вече е туристическа атракция"}
{"url": "https://www.dnevnik.bg/video/2019/03/19/3406450_dimitur_marinov_niama_da_buda_guzariat_sus_spechelil/", "text": "Актьорът Димитър Маринов говори пред \"Дневник\" за света без граници, американската мечта и за това как не смята да се взема прекалено насериозно, след като взе \"Оскар\" като част от екипа на \"Зелената книга\".", "date": "2019.03.19", "title": "Димитър Маринов: Няма да бъда гъзарят със спечелил филм (видео)"}
{"url": "https://www.dnevnik.bg/sport/2019/03/19/3406480_evropeiskiiat_kluben_futbol_vliza_v_sudbovni_razgovori/", "text": "Европейският клубен футбол се насочва към месеци, които ще определят бъдещето му. Обсъжданията за бъдещето на евротурнирите ще започнат със среща между представители на УЕФА и Асоциацията на европейските клубове (ECA). Във вторник двете организации ще разгледат възможността за промени за цикъла след 2024 г. От УЕФА обявиха, че ще се срещнат и с други заинтересовани страни като организацията на играчите и ръководителите на първенствата, за да \"обменят идеи, преди да се разработят конкретни предложения и да се вземат решения\". В материал на Wall Street Journal се казва, че сред обсъдените предложения ще бъде провеждането на мачове от Шампионската лига през уикендите и промяна в квалификациите на най-престижния клубен турнир.  С преизбирането му като президент на УЕФА Александър Чеферин  поясни, че организацията ще работи с ECA за разработване на нови турнири, които ще донесат \"ново измерение\" на европейския футбол. Едно от обещанията на словенеца беше, че няма да подкрепи създаването на Суперлига за водещите клубове. Турнирът на практика  ще промени коренно представата на българските клубове за евротурнирите  и ще им предложи големи предизвикателства.", "date": "2019.03.19", "title": "Европейският клубен футбол влиза в съдбовни разговори за бъдещето си"}
{"url": "https://www.dnevnik.bg/razvlechenie/2019/03/19/3406575_snimka_na_denia_leonardo_di_kaprio_i_brad_pit_v_noviia/", "text": "Сони Пикчърс\" публикува първия официален постер към предстоящия филм на Куентин Тарантино \"Имало едно време в Холивуд\", който бе обявен за пръв път през февруари 2018 г. и e с насрочена премиера за 26 юли тази година.  На постера са основните звезди - Брад Пит и Леонардо ди Каприо, облечени в стил 60-те и изобразяващи съответно героите си Клиф Буут и Рик Далтън. Това е първият филм, в който двамата си партнират. Тарантино, който е режисьор, продуцент и сценарист на проекта, казва пред \"Холивуд рипортър\", че това е \"история, която се развива в Лос Анджелис през 1969 г., в апогея на хипарския Холивуд\". Той допълва още, че е работил по сценария пет години, а и е живял в Лос Анджелис през по-голямата част от живота си, включително и през 1969 г., когато е на седем години. Режисьорът споделя, че се вълнува да разкаже история за онзи Лос Анджелис и Холивуд, който вече не съществува. \"Не мога да бъда по-щастлив и за динамичния екип на Ди Каприо и Пит като Рик и Клиф\", казва още Тарантино. Във филма се включва и Марго Роби в ролята на покойната актриса Шарън Тейт.", "date": "2019.03.19", "title": "Снимка на деня: Леонардо ди Каприо и Брад Пит в новия филм на Тарантино"}
{"url": "https://www.dnevnik.bg/detski_dnevnik/2019/03/19/3406581_stolichnoto_upravlenie_po_obrazovanieto_proveriava/", "text": "Регионалното управление на образованието в София проверява сигнал за танцуване от ученици и учители на ориенталски танци в час по английски език в столично училище, предаде \"Нова телевизия\". Сигналът е от 203-а Професионална езикова гимназия \"Свети Методий\" в квартал \"Бъкстон\", като той тръгва от пуснато в социалните мрежи видео. Според родители ориенталските танци са били в час по английски, като в тях са се включили и две учителки, тъй като в стаята били два класа. Директорът на 203-о училище Таня Трапова коментира, че според обяснението на преподавателите и учениците танците са били в междучасието. Тя допълни, че децата помолили учителките да им разрешат да си пуснат музика, тъй като имали повод - рожден ден. \"Въпреки това смятам, че е недопустимо. На провинилата се учителка е наложена санкция забележка\", отбеляза Трапова. Георги Пашов от регионалния инспекторат по образованието също смята, че случката не е приятна, независимо кога е станала - дали в час или през междучасие. \"Не съм запознат с детайли. Предстои проверка на случая. След проверката ще се реши дали да има санкция\", допълни той. Родителите на ученици в 203-о училище казаха пред \"Нова телевизия\", че според децата им често в час се гледат филми, които нямат нищо общо с преподавания материал. Друг родител пък коментира, че заради двама уволнени учители синът му има твърде много свободни часове. Директорът на училището отрече обвиненията, а от регионалния инспекторат по образование казаха, че ще проверят и тези твърдения.", "date": "2019.03.19", "title": "Столичното управление по образованието проверява дали е имало ориенталски танци в час"}
{"url": "https://www.dnevnik.bg/razvlechenie/2019/03/19/3406582_italianskata_la_skala_vrushta_parite_ot_sauditska/", "text": "Италианската опера \"Ла Скала\" реши да върне над 3 млн. евро финансиране на Саудитска Арабия, след като плановете да има близки работни отношения със страната бяха силно критикувани, включително от членове на управляващата партия \"Лига\", съобщи \"Ройтерс\". Саудитското предложение, в което влизаше и споразумение за място за министъра на културата на Саудитска Арабия в борда на \"Ла Скала\", се оказа  проблемно , след като няколко организации за защита на човешките права и политици заявиха, че една от най-престижните културни институции на Италия трябва да откаже саудитските пари. Дълбоко консервативното мюсюлманско кралство е обвинявано в многократни злоупотреби с човешките права и е под засилено международно наблюдение след убийството на саудитския журналист Джамал Хашокжи през октомври 2018 г. Кметът на Милано Джузепе Сала, който също е член на борда на \"Ла Скала\", заяви, че част от предложеното петгодишно споразумение за предоставяне на общо 15 млн. евро с министъра на културата на Саудитска Арабия е било депозирано в сметка без съгласието на театъра. \"Единодушно решихме да върнем парите\", каза Сала пред репортери след среща на борда, свикана за решаването на казуса да бъде ли прието финансирането или не. По думите му точно в момента поемането на този път не е възможно. Вицепремиерът и лидер на крайнодясната партия \"Лига\" Матео Салвини призова операта да отхвърли парите, докато президентът на региона Ломбардия - също член на \"Лига\" - поиска артистичният директор Александър Перейра да бъде уволнен. Кметът Сала обяви, че Перейра, чийто мандат в \"Ла Скала\" приключва догодина, ще остане на поста.", "date": "2019.03.19", "title": "Италианската \"Ла Скала\" връща парите от Саудитска Арабия заради човешките права"}
{"url": "https://www.dnevnik.bg/politika/2019/03/19/3406604_prezidentut_nasrochi_evropeiskite_izbori_na_26_mai/", "text": "С указ президентът Румен Радев насрочи за 26 май 2019 година изборите за членове на Европейския парламент от Република България, съобщиха от \"Дондуков\" 2. Денят е неделя и е третият от почивните дни покрай на 24 май - Денят на българската просвета и култура и на славянската писменост. Изборите в целия Европейски съюз (ЕС) ще бъдат от 23 до 26 май. България ще избере 17 евродепутати. Предизборната кампания в страната официално започва един месец преди изборите. Кандидатските листи трябва да бъдат регистрирани в Централната избирателна комисия (ЦИК) 40 дни преди вота.  Засега е известен водачът на евролистата на БСП - Елена Йончева. Очаква се ГЕРБ да определи своя през април - за челното място се коментира името на сегашния еврокомисар Мария Габриел.", "date": "2019.03.19", "title": "Президентът насрочи европейските избори на 26 май"}
{"url": "https://www.dnevnik.bg/sviat/2019/03/19/3406619_procesut_za_ubiistvoto_v_kemnic_triabva_da_prikljuchi/", "text": "Процесът срещу сирийския мигрант, обвинен в убийството на германец в Кемниц, ще приключи през октомври, съобщава агенция ДПА. 35-годишният мъж  беше убит миналия август по време на фестивал и смъртта му отприщи протести в източногерманския град и отвъд него. Протестиращи срещу миграцията  излязоха по улиците , сред тях бяха и  крайнодесни групировки , а заведения за хранене, собственост на чужденци, бяха нападнати. На демонстрации излязоха и групи против расизма. Канцлерът Ангела Меркел критикува хората, нападащи чужденци, но срещу нея се изправи тогавашният директор на вътрешното разузнаване  Ханс-Георг Маасен . По-късно той бе уволнен, но това отслаби позициите на християндемократите на Меркел в източната част на страната и в крайна сметка тя обяви, че сегашният ѝ мандат ще бъде последен и се оттегли от ръководството на партията.", "date": "2019.03.19", "title": "Процесът за убийството в Кемниц трябва да приключи през октомври"}
{"url": "https://www.dnevnik.bg/bulgaria/2019/03/18/3400345_nacionalni_osobenosti_na_ispanskata_kuhnia/", "text": "Хамон иберико, октопод по галисийски, папас аругадас (сбръчкани картофи), тортия де пататас (картофена торта), паея валенсиана, кесада пасиега (вид сладкиш), папарахотес мурсианос (пържени лимонови листа). Това са седемте чудеса на испанската гастрономия. Определиха ги гласувалите за тях 400 хил. испанци преди две години в анкета, направена по идея на националната федерация на хотелиерите и ресторантьорите. Ценителите на испанската кухня веднага може да отбележат някои емблематични липси, но в крайна сметка седемте ястия далеч не изчерпват онова, което отличава испанския вкус в общото понятие за средиземноморска кухня. Българските ценители на испанската храна могат да се докоснат до нея на вечерята с шестстепенно меню, която съпровожда традиционните награди  \"Ресторант на годината 2018 Бакхус, Acqua Panna & S.Pellegrino\" . Ценителите на храната знаят, че испанската кухня отдавна е прескочила най-популярните си измерения, сред които неизменно попадат различните видове паея и крем каталан. Емблематичен пример за това развитие е молекулярната кухня на Феран Адриа в \"Ел Були\", който за съжаление на феновете си затвори през 2011 г. Адриа обаче обяви тържествено в края на януари по време на кулинарния фестивал \"Мадрид фюжън\" (Madrid Fusion), че мястото се връща към живот, но този път като кулинарна лаборатория. Той е човекът, който издигна испанската кухня на по-високо ниво и я направи известна в целия свят. Братята Рока пък направиха популярно готвенето на ниска температура. През последните години голяма популярност набира сладкарят Жорди Бордас от Барселона, който е и носител на няколко титли в бранша. Той създава и концепцията за план Б в сладкарството. Повече за нея четете  тук . В допълнение множество ресторанти, издигнали в култ качеството на храната, работят паралелно със своите изследователски центрове, за да развиват испанската кухня. Това обяснява и защо кулинарният фестивал \"Мадрид фюжън\" набира все по-голяма популярност сред професионалистите в кухнята от цял свят, където се обсъждат новите тенденции - не само нови техники за приготвяне на храна, расла близо до мястото, където се предлага, но елиминиране на пластмасата в кухнята и превръщането й в текстил, който става за покривка на масата. Протеините започват да идват от растения, отварят се ресторанти, които нямат въглероден отпечатък, морската сол кристализира в изумителни форми в чинията пред клиента, готви се без захар и глутен, но с повече фибри, и т.н. Просто готвене основно от зеленчуци и семена, риба, по-рядко млечни продукти и яйца и още по-рядко месо. Така се определя средиземноморската кухня, която вече е под защита на ЮНЕСКО, към която спада и испанската. Най-отличителни за испанската кухня като предлагаща средиземноморската концепция за нея са комбинациите от специфични вкусове, които във всяка точка от испанската география се създават с продуктите, идващи от земята и морето в околността. Испанската кухня, както и другите средиземноморски, е регионална и всеки град и област се гордее изключително много с богатството и уникалността на храната и виното, които се произвеждат на местно ниво. Това разказва пред \"Дневник\" Димитър Шопов, който има известен стаж в кухни в Испания, а сега има свое  училище за готвене , което периодично предлага уроци за испанската и латиноамериканската кухня в сътрудничество с Институт \"Сервантес\". Той ще има и свой мастърклас в съпътстващата програма на наградите на \"Бакхус\". Подробности можете да видите  тук . В съвременната испанска кухня се срещат като супермодерните технологии като молекулярната кухня, така и наследство от арабската кухня, еврейската и средиземноморското влияние. От няколко години молекулярната кухня отстъпи място на традиционните рецепти de toda la vida (от край време), но приготвени с модерни и иновативни техники за обработка на продуктите, казва Димитър. Това казва пред \"Капитал\" и Джорди Морера Сизар, един от готвачите на вечерята на \"Бакхус\". Взимаме старите рецепти - отпреди 100-200-300 години, и ги приготвяме по нов и модерен начин. Старата кухня е доста мазна за днешните стандарти и затова \"изчистваме\" рецептата от мазнината, разказва той. Посочва, че при осъвременяването на рецептите се запазват автентичната архитектура и вкусът на ястието. Всяка провинция има свои специфики и продукти и ястия, които са повод за патриотична гордост. Каталуня има много богата кухня, в която съчетава продукти от морето и планината, от простия хляб с домат, чесън и зехтин до разточителни яхнии и сложни ястия, белязани от модернизма. Андалусия е родината на супата гаспачо, сардините на жар, Jamón ibérico de Jabugo, Jamón ibérico de los Pedroches, панираните калмари и морски дарове, опашката от бик. Баските са с най-много звезди \"Мишлен\", Галисия е прословута с морските си дарове и свинското lacón. Кастилия има своите богати яхнии. Ако говорите с български готвачи, ще разберете, че най-много за занаята са научили във френски, италиански и др. ресторанти извън страната. Испанските готвачи се учат у дома, където има достатъчно регионални центрове за кулинария, а и ресторантите, в които може да се практикува, са цяла галактика, разказва Димитър. За класовете с Институт \"Сервантес\" казва, че имат за цел да се популяризира испанската култура и език по най-човешкия и топъл начин, а именно приготвяйки заедно и споделяйки традиционни за испанската кухня ястия. Радваме се на голям интерес както от хора, които идват да практикуват испанския си, така и любители на тази култура, които искат да се пренесат в Испания за една вечер, споделя той. На 31 март гостите на вечерята на \"Бакхус\" ще бъдат пренесени в Испания от ястията на Джори Морера Сизар от Валенсия, който ще сготви бакалао, приготвено на ниска температура, моркови на жар, шафраново алиоли, въздух от магданоз и лимонена трева. Фернандо Паласио от Сан Себастиан ще представи баски Surf & Turf, чангуро краб, традиционен баски боб. Виктор Мартин от Валядолид ще направи млечно агнешко с диви гъби.", "date": "2019.03.19", "title": "Национални особености на испанската кухня"}
{"url": "https://www.dnevnik.bg/evropa/2019/03/18/3406064_kitai_trevoji_es_no_ne_vsichki_strani_iskat_da/", "text": "Всяка страна - членка на ЕС, има собствен поглед върху света. А това в повечето случаи е свързано с вътрешната ѝ политика. Италианската икономика крета и 11 години след финансовата криза. Безработицата е висока. Страната е затънала до гуша в дългове. ОИСР прогнозира, че икономическият ръст на Италия ще се свие през текущата година с около 0.2 процента. Затова италианското правителство приветства предложението на Китай да инвестира в Италия,  ако италианците се присъединят  към инициативата \"Нов път на коприната\" - без значение какво мисли по въпроса ЕС. Италианският премиер Джузепе Конте може да подпише съответната декларация за намерения по време на посещението на Си Цзинпин в края на март. За по-твърд подход към Китай Италия не е единствената европейска страна, която иска да се присъедини към  инициативата \"Нов път на коприната\" . Португалия, България, Хърватия, Чехия, Гърция, Полша, Словакия, Словения, Унгария, Малта и трите балтийски страни вече договориха инвестиционни споразумения с Пекин. Но Италия е от друг калибър - говорим за страната с четвъртата най-силна икономика в ЕС и осмата в света. Решението на Италия обаче дойде в много неподходящ момент: миналия вторник ЕС оповести свой стратегически документ, с който се задължава да втвърди подхода си към Китай. В документа се посочва, че Китай е \"партньор за сътрудничество\", който обаче трябва да се придържа към международните правила. Разбирайте - правилата, писани от Запада. В случая става въпрос за това да няма дискриминация, за равнопоставеност и отворени системи. В този смисъл Европа трябва да засили собствената си вътрешна политика и индустриална база. Но Европа може да успее само ако е единна - в противен случай ще се провали. За Брюксел нещата са ясни: чрез инициативата \"Нов път на коприната\" Пекин се опитва да разшири влиянието си и да задълбочи разцеплението в ЕС. Китай примамва бедните страни с евтини кредити и инвестиционни обещания и ги прави зависими. Един пример: преди време Гърция и Унгария блокираха с вето общи европейски декларации за човешките права в Китай. Това плаши американците Вашингтон гледа на нещата по същия начин. И то не откакто Тръмп е на власт. Говорителят на Съвета за национална сигурност на САЩ Гарет Маркиз нарече инициативата \"Нов път на коприната\" \"суетен проект\". САЩ се опасяват, че Китай като хегемон в Азия, Африка и Европа може да ограничи влиянието на САЩ - този техен страх има дълбоки корени. Заради това и американският посланик в Рим Люис Ейзенбърг на няколко пъти предупреди италианците да не подписват споразумението с Китай. Брюксел също не знае какво да прави и сега апелира за европейска солидарност. Страните членки носят отговорност за това тяхната китайска политика да \"съответства на европейските закони, правила и политическа линия\", четем в стратегическия документ. Брюксел обаче не може да ги принуди да следват неговата линия. Рим се надява чрез \"Новия път на коприната\"  да съживи износа си . Стоките Made in Italy са много популярни в Китай. Китай пък от своя страна иска чрез пристанищата в Триест, Палермо и Генуа да си осигури по-добър достъп до Европа. \"Тук съществува огромен потенциал, който вече ползват другите страни\", казва държавният секретар Микеле Герачи, който е работил дълго като икономист в Китай и владее перфектно китайски език. \"Познавам Китай много добре и знам, че ние можем по-добре от другите да разпознаем рисковете\", казва той. Няма значение дали той се надценява или не. Факт е, че Китай в момента предлага най-привлекателната алтернатива за страните от ЕС със стагнираща икономика. Принудата не е стратегия Съществува опасност новият европейски стратегически документ да потъне в някое чекмедже. Да принуждаваш страните членки да редуцират икономическите си връзки с Китай не може да бъде дълготрайна стратегия. Освен това те няма да се подчинят. Китай знае това много добре и умело изиграва козовете си. Миналия петък китайският външен министър Ван И призова правителството в Рим да не се поддава на натиска на ЕС. \"Италия е независима страна и ние вярваме, че тя ще държи на своето независимо решение\", заяви той. Все пак Рим даде малко на заден ход, обявявайки, че става въпрос за необвързваща декларация за намерения. Уточнено беше, че ще продължат и разговорите по този въпрос с Вашингтон. В крайна сметка Рим ще отстъпи само ако получи нещо в замяна от Брюксел. А времето напредва: на 21 март ще се проведе поредната среща на върха на ЕС, в дневния ред на която е включена и темата за Китай. На следващия ден китайският държавен и партиен ръководител Си Цзинпин ще пристигне на посещение в Рим.", "date": "2019.03.19", "title": "Китай тревожи ЕС, но не всички страни искат да посегнат към \"аварийната спирачка\""}
{"url": "https://www.dnevnik.bg/sviat/2019/03/19/3406275_vurhovniiat_vodach_na_iran_zapochva_operaciia_priemnik/", "text": "В началото на тази пролет в Иран бурно разцъфнаха и политическите интриги. Още не се бе уталожило брожението заради поредната оставка на външния министър Джавад Зариф и ето, че бе сменен ръководителят на съдебната власт. Предишният, Садек Амоли Лариджани, представител на могъщ политически и семеен клан, внезапно подаде оставка. На негово място Али Хаменей назначи  Ебрахим Раиси . А само след дни последният бе избран и на друга ключова длъжност в политическата система на Иран - заместник-председател на Събранието на експертите, което не само избира върховния лидер, но между другото контролира и дейността му. И докато историята с оставката на Зариф,  изглежда, е по-скоро фарс , а не интрига, в случая със стремителното влизане на Ебрахим Раиси във висшите властови ешелони на ислямската република нещата са къде по-сериозни. Дотолкова, че според наблюдателите върховният ирански лидер аятолах Али Хаменей най-вероятно започва операция \"Приемник\" с новия шеф на съдебната власт като главен герой. Едно последвало уточнение засили интригата: Али Хаменей решил да приеме оставката на Амоли Лариджани, щом се запознал с доклад на Раиси за състоянието на съдебната система и методите за повишаване на ефективността ѝ. Налага се обаче да предположим, че същинското съдържание на документа е било далеч по-широко, по-дълбоко и по-остро от неговото название. И е изисквало стремителна реакция, включително по кадровия въпрос. Доскоро мнозина наблюдатели смятаха, че  участието в президентските избори  от 2017 г. и вторият резултат с 38 на сто от гласовете на Раиси - единен кандидат на консерваторите в Иран. С което публичната му кариера свършва, а най-вероятната перспектива е да остане политик \"от втори ранг\" и да трупа годинки (роден през 1960, той е доста млад за днешния кръг реално управляващи в Иран), издигайки се полека в йерархията. В други времена можеше да стане точно така. Но не и днес, когато все по-голяма част от иранския елит приема идеята, че \"вътрешните заплахи са по-опасни за ислямската република от външните\". Идеята, разпространена първо в тесен кръг сред шефовете на офиса на върховния лидер и командването на Корпуса на гвардейците на ислямската революция още през 2005 г. - а през 2017 г. шумно и темпераментно  представена пред цялата страна от Ебрахим Раиси  в предизборната му кампания. Настанали са трудни времена, в които Ислямската република ще запази своя запас от якост само ако се запази общественият договор между властите и населението. \"Готови сме да понасяме лишения заради външния натиск върху родината - заявява, включително на протести, иранският народ. Но само в случай че бремето на този натиск и съответните лишения бъдат разпределени върху всички. Изцяло според принципите за социална справедливост, провъзгласени в хода на ислямската революция.\" Но точно спазването на тази справедливост, меко казано, не е сигурно в днешен Иран, особено през втория мандат на Хасан Рохани. Санкциите удрят всички освен прословутия \"Северен Техеран\" - иранската Рубльовка*. А \"делото срещу месарската мафия\", \"случаят с битумния крал\", \"аферата със султана на монетите\" и разгорелият се тези дни скандал около \"делото срещу \"Петрокемикъл комършъл къмпани\" (РСС)\" показват, че общоприетите представи. И дори \"бащите основатели\" на ислямската република, \"старите бойци\", камо ли пък многобройните им чеда и домочадци, нямат никакъв имунитет срещу корупцията и користолюбието, облажват се с охота, търсят най-тлъстите рушвети направо с патологична стръв. Нито днешната президентска администрация, нито съдебната власт могат с нещо да възпрат тази епидемия от корупция и користолюбие освен с шумни изявления и анонси за поредните сурови и безкомпромисни \"кампании за борба\". Реформи безспорно са необходими. И \"консерваторите\", независимо какво се пише за тях, скланят за реформи. Но как да ги прокарват, как да ги контролират при това положение? Част от управляващия елит няма нито воля, нито особено желание за това. Раиси обаче има. Има и мощна подкрепа сред хората, реално управляващи Иран - офиса на върховния ръководител, значителна част от духовенството и Корпуса на гвардейците на ислямската революция. Без да получава главни роли, Ебрахим Раиси обаче се нарежда сред доверените лица на върховния лидер Али Хаменей още от първите години на ислямската революция в началото на 80-те. И с всяко ново назначение - от шеф на съдебната власт до управител на една от най-богатите религиозни фондации в Иран, \"Астан Кудс Разави\", фактически холдинг на стойност двайсетина милиарда долара, който ръководи мини, текстилни фабрики, фармацевтичен завод и дори едри петролно-газови компании - това доверие само расте. И стига своя връх точно сега: върховният ръководител дейно го движи към висшите ешелони на властта. Естествено всяка точка от тази възходяща траектория крие нови опасности за Раиси. В крайна сметка дори намеренията на Али Хаменей не гарантират, че той ще е новият върховен лидер - в най-отговорния момент всичко може да се промени и вчерашните съюзници да забравят всичко договорено, вкопчени в схватка за власт. Но това съвсем не променя факта, че именно Раиси е предложен днес на обществото и елитите в Иран като възможен нов ръководител на страната. А ще сполучи ли да се затвърди в тази роля - днес никой не може да каже \"да\". Но явно има шансове за това. /БТА", "date": "2019.03.19", "title": "Върховният водач на Иран започва операция \"приемник\""}
{"url": "https://www.dnevnik.bg/biznes/2019/03/19/3406621_restorantite_v_havai_obiaviavat_voina_na_plastmasata/", "text": "Хавай ще бъдe първият щат на САЩ, който ще забрани повечето пластмаси, използвани в ресторантите. Това цели ново законодателство за намаляване на отпадъците, които замърсяват океана, информира Асошиейтед прес.  Десетки градове в страната забраниха стиропорните опаковки, но в Хавай за първи път се въвежда забрана на щатско равнище.  Второ, още по-амбициозно предложение, стига по-далеч и предвижда забрана ресторантите да раздават и използват пластмасови бутилки, прибори, бъркалки, торбички и сламки.  Според активисти има по-голяма вероятност да бъде прието първото предложение.  Някои компании обаче твърдят, че забраната ще ги принуди да вдигнат цените, тъй като няма добри алтернативи на пластмасата.  Хавай е либерален щат, в който са приети множество екологични мерки като задължително използване на възобновяема енергия и забрана на съставки в слънцезащитните продукти, които вредят на коралите.", "date": "2019.03.19", "title": "Ресторантите в Хавай обявяват война на пластмасата"}
{"url": "https://www.dnevnik.bg/evropa/2019/03/19/3406636_zamesvaneto_na_kralicata_v_brekzit_e_losha_ideia/", "text": "Министърът по въпросите на Брекзит Стивън Баркли заяви, че замесването на кралица Елизабет Втора в Брекзит е лоша идея, предаде \"Ройтерс\". Баркли каза това във връзка с предложението кралицата да бъде помолена предсрочно да прекрати настоящата сесия на парламента. \"Единственото нещо, за което всички са съгласни, е, че замесването на Нейно величество във въпросите на Брекзит няма да доведе до напредък, според мен това не е реалистична възможност\", изтъкна министърът. Според Баркли решението на председателя на Камарата на общините Джон Бъркоу  да блокира трето гласуване  на сделката за Брекзит означава, че тази седмица по-скоро няма да има парламентарен вот за споразумението. Той отбеляза също така, че министрите от правителството на Тереза Мей търсят изход от създалата се ситуация. Стивън Баркли предупреди днес британските депутати в интервю за радио Би Би Си, че ако не подкрепят сделката на Тереза Мей, съществува опасност да няма Брекзит или да има Брекзит без сделка. С това си изказване Баркли намекна, че правителството продължава да планира трето гласуване на споразумението на Мей с Европейския съюз. /БТА", "date": "2019.03.19", "title": "Замесването на кралицата в Брекзит е лоша идея, смята британски министър"}
{"url": "https://www.dnevnik.bg/bulgaria/2019/03/19/3406641_sikret_surviz_shte_obuchavat_bulgarskite_specchasti/", "text": "Сикрет сървиз ще обучава българските спецчасти. Това стана известно след среща на вътрешния министър Младен Маринов със зам.-директора на Сикрет сървис Уилям Калахан в САЩ, съобщава пресцентърът на МВР. Двамата обсъдиха развитието на двустранното сътрудничество в областта на противодействието на фалшифицирането на парични знаци и злоупотреби с електронни разплащателни инструменти. Беше договорено да продължи техническата подкрепа за укрепване капацитета на ГДБОП. Ще бъде засилено партньорството и по противодействие на престъпността в киберпространството. Маринов се срещна и с директора на ФБР Кристофър Рей. Оценката на двамата беше, че между правоохранителните органи на България и ФБР е установено стратегическо партньорство, което ще се развива и задълбочава. Двамата обсъдиха продължаване на оперативното взаимодействие по конкретни случаи, както и съвместната работа по противодействие на киберпрестъпността. \"Установили сме редовен обмен на информация, в това число в борбата с международния тероризъм и продължаваме съвместната си работа\", заяви директорът на ФБР. Министърът се обяви за продължаване на обучението и техническата помощ за укрепването на капацитета на ГДБОП за борба с киберпрестъпността. Той отправи покана към Кристофър Рей за участие в откриването на предстоящата през септември. в София конференция на випускниците на ФБР. Българската делегация, водена от министър Младен Маринов, проведе работна среща със Службата за митническа и гранична охрана на САЩ Кевин Макалинън. \"Имаме редовен информационен обмен и страхотно взаимодействие\", заяви директорът на Службата за митническа и гранична охрана на САЩ. Министър Маринов и домакинът дадоха висока оценка на постигнатия обмен на данни в реално време, на съвместните проекти и обмена на опит.", "date": "2019.03.19", "title": "Сикрет сървис ще обучава българските спецчасти"}
{"url": "https://www.dnevnik.bg/sport/2019/03/19/3406628_alpinistut_atanas_skatov_shte_opita_da_izkachi_sedmi/", "text": "Алпинистът Атанас Скатов се насочва към нова експедиция, като през април ще направи опит за изкачване на третия по височина връх в света Канчендзьонга (8586 м). Той обяви, че не е проучвал осемхилядника. \"Аз не обичам да проучвам върховете предварително. И сега е така – не съм го проучвал. Искам да отида и да усетя всичко сам. Всичко зависи от времето, дали планината ще те допусне\", каза Скатов пред Би Ти Ви. \"Това ще ми бъде 17-а експедиция. Никога не можеш да бъдеш в максимална степен подготвен, винаги може да има изненади. Но трябва да се мисли позитивно и вярвам, че всичко ще бъде идеално и ще успея\", продължи той. Според него Канчендзьонга е опасен връх. \"Смятам да се катеря без употреба на изкуствен кислород, което допълнително прави по-труден опита\", заяви Скатов. Българинът е изкачил шест осемхилядника, като два пъти е бил на Еверест. На 13 май 2018 г.  той стъпи на шести осемхилядник - Чо Ойю (8188 м) , като това беше и първото му самостоятелно изкачване без използване на допълнителен кислород. Стремежът му е да изкачи всички 14 осемхилядника. Намерението му е след Канчендзьонга през лятото да се насочи към други два осемхилядника. Скатов подчерта, че му е много трудно да търси финансиране и благодари за подкрепата, която е получил от есента насам. На 21 май 2014 г.  Боян Петров стана първият българин, изкачил Канчендзьонга .", "date": "2019.03.19", "title": "Алпинистът Атанас Скатов ще опита да изкачи седми осемхилядник"}
{"url": "https://www.dnevnik.bg/sviat/2019/03/19/3406652_investitorite_v_startup_vse_po-chesto_vkljuchvat_metoo/", "text": "Инвеститорите в технологични компании все по-често включват #MeToo клаузи в договорите си със стартиращи фирми, пише в. \"Файненшъл таймс\". Те задължават ръководителите им да разкриват оплаквания от сексуален тормоз на работното място на фона на това, че все повече хора се оплакват от сексизма в индустрията. Влиянието на движението, започнало след първите разкрития за сексуално насилие, извършено от холивудския продуцент Харви Уайнстийн, продължава да нараства. Подобна  инициатива започна и в Европарламента , а миналата година бившият президент на Ebay  Джеф Скол финансира сайт , който улеснява подаването на сигнали за сексуално насилие. Общественият дебат по темата увеличи и случаите, в които пострадалите посмяват да се оплачат от насилниците си - броят на свързалите се с Националната мрежа за изнасилване, насилие и инцест (RAINN) се е повишил с 25% през ноември 2017 в сравнение с предишната година и с 30% през декември. Рекорден брой обаждания са регистрирани през 2017 г. – 209 480. Кампанията  #MeToo  в социалните мрежи започна след  поредицата разкрития  за  сексуален тормоз  и  насилие  от високопоставени личности в шоубизнеса, спорта и политиката.  Многобройни неизвестни жени  също събраха кураж да споделят какво са преживели, поставяйки началото на  сериозен разговор  за това какво все още не е наред с  отношението към жените  в  западния свят.", "date": "2019.03.19", "title": "Инвеститорите в стартъп все по-често включват #MeToo клаузи в договорите"}
{"url": "https://www.dnevnik.bg/citat_na_deniia/2019/03/19/3406654_citat_na_denia_nie_ot_dsb_ne_jelaem_da_budem_s_boiko/", "text": "Това е част от фейсбук статус на заместник-председателя на ДСБ Радан Кънев. В публикацията си той казва, че не е тайна, че е привърженик на партньорство между \"Демократична България\", СДС и ДБГ и единна коалиционна листа в демократичното, европейско дясно и център. Ето и останалата част от мнението на Кънев: \"...Нещо повече - привърженик съм на поетапно организационно обединение на всички малки партии в дясно и център и изграждане на единна сила вместо нестабилни коалиции. Убеден съм обаче, че това единство минава през ясно, категорично и безусловно отдалечаване от ГЕРБ. Докато десните партии и лидери мислят за себе си като електрони в орбита около Борисов, нашето единство, респективно - нашата сила, са илюзия, дори лъжа. И да, казвам го именно като човек, който е бил в коалиция с ГЕРБ... По тази причина, не приемам и не разбирам позицията на колеги и приятели от СДС за преговори с \"Демократи за силна България\" и ГЕРБ едновременно. Това няма как да се получи. Ние от ДСБ не желаем да бъдем с Бойко нито партньори, нито баджанаци. Това е въпрос на ключов политически избор. Избор, който трябва да бъде направен и уважен - в едната или другата посока. Моята надежда е СДС да не направи избор в посока ГЕРБ. Не само заради принципите - в българското дясно отдавна сме показали, че имаме и резервни. Често повече от едни. Основното ми съображение е съхранението на партията СДС, особено с оглед на наближаващите местни избори. СДС винаги е било нужно на българската демокрация и влизането му в краткотрайно, а всъщност вечно, съдружие между овца и вълк ще бъде загуба за всички ни.\"", "date": "2019.03.19", "title": "Цитат на деня: Ние от ДСБ не желаем да бъдем с Бойко нито партньори, нито баджанаци"}
{"url": "https://www.dnevnik.bg/sviat/2019/03/19/3406659_muj_zagubil_suprugata_si_v_kraistchurch_kaza_na/", "text": "Оцелял при атаката срещу джамии в Нова Зеландия в петък каза, че прощава на нападателя Брентън Тарант, че е убил съпругата му, предаде агенция \"Ройтерс\". 59-годишният Фархид Ахмед, който се придвижва с инвалидна количка, заяви пред агенцията, че би искал да се срещне с Тарант и да му каже: \"Въпреки това те обичам.\" \"Не приемам какво направи. . . ти взе погрешно решение, пое в погрешна посока, но аз искам да вярвам в теб. Че ти имаш голям потенциал в сърцето си\", обърна се Ахмед към  28-годишния Тарант. В петък австралийският десен екстремист  уби 50 човека  в две джамии в град Крайстчърч - най-смъртоносната атака в историята на Нова Зеландия. Ахмед, който се придвижва с инвалидна количка, откакто бил блъснат от кола, разказа, че във фаталния ден се молил в преддверие на джамията \"Ан Нур\", а не в главното помещение, както обикновено, когато нападателят нахлул. Мъжът помислил, че това е последният ден от живота му, тъй като било невъзможно да избяга с инвалидната си количка. Тарант обаче не влязъл в това преддверие и Ахмед все пак успял да излезе и да се скрие зад кола. Оттам той наблюдавал масовото убийство. Съпругата му Хусна, която била в другия край на джамията, била застреляна от Тарант. / БТА", "date": "2019.03.19", "title": "Мъж, загубил съпругата си в Крайстчърч, каза на нападателя: \"Все пак те обичам\""}
{"url": "https://www.dnevnik.bg/gradska_sreda/2019/03/19/3406656_fandukova_smiata_che_s_hitrost_firma_remontirashta/", "text": "Кметът на София Йорданка Фандъкова заподозря изпълнителя на ремонта на градинката срещу Софийския университет, градинката \"Кристал\" и част от улица \"Московска\", че планира да избегне бъдещи санкции. Така могат да се тълкуват нейните думи пред журналисти, цитирани от агенция \"Фокус\". Днес Фандъкова, придружена от главния архитект на София Здравко Здравков провери изпълнението на ремонта на градинката срещу университета. Кметът посочи, че на 14 март изпълнителят е изпратил писмо до общината, с което иска да се състави комисия за приемането на първия етап от проектите за ремонт на центъра, който включва цитираните обекти. Фандъкова обясни, че надзорът още в края на февруари е описал много детайлно всички бележки, които има, и е поставил искането за отстраняване на тези забележки. \"След получаването на писмото от изпълнителя, че са готови, надзорът е изпратил писмо, в което ясно казва, че не са отстранени забележките. Според мен при неотстранени забележки да се иска приемателна комисия и приключване на обект, то означава само едно - че се търси начин да се оправдаят за санкциите, които предстоят впоследствие. Такова нещо аз няма да допусна\", обясни кметът на София. Фандъкова обясни, че фирмата трябва да отстрани пропуските, като няма да получи удължаване на срока по договора. \"Да направят всичко възможно, да се мобилизират и в рамките на колкото дни те преценят да отстранят всички бележки, които са има направени\", добави кметът. Фандъкова обясни, че няма да допусне да се плащат пари за недобре свършена работа, а ако обектът не е готов в срок ще бъдат наложени санкции. Грешки на изпълнителя, а не на проектанта Главният архитект на София каза, че установените забележки не са проектантска грешка, а грешка на изпълнителя. \"Имаме поредица от забележки. Има разминаване в зануляването на фугите. Направихме бележка по отношение на монтирането на обрушени елементи, които трябваше да бъдат подменени. Очевидно те не са подменени и са замазани с материал, който е чист теракол. Би трябвало да се използва материал, който е за външна употреба. Убеден съм, че всяка една от тези плочки трябва да бъде проверена наново и да бъде подменена\", каза Здравков. Заместник-кметът на Столична община Дончо Барбалов каза пред журналистите, че строителната площадка е открита на 2 юли 2018 г. за срок от 365 дни. \"На този етап имаме един одобрен акт 10, който е от 19 декември 2018 до 5 февруари 2019 г. Имаме претенции за още 17 дни за акт 10, които на този етап не са одобрени. Договорът е на стойност 17,8 млн. лв. Неустойките при неспазване на срока е 178 хил. лв. на ден - 1 % от стойността на договора без ДДС. Максималният размер на неустойката е 3,5 млн. лв., което е до 20% от стойността на договора\", обясни той. Ремонтът на двете градинки и улица \"Московска\"  се изпълнява от \"ПСТ груп\". Това е една от двете фирма, чиито договори с общината за поддръжка на 5 района в София  бяха прекратени през 2017 година  по искане на кмета Йорданка Фандъкова. Причината беше некачествено изпълнение. \"Дано са си взели поука\", каза Фандъкова при началото на ремонтните дейности, когато обяви още, че глобите в договора за забавяне и лошо изпълнение са \"най-тежките в държавата\".", "date": "2019.03.19", "title": "Фандъкова смята, че фирма, ремонтираща центъра, се опитва да избегне бъдещи санкции"}
{"url": "https://www.dnevnik.bg/sviat/2019/03/19/3406664_novozelandskiiat_premier_obeshta_da_ne_proiznasia/", "text": "Мога да ви уверя в едно нещо - че няма да ме чуете да произнасям името му\", каза новозеландският премиер Джасинда Ардърн за терориста Брентън Тарант, който реши да се защитава сам в съда - също както направи и норвежкият екстремист  Андерш Брейвик . Ардърн обеща да направи всичко по силите си, за да не позволи на Тарант да дава израз на своите идеи. Според нея той \"очевидно е имал редица причини да извърши тази ужасяваща терористична атака. Една от тях е била да спечели популярност\", посочи тя. Стремежът на Тарант да придобие известност личи ясно от това, че той разпрати преди атаката манифест и показа на живо нападението в социални мрежи, отбелязва АП. Премиерът Ардърн призова жителите на страната да окажат подкрепа на опечалената мюсюлманска общност в страната В  Нова Зеландия  днес се подготвят първите погребения на убити при атаката. Новозеландските власти са издали 65 визи на роднини на жертви. Нападателят уби общо  50 души в две джамии . Още 50 бяха ранени, 30 от тях остават в болницата в Крайстчърч. Девет от ранените са в критично състояние. Четиригодишно дете е било транспортирано в болница в Окланд в критично състояние. Редица новозеландски компании премахнаха днес рекламите си от социалните мрежи, предаде ДПА. Те взеха това решение, след като  нападателят от Крайстчърч  показа на живо атаката във \"Фейсбук\" и постна в \"Туитър\" линкове към манифеста, в който изложи своите идеи. Също днес Джасинда Ардърн призова социалните мрежи да поемат по-голяма отговорност. \"Не можем просто да седим със скръстени ръце и да приемем, че тези платформи просто съществуват и че това, което се казва в тях, не е отговорност на мястото, където е публикувано\", каза тя в парламента. Тя обобщи, че социалните мрежи \"са издателят, а не просто пощальонът\". Те не може да се стремят само към печалба, без да поемат никаква отговорност, подчерта Ардърн.", "date": "2019.03.19", "title": "Новозеландският премиер обеща да не произнася никога името на терориста от Крайстчърч"}
{"url": "https://www.dnevnik.bg/bulgaria/2019/03/19/3406630_stopanskata_kamara_podkrepia_obvurzvane_na_socialnite/", "text": "Българската стопанска камара подкрепя необходимостта от съществени промени в условията за получаване на социални помощи и обвързването им с участие в различни форми на ограмотяване, придобиване на начално и основно образование и професионална квалификация. Това се казва в позиция на работодателската организация, разпространена до медиите по адрес на законопроект, внесен за обсъждане в Народното събрание от депутата от \"Обединени патриоти\" Искрен Веселинов. Проектът е за изменение на Закона за социалното подпомагане. Внесеният на 6 март проект предвижда получаваните социални помощи да се обвържат с участие на хората в програми за ограмотяване, придобиване на квалификация и полагане на общественополезен труд. Предлаганите нови текстове включват и обвързване на помощите с наложени мерки за \"въздействие и възпитание\". На трайно безработните се предлага всяка година да се прави оценка от служител на Агенцията за социално подпомагане по критерии на Министерството на труда, като с оценката се поставят годишни цели за ограмотяване, повишаване на квалификацията и \"степента на социализация\". Предлага се при две отрицателни оценки помощта да се намалява с 50%. Стопанската камара подкрепя подобни мерки, като предлага свои редакции. Предложеният от Веселинов текст за условията за получаване на помощи изключва жените в майчинство, който не са трайно безработни. Камарата посочва, че редица изследвания определят публичните разходи за образование на жените майки, особено на тези с т.нар. ранни раждания, като инвестиции с най-висока социална и икономическа обществена възвращаемост. Затова организацията предлага всички майки до определена навършена възраст – например 40-45 г., за които са установени значителни образователни и квалификационни дефицити – липса на начално и основно образование и базова професионална квалификация, да бъдат обхванати в курсове за ограмотяване и/или повишаване на квалификацията. След допълнителна оценка следва да бъдат осигурени необходимите бюджетни и човешки ресурси за поемане от общините на дневната грижа за отглежданите деца по време на участие на техните майки в курсовете. Допълнително трябва да се определи минимална възраст на отглежданите деца, след която задължително се прилагат съответните мерки като условие за получаване на социалните помощи. Според камарата това ще допринесе за ефективна реализация на тази целева група на пазара на труда, за подобряване на равнището на образованост и социализация на децата в техните семейства, за ограничаване на ранното отпадане от образователната система. Повишаването на образованието и квалификацията на майките с т.нар. ранни раждания ще спомогне също за ограничаване на мащабите на разширяващата се маргинализация и на броя на икономически неактивните и безработните, посочва в позицията си камарата. Посочва се още, че в проекта на депутата липсва текст, който да обхваща времето след едногодишния срок, в който даден човек получава с 50% намалени помощи. Не е уредено дали помощта се прекратява, спира или подновява и при какви условия – например включване във втори курс за придобиване на следваща (основна) образователна степен или допълваща квалификация, посочва камарата. Според организацията трябва да се посочат дефиниции за предлаганите мерки, като например за \"общественополезен труд\", за да няма противоречиви тълкувания в бъдеще. През февруари вицепремиерът Красимир Каракачанов предизвика множество негативни реакции, след като  предложи концепция , в която предлага общественополезен труд, контрол над социалните помощи, спиране на детската раждаемост. Документът бе формулиран конкретно за решаване на проблемите с \"циганския (ромския) етнос\" и бе публикуван във фейсбук профила на Каракачанов. Оттогава няма движение по документа, за изпълнението на който  Каракачанов обяви, че ще си подаде оставката , ако не се приеме.", "date": "2019.03.19", "title": "Стопанската камара подкрепя обвързване на помощите с квалификация и ограмотяване"}
{"url": "https://www.dnevnik.bg/bulgaria/2019/03/19/3406692_kabinetut_se_gotvi_da_otpusne_velikdenski_dobavki_kum/", "text": "Идната седмица предстои Министерският съвет да гласува 53 млн. лв. допълнително за великденски добавки към пенсиите. Това съобщи пред журналисти вицепремиерът Томислав Дончев. Имаме амбицията да осигурим над 53 млн. лв. за великденски добавки още другата седмица, каза Дончев. По традиция правителството изплаща надбавки за Коледа и за Великден на най-бедните пенсионери - около 1 .2 млн. души, чиито доходи са под линията на бедността. За Коледа бяха разпределени 51.6 млн. лв. поравно по 40 лв. на човек. Брифингът в Министерския съвет беше свикан заради информациите, че  една трета от пенсиониращите се  през тази година ще получат по-ниски пенсии заради промяна във формулата за изчисляването им. Дончев увери, че това няма да се случи. \"Всички интерпретации, спекулации, че ще има намаляване на размера на пенсиите, са неверни. Никой няма намерение да намалява пенсиите не на 30%, а на един български пенсионер. И греши този, който смята, че сред нас има идиот, който за икономия от 9 млн. лв. би направил такова нещо\", заяви Дончев.", "date": "2019.03.19", "title": "Кабинетът се готви да отпусне великденски добавки към пенсиите"}
{"url": "https://www.dnevnik.bg/evropa/evropeiski_parlament/2019/03/19/3406689_es_shte_globiava_evropeiski_partii_za_zloupotrebi_s/", "text": "Съветът на ЕС, представляващ държавите членки, прие правила срещу злоупотребата от страна на европейските политически партии с лични данни на гражданите при изборите за евродепутати. Новите правила ще позволяват налагането на глоби на партиите и фондациите, които умишлено влияят или се опитват да влияят на резултатите от изборите за Европейски парламент, като извличат ползи от нарушаването на правилата за защита на данните. Ще бъде установен начин за проверка, с която ще се определя дали дадено установено от национален надзор нарушение има връзка с политическите дейности на европейска партия или фондация около изборите за Европарламент. Процедурата изисква случаят да бъде отнесен до комитет от независими изтъкнати личности, се посочва в съобщението. Санкциите се налагат от Органа за европейските политически партии и фондации, след като получи становище от въпросния комитет. Тези глоби ще възлизат на пет процента от годишния бюджет на съответната европейска партия или фондация. Глобена партия или фондация няма да може да получава финансиране от бюджета на ЕС през следващата година. Европейските политически партии са политически съюзи, регистрирани според правото на ЕС. Техни членове може да бъдат национални и регионални партии, както и отделни лица. Партиите трябва да отговарят на редица изисквания и условия, включително да са представени в най-малко една четвърт от държавите членки. Със средствата от ЕС се подпомага финансирането на техните дейности на европейско равнище и кампаниите им за изборите за Европарламент. През 2018 г. финансиране от бюджета на ЕС са получили 10 европейски политически партии и 10 европейски политически фондации.", "date": "2019.03.19", "title": "ЕС ще глобява европейски партии за злоупотреби с лични данни на евроизборите"}
{"url": "https://www.dnevnik.bg/bulgaria/2019/03/19/3406686_kratki_novini_fermeri_specheliha_delo_sreshtu/", "text": "Жена е убита в Ботевград, полицията издирва съпруга ѝ Полицията издирва 42-годишен мъж от Ботевград. От МВР уточняват, че той се издирва заради смъртта на съпругата му. Към 17.30 часа днес е получен сигнал за жена с прободна рана на улица в кв. \"Васил Левски\" в Ботевград. Дошлите на място екипи на полицията и Спешна помощ са установили, че 37-годишната жена вече е починала. По първоначални данни именно съпругът ѝ я е убил при битов скандал. В момента всички изходи на Ботевград са под блокада в опит мъжът да бъде открит възможно най-бързо. Двама от тримата обвинени за фалшивите пенсии в Силистра излизат от ареста  Само един от тримата обвинени за издаване на фалшиви удостоверения за стаж за пенсия в Силистра остава в ареста, съобщава БНР. Това е соченият за посредник в престъпната схема Тодор Тодоров. Апелативният специализиран съд пусна под \"домашен арест\" директора на НОИ - Силистра Милен Пенчев, както и началникът на сектор \"Отпускане на пенсии\" Стоянка Симеонова. Според прокуратурата фалшифицирани пенсионни досиета са били придвижвани в администрацията на осигурителния институт с гриф \"Силно мой човек – Пенчев\". Хора с минимален трудов стаж да получавали много по-високи пенсии. Община Монтана подписа първия договор за подобряване качеството на въздуха Министърът на околна среда и водите Нено Димов и кметът на Монтана Златко Живков подписаха първия договор по Оперативна програма \"Околна среда\" за подобряване качеството на атмосферния въздух в общината. Това е първият проект за мерки срещу основния източник на замърсяване на въздуха – битовото отопление. Предвижда се подмяна на отоплителните устройства на домакинствата, които използват уреди с твърди горива, с алтернативни форми за отопление. Размерът на инвестицията е 10.7 млн. лв., а срокът за изпълнение на дейностите е 54 месеца. Днес Димов и кметовете на Плевен и Смолян – Георг Спартански и Николай Мелемов, подписаха договори за програми за подобряване качеството на атмосферния въздух в двете общини. Проектите предвиждат планиране на подходящи към местните условия и ефективни мерки за повишаване чистотата на въздуха и ограничаване вредните въздействия върху здравето на хората и околната среда. Инвестицията по двата договора е общо 533 390 лв., осигурени от ОП \"Околна среда\". Срокът за изпълнение на дейностите е 18 месеца. Две седмици преди крайния срок 29 от 131 партии са подали отчетите си Две седмици преди крайния срок за подаване в Сметната палата на финансовите отчети на партията за 2018 година, това са направили само 29 от 131 организации. Финансовите отчети трябва да се представят на хартиен и електронен носител до 1 април, понеделник, информират от Сметната палата. Това задължение се отнася за всички регистрирани партии, които не са прекратили дейността си с влязло в сила решение на Софийския градски съд. През 2018 г. е прекратена дейността на 19 партии. Фермери спечелиха дело срещу Агенцията по безопасност на храните Стопани от Болярово спечелиха делото срещу Българската агенция по безопасност на храните (БАБХ). Районният съд в Елхово е отменил глобата от 1900 лв. за фермерите, съобщава БНТ. В началото на лятото стадото бе обявено за огнище на чума по дребните преживни животни и трябваше да бъде унищожено. Хората обаче осуетиха влизането на ветеринарите, а БАБХ им наложи парична санкция. Стадото не бе ликвидирано и вече наброява около 280 животни, а стопаните се съмняват дали въобще е имало чума по овцете и козите. Засега стадото е затворено, продукти от него не могат да се продават.  Умрели животни от чума обаче няма.", "date": "2019.03.19", "title": "Кратки новини: Жена е убита в Ботевград, полицията издирва съпруга ѝ"}
{"url": "https://www.dnevnik.bg/sviat/2019/03/19/3406662_sofiia_se_izkachi_s_29_pozicii_v_svetovna_klasaciia_na/", "text": "София се изкачи рязко нагоре в списъка на най-скъпите за живеене градове в света, съставян всяка година от анализаторското звено на групата, издаваща списание \"Икономист\". В класацията за 2018 г., българската столица се е изкачила с 29 позиции до място 90 и е втората по темпо на поскъпване на живота. Пред София е единствено Нумеа от Нова Каледония, който се е изкачил с 33 позиции до 20-о място в света. Но в столицата на тази френска колония като основна причина се посочва отсъствието на конкуренция в търговския сектор, доминиран от шепа компании. Коментарът на \"Икономист интелиджънс юнит\" за София е, че цените по супермаркетите започват да се изравняват с тези в Западна Европа в очакване страната да приеме еврото в следващите няколко години. Особено е отбелязана инфлацията при храните - 2.6% към декември 2018 г., сочена и като една от основните причини за общата инфлация от 3% за миналата година. За 2018 г. още по-силно (около 4%) е поскъпването на цените на електричеството, газа, парното и водата, както и повишаването на разходите за забавление и културни събития. Класацията се основава на разходите за живот, като обхваща цените на над 400 продукта и услуги. Това включва храна, напитки, облекло, домакински уреди, козметика, наеми на жилища, транспорт, режийни разходи, такси на частни училища и домашни помощници, както и колко струват стандартно посещение в ресторант, кино, театър. Градовете са подредени както спрямо данните за последната година, така и според това как се е променила позицията им за последните 5 и 10 години. Взети са предвид обменната стойност на националната валута, местната инфлация, както и ефектът за всички по света от поскъпването на суровини. Отделно са проследени и тенденциите в Европа, двете Америки, Азиатско-Тихоокеанския регион, Африка и Близкия изток. Основното предназначение на доклада е компаниите да изчислят колко би им струвало продължителното командироване на служител или наемане на местни хора в съответната държава. За общинските власти и правителствата текстът помага да се ориентират къде спрямо останалите по-известни места в света се намира техният град. За база от 100 единици са взети разходите в Ню Йорк и спрямо този показател София е с 58 единици в индекса. Почти толкова (57 единици) получават за 2018 г. и Казабланка и Мускат, столицата на Оман (двата града са на 92-о място в класация). Тази година за пръв път в 30-годишната история на класацията на първо място са поставени 3 града: Париж, Сингапур и Хонконг. Френската столица, която миналата година бе на второ място, е един от четирите европейски града в топ 10.  (Сингапур)  (Франция)  (Китай) (Швейцария)  (Швейцария) (Япония) (Южна Корея)  (Дания) (САЩ)  (Израел) (САЩ) \"Икономист интелиджънс юнит\" отчита и растящ брой градове, където животът поевтинява заради политически и икономически проблеми. Столицата на Венецуела е най-евтиното място, защото инфлацията в страната през миналата година надхвърля 1 милион процента. Втори е Дамаск, но сред най-рязко слезлите в класацията са градове от Аржентина, Бразилия и Турция.  (Венецуела)  (Сирия)  (Узбекистан)  (Казахстан  (Индия)  (Пакистан)  (Нигерия)  (Аржентина)  (Индия)  (Индия).", "date": "2019.03.19", "title": "София се изкачи с 29 позиции в световна класация на най-скъпите градове"}
{"url": "https://www.dnevnik.bg/sviat/2019/03/19/3406699_venecuelskata_opoziciia_veche_kontrolira/", "text": "Представителите на венецуелския опозиционен лидер Хуан Гуайдо установиха контрол над три от дипломатическите имоти на Венецуела в САЩ. Това заяви вчера в една от сградите посланикът на Гуайдо във Вашингтон Карлос Векио, цитиран от \"Ройтерс\". Векио посочи, че опозицията е установила контрол над две сгради във Вашингтон, собственост на венецуелското министерство на отбраната, и над една консулска сграда в Ню Йорк. Той добави, че опозицията очаква под неин контрол \"в следващите дни\" да премине и венецуелското посолство в столицата на САЩ. \"Предприемаме тези стъпки, за да запазим активите на венецуелците в САЩ\", каза Векио. Той се намираше в представителството на военния аташе на Венецуела във Вашингтон и направи изявлението си, след като преди това свали от стената портрета на президента Николас Мадуро и го замени с този на Гуайдо. Венецуелското министерство на външните работи призова властите в САЩ \"да предприемат необходимите мери, за да сложат незабавен край на тази силова окупация\" на дипломатическите му представителства. То допълни, че прехвърлянето на собствеността нарушава международните правни норми за закрилата на дипломатическото имущество. Мадуро, който определи Гуайдо като американска марионетка, искаща да го свали от власт с преврат, скъса отношенията с Вашингтон, след като САЩ признаха Гуайдо за временен президент, и извика в Каракас венецуелските дипломатически и консулски служители. От общо 55 такива служители 12 решиха да останат в САЩ и да подкрепят Гуайдо, каза Векио. Той добави, че неговият персонал ще работи от сградата на военния аташе, която се намира в скъпия квартал Калорама и според имотните регистри във Вашингтон стойността му се оценява на 2.2 млн. долара. Докато Векио говореше, до него стоеше полковник Хосе Луис Силва, военният аташе на Венецуела в САЩ, който на 27 януари призна Гуайдо. Също вчера два добре осведомени източника заявиха пред \"Ройтерс\", че генерал от венецуелската армия е дезертирал и избягал в Колумбия. Векио изрази увереност, че във Венецуела, обхваната от икономическа и хуманитарна криза, \"върви необратим процес на промени\", но добави, че \"това няма да стане лесно\". Миналата седмица САЩ изтеглиха от Венецуела целия свой дипломатически персонал, който беше останал там. /БТА", "date": "2019.03.19", "title": "Венецуелската опозиция вече контролира дипломатически имоти в САЩ"}
{"url": "https://www.dnevnik.bg/sport/2019/03/19/3406670_video_zrelishtnoto_izpulnenie_na_stef_kuri_zad_centura/", "text": "Звездата на \"Голдън стейт уориърс\" Стеф Къри отново се озова под светлината на прожекторите в Националната баскетболна асоциация (НБА). Този път гардът не постави рекорд, но се отличи със зрелищно изпълнение, като вкара тройка далеч зад центъра. При 1,8 сек. до края на първата четвърт Къри пое топката, дриблира и стреля веднага от собственото поле. С успешния кош гардът изравни резултата срещу \"Сан Антонио спърс\", но впоследствие отборът му загуби срещата със 105:111. Поражението остави \"Голдън стейт\" на върха в Западната конференция. \"Воините\" имат 47 победи и 22 загуби, с колкото е и \"Денвър нъгетс\". 13 мача преди края двата отбора вече се класираха за плейофите. Сигурно място във финалите имат още \"Милуоки бъкс\", \"Торонто раптърс\" и \"Филаделфия\", които в момента заемат първите три места в Източната конференция.", "date": "2019.03.19", "title": "Видео: Зрелищното изпълнение на Стеф Къри зад центъра"}
{"url": "https://www.dnevnik.bg/sviat/2019/03/19/3406704_braziliia_razreshi_amerikanski_sateliti_da_se/", "text": "Бразилският президент Жаир Болсонаро подписа във Вашингтон споразумение, което ще позволи американски сателити да бъдат изстрелвани от военна база в Бразилия, предаде \"Франс прес\". Базата \"Алкантара\" има идеално разположение заради близостта си до екватора, което позволява икономия на гориво до 30 процента. Бразилия ще се конкурира с космодрума Куру във Френска Гвиана. Вчера, през първия ден от посещението си в САЩ, Болсонаро подписа споразумение с американски компании за изстрелване на сателити за търговски цели от базата Алкантара. В реч пред Американската търговска камара крайнодесният бразилски президент отново изрази възхищение от американския си колега Доналд Тръмп и се обяви за сближаване между двете страни. \"Трябва да благодарим на Бог за неотдавнашната идеологическа промяна в Бразилия. Искаме да направим Бразилия велика, така както Тръмп иска да направи Америка велика\", каза Болсонаро. Новият бразилски президент, който е от крайната десница, зае поста в началото на годината, след като начело на най-голямата икономика в Латинска Америка повече от едно десетилетие бяха социалисти. Болсонаро спомена в речта си и ситуацията във Венецуела. \"Трябва да освободим венецуелската нация. Разчитаме на Съединените щати за постигането на тази цел\", каза той. Днес бразилският президент ще бъде приет от Тръмп. Очаква се двамата да обсъдят търговски въпроси и как да бъде принуден венецуелският президент, социалистът Николас Мадуро, да се оттегли от властта. Съединените щати и Бразилия са сред около 50-те държави, признали венецуелския опозиционен лидер Хуан Гуайдо, председателя на парламента, за изпълняващ длъжността президент. Новият бразилски президент започна вчера визитата си в САЩ - първа за него зад граница - с изненадващо посещение в централата на ЦРУ. То не фигурираше в официалната програма на Болсонаро и подчертава желанието му да разчита на влиянието на САЩ в Латинска Америка за борба срещу, както той казва, комунистическата заплаха за демокрацията, отбелязва агенцията. /БТА", "date": "2019.03.19", "title": "Бразилия разреши американски сателити да се изстрелват от нейна военна база"}
{"url": "https://www.dnevnik.bg/bulgaria/2019/03/19/3406697_prokuraturata_povdigna_3_obvineniia_na_arestuvaniia_za/", "text": "Убийство с особена жестокост, изнасилване и блудство. Тези три обвинения са повдигнати на Северин Красимиров, който бе арестуван за убийството на журналистиката от Русе Виктория Маринова. Това каза окръжният прокурор на Русе Георги Георгиев, цитиран от агенция \"Фокус\".  Досъдебното производство е приключило и Окръжната прокуратура е изготвила обвинителен акт, с който единственият обвиняем по делото е Северин Надеждов Красимиров, който от днес е предаден на съд. Мотивът за убийството на Виктория Маринова е сексуален Oт всички други версии тази е единствена, за която има доказателства, обяви окръжният прокурор на Русе Георги Георгиев. \"Нашето разследване показа, че се касае за криминално престъпление, мотивът за което е сексуален, което личи и по обвиненията, по които Северин Красимиров се предава на съд. По време на разследването не събрахме никакви доказателства за това трите престъпления да имат нещо общо с професионалната реализация на жертвата\", посочи той. Установено е, че вечерта преди извършване на престъплението Северин Красимиров е бил със свои приятели на празненство, където е употребил алкохол и под негово влияние в ранните часове на 6 октомври 2018 г. е тръгнал пеш към дома си и на мястото на престъплението е срещнал жертвата. Тогава е изпитал сексуално влечение, за удовлетворението на което ѝ и нанесъл побой. Вследствие на тези удари след извършените сексуални посегателства спрямо нея Виктория Маринова е починала, обясни Георгиев. Той уточни, че се е работило по всички версии и това е единствената, по която са събрани доказателства. \"Знаете сигурно, че на досъдебното производство Северин Красимиров се признава за виновен и дава подробни обяснения, които потвърждават нашето становище относно мотива за извършване на престъплението\", допълни окръжният прокурор. Той посочи, че освен обясненията на Северин има и множество веществени доказателства, дрехи и вещи на жертвата, които той се е опитал да укрие. Участващата в брифинга в Русе Румяна Арнаудова, говорител на главния прокурор също подчерта, че убийството на журналистката е \"чист криминален случай\". Веднага след убийството бяха лансирани хипотези, че е възможно то да има връзка с работата й. \"Убийството разтърси България не само с жестокостта, с което беше извършено, но с още един изключително неприятен факт - внушенията, които бяха направени от определени кръгове българи срещу българските институции и българската държава, че в България журналисти, които се борят срещу корупцията и извършват разследвания срещу корумпирани лица, биват убивани\", заяви днес Арнаудова. Заради съмненията, че може Маринова да е убита заради работата си, публикации по случая имаше в чуждестранни медии. Това бе една от причините различни  политици и дори държави чрез посолствата си  да призоват за бързо и качествено разследване и предложиха помощ на българските правораздавателни органи. Зам.-председателят на ГЕРБ Цветан Цветанов ги обяви за хибридна атака, президентът Румен Радев посочи, че този случай показва дефицита на доверие в институции, а премиерът Бойко Борисов призова посланиците да питат официално, преди да се изказват. \"В резултат на нашето разследване този случай се оказа чист криминален случай, но за съжаление петното, което бяха оставили върху лицето на държавата, се наложи целият екип да обори с много усърдие, много висок професионализъм и със самообладание, за да стигнем до истината\", заключи днес Арнаудова. ", "date": "2019.03.19", "title": "Прокуратурата повдигна 3 обвинения на арестувания за убийството в Русе"}
{"url": "https://www.dnevnik.bg/bulgaria/2019/03/19/3406669_borisov_naredi_da_ne_se_dopuska_da_ima_oshteteni_novi/", "text": "Надзорният съвет на Националния осигурителен институт (НОИ), в който влизат представители на министерствата, работодателските организации и синдикатите, ще предложи законодателни промени, с които ще се гарантира, че никой от хората, пенсионирали се след началото на 2019 г., няма да получи по-ниска пенсия отколкото е осигурителният му принос. Това съобщиха след среща с премиера Бойко Борисов представители на синдикатите, министърът на труда Бисер Петков, управителят на НОИ Ивайло Иванов и вицепремиерът Томислав Дончев. До спешната среща се стигна  след като вестник \"Сега\" пръв съобщи , а впоследствие това беше потвърдено и от институциите, че с новата формула за изчисляване на пенсията, която влезе в сила на 1 януари, индивидуалният коефициент на около една трета от кандидат-пенсионерите би бил по-нисък, отколкото по досегашните правила. Това показваше симулационен анализ на НОИ въз основа на данните на пенсиониралите се през 2017 г. Повторна симулация - вече с данни от 2018 г., за която  беше съобщено вчера , показа, че за около 30% ще има намаление с около 5%, за 11% няма да има промяна, а за останалите 60% резултатът ще е по-благоприятен. По закон от 1 януари пенсиите се изчисляват на базата на осигурителния принос след 2000 г. като не се вземат предвид трите най-благоприятни години от преди 1997 г., както беше досега. Идеята за промяната беше да не търсят хората стари документи от заличени фирми, в които някога са работили, а и да се избегнат злоупотребите с надути заплати на шефове на фалирали банки и източени фирми, осигурявали се на твърде високи суми в годините, в които таван на пенсията не е съществувал. Министърът на труда Бисер Петков, който е и председател на надзорния съвет на НОИ, увери днес, че до този момент няма отпуснати пенсии по новата формула. Причината е, че по закон отпускането на пенсия отнема 4 месеца. След като общественото безпокойство нарасна, сега е решено \"да не се допусне неблагоприятно отражение на новите правила върху бъдещите пенсионери\". Това означава, че НОИ ще изчислява пенсиите и по двата начина и ще избира по-благоприятния за пенсионера въз основа на данните в персоналния регистър. \"Волята на премиера е да не се допуска ощетяване на нито едно лице, експертният разговор ще продължи как да се изпълни това поръчение\", каза министърът. Представителите на синдикатите подкрепиха правителството. Ася Гонева от КНСБ определи коментарите и медийните публикации по темите като \"ожесточени\" и \"неслучайно и изведнъж\" и изрази разочарование от начина, по който данните на НОИ се интерпретират в публичното пространство. заяви тя. Синдикалистът припомни, че измененията на формулата са плод на дългогодишната работа на консултативния съвет за пенсионна реформа, работил по времето на поне четирима министри. \"Този съвет търси решения, с които все по-благоприятно да бъдат третирани коректните работодатели и техните работници, които плащат върху истинските си доходи за сметка на създаващите си нова кариера недобросъвестни лица, които за няколко месеца преди 2000 г. са имали огромен доход, а след това той пада под минималния\", каза Гонева. Тя добави, че нарастването на средния осигурителен доход в страната през годините елиминира до голяма степен евентуални загуби от невключени периоди преди 2000 г. Президентът на \"Подкрепа\" и зам.-председател на надзори на НОИ Димитър Манолов добави, че в калкулатора на НОИ някои заявяват, че през 1997 г. са имали заплата 30 хил. лв. като всъщност става дума за времето преди деноминацията и сумата е равна на днешни 30 лв. Той изтъкна, че при симулационния модел на НОИ е излязло, че \"спестени\" ще бъдат 9 млн. лв. - незначителна сума на фона на общия бюджет за пенсии от 10 млрд. лв. \"Всички че ще има намаляване на размера на пенсиите, са неверни. Никой няма намерение да намалява пенсиите не на 30%, а на един български пенсионер\", увери вицепремиерът Томислав Дончев. И греши този, който смята, че сред нас има идиот, който за икономия от 9 млн. лв. би направил такова нещо\", добави той. Максималното разминаване е до 5% и то няма да се допусне, увери управителят на НОИ Ивайло Иванов.", "date": "2019.03.19", "title": "Борисов нареди да не се допуска ощетяване на новите пенсионери"}
{"url": "https://www.dnevnik.bg/sviat/2019/03/19/3406739_novata_opoziciiat_v_aljir_poiska_prezidentut_da_se/", "text": "Нова политическа група в Алжир, оглавявана от политически лидери, фигури от опозицията и активисти, призова президента Абделазиз Бутефлика да се оттегли след изтичането на мандата му на 28 април и апелира армията да не се намесва в политиката, предадоха \"Ройтерс\" и ТАСС, цитирани от БТА. В изявление, озаглавено \"Платформа на промяната\", групата, наречена \"Национална координация за промяна\", настоява правителството да подаде оставка след повече от три седмици масови демонстрации срещу 20-годишното управление на Бутефлика. \"Има спешна нужда да се направят радикални  промени на съществуващата система  с привличането на нови лица\", заяви опозиционната група. Това съобщение бе публикувано в ден на нови протести - този път на хиляди студенти, университетски преподаватели и здравни работници - в столицата Алжир, пише \"Ройтерс\". Агенцията определя посланието като първия случай, в който опозиционери направо се обръщат към армията, считана за задкулисна власт в страната. Алжирските власти винаги са успявали да манипулират слабата опозиция, отбелязва \"Ройтерс\". Но нови влиятелни опоненти израснаха на вълната на засилващите се протести, чиято кулминация бе миналия петък, когато стотици хиляди хора изпълниха улиците на алжирската столица. Съпротива Сред изявените членове на новата група са адвокатът и правозащитник Мустафа Бушаши, опозиционният лидер Карим Табу и бившият министър на финансите Али Бенуари, както и двама известни ислямисти - Мурад Дина и Камел Гемаз. На 11 март Бутефлика обяви, че се отказва да се кандидатира за пети мандат, но отложи насрочените за 18 април президентски избори, извърши промени в правителството и инициира свикването на общонационална конференция, като по този начин на практика удължи пълномощията си, припомня ТАСС. Вчера в послание, разпространено от държавните медии, Бутефлика обяви, че няма намерение да предава властта, въпреки спекулациите в някои медии, че ще го направи. \"За да преживее Алжир в близко бъдеще, е нужен хармоничен преход и управлението да бъде предадено на едно ново поколение... такава е крайната цел, която аз се ангажирах да материализирам преди края на моя президентски мандат, на ваша страна и във ваша услуга\", подчерта Бутефлика в ново послание, разпространено от държавните медии. \"Опозицията ще участва в кабинета\" В изявлението за Деня на победата над Франция (19 март 1962 г.) Бутефлика каза, че Националната конференция, която  ще бъде натоварена със задачата  да промени \"режима на управление\" в Алжир и да \"обнови неговата политическа, икономическа и социална система\", ще се проведе \"в много близко бъдеще\". \"Цялостната и дълбока\" ревизия на конституцията, която ще бъде подложена на референдум, \"ще бъде прелюдия към един нов изборен процес, който ще избере нов президент\", повтори той обещанието си от 11 март. Днес новоназначеният от него вицепремиер Рамтан Ламамра, който е на посещение в Москва (част от \"разяснителна\" обиколка заради политическата криза), каза, че Бутефлика ще предаде властта, но на избран президент. По думите му, цитирани от \"Ройтерс\", на опозицията ще бъде разрешено да участва в кабинета, който ще следи как се организират изборите.", "date": "2019.03.19", "title": "Новата опозицият в Алжир поиска президентът да се оттегли, а армията да не се меси"}
{"url": "https://www.dnevnik.bg/razvlechenie/2019/03/19/3406693_vulna_ot_vuzmushtenie_v_kitai_sled_kato_spriaha_gotik/", "text": "Готик обществото в Китай се обедини в онлайн протест, след като на жена е било наредено да махне \"тежкия\" си грим, за да влезе в метрото. Аргументът на охраната е бил, че в този си вид тя ще \"стресира\" останалите пътници, съобщава \"Гардиън\". В публикация в китайската социална мрежа Weibo жената, която запазва своята анонимност, си спомня как охраната в метрото в южнокитайския град Гуангджоу не й е позволила да пътува с метрото заради тежкия грим на очите й и тъмното червило. \"Жената от охраната се обади на мениджъра си и му каза, че гримът ми е проблематичен и просто ужасен\", пише в социалната мрежа тя. След това на нея й е било казано, че ако иска да пътува с метрото, трябва да махне грима си.  \"Като китайски гражданин аз се надявам да използвам тази относително публична платформа, за да призова органите на властта: Кои закони ви дават право да ме спирате и да пропилявате времето ми?\", пише още тя, съобщава \"Гардиън\", позовавайки се на китайски новинарски сайт Sina News. \"Ако сте в състояние да цитирате такъв (закон - бел. ред.), аз съм склонна да платя за билборд в метрото, на който да пише: \"На хората, които носят готик облекло, не им е позволено да пътуват с метрото.\" В отговор на нейната публикация повече от 5000 души публикуваха свои селфита в социалната мрежа Weibo, гримирани в готик стил и с черно облекло. Те използваха хаштага #ASelfieForTheGuangzhouMetro. След тази реакция управата на метрото в Гуангджоу се извини и отстрани своите служители, замесени в случая. Но дори това не беше в състояние да спре увеличаващата се вълна от възмущение в социалната мрежа, призоваваща за повече социално приемане на субкултурите в Китай. \"Съжалявам за хората в Гуангджоу, но понякога излизам навън, облечен по този начин\", написа в социалната мрежа Харуко Еков. Потребителка на Weibo коментира: \"Това, което за вас е претенциозна рокля, за мен е свобода.\"", "date": "2019.03.19", "title": "Вълна от възмущение в Китай, след като спряха готик китайка да пътува с метрото"}
{"url": "https://www.dnevnik.bg/sviat/2019/03/19/3406750_strelecut_v_utreht_ne_e_poznaval_jertvite_si_smiata/", "text": "За момента не може да бъде установена връзка на  тримата убити и петимата ранени при стрелба  в трамвай в холандския град Утрехт със задържания по случая. Това съобщи местната прокуратура, цитирана от \"Ройтерс\". \"Към момента сериозно се разглежда терористичен мотив\" като обяснение, гласи версия, разпространявана от прокуратурата. За това сочат \"естеството на стрелбата\" и \"писмо, намерено в колата (с която е избягал нападателят)\", продължава съобщението. Вчера 37-годишният Гьокмен Танъш, роден в Турция,  бе арестуван като основен заподозрян . Оттогава не е имало недвусмислени изявления за терористичен мотив в нападението, макар някои длъжностни лица да дадоха сигнал, че това е най-вероятната версия. Близки на Танъш, цитирани от Анадолската агенция, свързват случилото се със семеен спор. Междувременно още двама души са задържани за случая, но не е известно каква роля може да са имали. Според прокуратурата обаче все още не могат да се изключат и други мотиви, нито възможността да става дума за лично отмъщение, а не за идеология.", "date": "2019.03.19", "title": "Стрелецът в Утрехт не е познавал жертвите си, смята прокуратурата"}
{"url": "https://www.dnevnik.bg/biznes/2019/03/19/3406749_proizvodstvoto_na_bira_v_bulgariia_stava_vse/", "text": "По-малко пластмасови бутилки, по-малък разход на вода и ток при повече продажби и по-разнообразен асортимент отчита Съюзът на пивоварите през 2018 г. Намаляването на екологичния отпечатък на пивоварните беше обсъдено по време на годишното Общо събрание на сдружението, обединяващо седем големи пивоварни с общ дял на пазара от около 98%. Делът на продажбите на бира в пластмасови РЕТ бутилки намалява с 10% през последните три години до 53%, съобщи Съюзът на пивоварите. Делът на стъклените бутилки е 24%, на кеновете - 17% и на кеговете – 6%. Компаниите - членове на съюза, отчитат, че благодарение на модернизацията за последните 20 г. средният разход на вода за производството на хектолитър (100 литра) готово пиво е намалял близо 5 пъти, тоест от 15 - 20 хектолитра на 3 – 5 хектолитра/1 хектолитър бира. В сравнение с 2014 г. пивоварните средно отчитат намаляване на употребата на вода с 4-6%, като целта е тази тенденция да става все по-устойчива. За 4 години средното потребление на електроенергия за производството на 1 хектолитър бира също е намаляло с 8%.", "date": "2019.03.19", "title": "Производството на бира в България става все по-екологично"}
{"url": "https://www.dnevnik.bg/sviat/2019/03/19/3406765_video_stane_li_vupros_za_klimata_autistichnite_hora_sa/", "text": "Моето поколение няма да може да обясни на внуците си защо не сме защитили Земята, докато още сме имали време - това каза шведската ученичка Грета Тунберг в ТЕД лекция, в която разказваше как и защо е започнала да протестира за повече действия срещу климатичните промени. Ежеседмичните събития #FridaysForFuture, по време на което ученици от различни държави (сред които и  България ) не ходят на училище в петък, за да демонстрират, бяха вдъхновени именно от Грета. Как започна всичко \"Намирах за странно, че хората, които също са животински вид, биха могли да променят климата на Земята. Защото ако това беше вярно и вече се случваше, не бихме могли да говорим за нищо друго. Телевизията щеше да се занимава само с това. По заглавията, по радиото, по вестниците не би трябвало да се говори за нищо друго, сякаш има световна война. Но никой не обсъждаше темата. Ако употребата на фосилни горива е толкова опасна, че застрашава самото ни съществуване, как можем да продължаваме да ги използваме? Защо няма ограничения? Защо това не е незаконно\", попита Тунберг. \"Не можех да разбера. Беше сюрреалистично. И на 11 години се разболях. Изпаднах в депресия, спрях да говоря, да ям. Отслабнах с 10 кг за два месеца. По-късно ми откриха  синдром на Аспергер , обсесивно-компулсивно разстройство и избирателен мутизъм. Това означава, че говоря само когато е необходимо – сегашният момент е такъв.\" Тук няма нюанси За хората в  аутистичния спектър  всичко е черно и бяло, посочи момичето. \"Мисля, че в много аспекти, ние, аутистичните, сме нормални, а останалите хора са много странни. Особено стане ли въпрос за кризата – всички казват, че климатичните промени са заплаха за съществуването ни, че са най-важният проблем, обаче нищо не променят. Не разбирам. Ако емисиите трябва да спрат, значи ние трябва да ги спрем. За мен това е черно-бял въпрос. Няма сиви зони, щом става въпрос за оцеляване. Цивилизацията ни или ще загине, или няма.\" За какво не се говори Макар да има цели за намаляване на  въглеродните емисии  и спирането на  глобалното затопляне , не се говори за факта, че дори да постигнем това, вече има затопляне на нива половин – един градус по Целзий, каза Тунберг. До  200 животински и растителни видове изчезват всеки ден  – този брой е между 1000 и 10 000 пъти по-висок от нормалния. Но въпреки това дори климатичните учени и зелените политици ползват самолети и ядат месо и млечни продукти. Ако доживея до сто години, през 2103 г. ще бъда жива. Но в наши дни не говорим за бъдеще, по-далечно от 2050 г., посочи момичето и попита какво ще обясни на внуците си, когато я попитат защо хората не са действали, докато все още са имали време. \"Моето поколение няма да има възможност да поправи това, което направим или не направим сега\", каза тя.", "date": "2019.03.19", "title": "Видео: Стане ли въпрос за климата, аутистичните хора са нормални, а останалите - не"}
{"url": "https://www.dnevnik.bg/sport/2019/03/19/3406747_bashtata_na_totalniia_futbol_e_nai-dobriiat_trenyor_v/", "text": "Ринус Михелс беше избран за най-добър треньор в историята от списание \"Франс футбол\". Холандецът, който почина през 2005 г., беше определян за баща на тоталния футбол. Михелс налага тактиката в началото на 70-те години на миналия век, с което променя изцяло облика на спорта. С добра физическа подготовка и поливалентни умения всеки играч (без вратаря) е способен да замени позицията на съотборник, като идеята е да се създаде числено предимство съответно в атака или защита. Сред най-големите му успехи е спечелването на Купата на европейските шампиони с \"Аякс\" през 1971 г. Михелс извежда националния отбор на Холандия до финала на световното през 1974 г., а през 1988 г. триумфира на европейското с тима. Втори в класацията на \"Франс футбол\" е сър Алекс Фъргюсън, който остави значима следа в \"Манчестър юнайтед\" при престоя си от 1986 до 2013 г. Тройката допълва Ариго Саки, като италианецът беше в основата за успехите на \"Милан\" през 80-те и 90-те години на миналия век. В челната десетка са още Йохан Кройф, Хосеп Гуардиола, Валери Лобановски, Еленио Ерера, Карло Анчелоти, Ернест Хапел и Бил Шенкли. Други имена, които намират място в класацията на 50-те най-добри треньори в историята, са Жозе Моуриньо (13), Луис ван Гаал (18), Зинедин Зидан (22), Юп Хайнкес (25), Юрген Клоп (27), Диего Симеоне (31), Арсен Венгер (32), Рафаел Бенитес (37) и Антонио Конте (49).", "date": "2019.03.19", "title": "Бащата на тоталния футбол е най-добрият треньор в историята, обяви \"Франс футбол\""}
{"url": "https://www.dnevnik.bg/istorii_na_denia/2019/03/19/3406770_tarator_s_laim_i_menta_i_shkembe_chorba_s_bubreci_-/", "text": "Традиционни български продукти, приготвени по нетрадиционен начин, поднесени и снимани красиво. Така най-кратко може да се синтезира съдържанието на най-новата готварска книга на пазара, която е показно за това, че човек се храни и с очите си. Професионалният български фотограф Илиан Илиев, който от години работи в чужбина, е автор на книгата \"20 български топ готвачи\", която от днес е на пазара. Любопитното е, че преди година тя излезе първо на английски език. Илиев в момента живее и работи в Кеймбридж, но е и преподавател в кулинарната академия HRC в София. Негови снимки и история можете да видите  тук . В книгата са включени рецептите както на шеф-готвачи, които са известни на всички, така и на други професионалисти, доказали се в кухнята, но все още несдобили се с телевизионна слава. В книгата са включени Андре Токев, Виктор Ангелов, Иван Кирин, Павел Павлов, Алекс Иванчев, Георги Ерменков и др. Сладкарят Павел Павлов от години живее и работи със семейството си в Норвегия, като планира да открие своя верига сладкарници там. Междувременно зрителите на 24 Kitchen могат да гледат шоуто му \"Нещо сладко с Павел Павлов\". Историята му четете  тук .  Александър Иванчев е също специалист по сладкишите, а наскоро спечели сладкарски конкурс, журиран от Пиер Ерме (за наричания крал на макароните четете  тук  - бел. авт.), с което получи едномесечна стипендия на френското правителство с обучение във Ferrandi Paris и три седмици в централата на компания Hermé в Париж. Още за майстора на сладкиши, който почти не яде сладко, четете  тук . И Павел Павлов, и Александър Иванчев са приготвяли ястия за галавечерята, съпътстваща традиционния конкурс  \"Ресторант на годината 2018 Бакхус, Acqua Panna & S.Pellegrino\" . Тази година тя е 31 март, за менюто и съпътстващата програма повече подробности  тук . В основата на представените в книгата рецепти стоят традиционни български продукти – кисело мляко, розови домати, печени чушки, пъстърва, петле, калкан – но интерпретирани чрез модерни техники и обогатени от вкуса на екзотични съставки. Рецептите, с които могат да се запознаят читателите, варират от таратор с мента и лайм до шкембе чорба с език и бъбреци.  Издателите от \"Кактус\" казват, че по-страстните кулинари със сигурност ще намерят сред страниците предложения, които да приготвят и в домашни условия. А за всички останали тази книга ще открехне вратата към високата професионална кухня в България.", "date": "2019.03.19", "title": "Таратор с лайм и мента, шкембе чорба с бъбреци - двайсет топ готвачи в действие"}
{"url": "https://www.dnevnik.bg/sviat/2019/03/19/3406821_kazahstanskiiat_prezident_podade_ostavka_sled_29_g_na/", "text": "Президентът на Казахстан Нурсултан Назърбаев подаде оставка, съобщи \"Интерфакс\". Той е единственият заемал поста досега. Според в. \"Комерсант\" той е оставил пълномощията си, но не се съобщават подробности. \"Интерфакс\" цитира обръщение до казахстанския народ, излъчено по телевизията. Функциите му преминават у председателя на сената Касим-Жомарт Токаев. Някои руски медии пишат, че той ще остане начело на Съвета за сигурност на страната - пост, който от май миналата година може да заема пожизнено. \"Реших да прекратя пълномощията си в качеството на президент,\" казва Назарбаев. \"В тази година се навършват 30 години, откакто заемам най-високия пост. Народът ми даде възможност да съм първият президент на независим Казахстан.\" Назърбаев е президент, откакто постът съществува - от появата на независим Казахстан през 1991 г. Година по-рано става единственият президент на Казахската съветска социалистическа република, след като постът се въвежда преди излизането ѝ от състава на Съветския съюз. Като първи секретар на Централния комитет на казахската комунистическа партия той на практика оглавява републиката още една година по-рано, през 1989 г. Назърбаев трябва да навърши 79 години през юли. Той бе преизбран за пети пореден мандат на извънредни избори през април 2015 г. През май миналата година бе приет закон, който му позволяваше да управлява пожизнено. На практика има право на неограничен брой мандати още от 2007 г., но Съветът за национална сигурност стана институция, способна да контролира държавния глава,  след приемането на закона миналата година . Държавният глава многократно е бил обвиняван, че под негово ръководство в Казахстан (понастоящем полупрезидентска република) има системни нарушения на човешките права. През 2017 г. той предаде част от пълномощията си на правителството и така влезе в сила новата форма на управление.", "date": "2019.03.19", "title": "Казахстанският президент подаде оставка след почти 30 години на власт"}
{"url": "https://www.dnevnik.bg/analizi/2019/03/19/3406811_po-dobre_upravliavashtite_nishto_da_ne_praviat/", "text": "Ето няколко примера само от последните месеци: Финландия е в челото по икономическа конкурентоспособност (11-а в света); в тройката на Европа по дял на високоразвитите технологични предприятия (64%); първа по дела от БВП, отделян за социална защита (25 на сто); сред първенците в ЕС в електронното здравеопазване; първа по дял на хората с увреждания, които си намират работа (60%); сред първите по процента на работещите, които знаят поне един чужд език (92 на сто); от години неизменно сред първенците в изследването за грамотност PISA, а образователната ѝ система е смятана твърдо за една от най-добрите в света; първа в световния индекс \"Право на собственост\"; първа в \"Индекса на щастието\". Обясненията за успехите на тази страна във всякакви области могат да бъдат много и най-различни, но със сигурност едно от най-важните и общовалидните сред тях се съдържа в новината, за която стана дума в началото.  Премиерът на Финландия подаде оставка  с мотива, че правителството му не е успяло да изпълни един от основните си ангажименти - да реформира системата на здравеопазването. И така: финландските политици очевидно се придържат към професионален и морален стандарт на поведение пред избирателите и пред бъдещето. По-просто казано: работата на политиците е да решават проблемите. А когато не успяват - си отиват. Запитайте се сега дали това може да се случи в България. Отговорът е ясен. Но по-важното всъщност е, че ако тук се прилагаше този стандарт на политическо поведение и политическа отговорност, повечето (да не кажем всички) български правителства щяха да бъдат постоянно в оставка. Даже ако занижим критерия до поне една успешно и своевременно проведена реформа, до поне един трайно, разумно и компетентно решен проблем (без от това да произтекат куп други проблеми), изводът пак ще е същият. Тук реформирането е нещо като \"перманентната революция\" - непрекъснато се говори за него, но единственият резултат е, че реформа стана мръсна дума. Иначе накъдето и да се обърнеш - батак, от който не се вижда изход. Няколко примера. Да започнем от здравеопазването, реформата в което отдавна е много по-належаща, отколкото във Финландия. Вече мина цяла година, откакто гръмна поредният залп от обещания за революционна промяна, но след него не последва нищо освен празни приказки. Напоследък и те заглъхнаха. Както винаги, продължава запушването на отделни дупки, но и то не върви - все отнякъде пак протича. Неотдавна лекарите в русенската Бърза помощ подадоха масово оставка. Сега наред са медицинските сестри в цялата страна. Образованието пък продължава обилно да произвежда полуграмотност, безпросветност, ограниченост и непригодност за живота и пазара на труда. Тези дни синдикатите предупредиха, че ако не спрат безумията и не се въведе ред в училищата, никой няма да дойде на мястото на 40-те хиляди учители, които ще се пенсионират в следващите години. Каквито и да са заплатите. За т.нар. съдебна реформа няма какво да говорим - тя е \"извън класацията\", понеже е обект на специални интереси, а същинската ѝ цел няма нищо общо с официално обявяваната. При електронното правителство вече 10-15 години целта е ясна, все по-близка, но все така непостижима. Ако не се броят усвоените над 2 милиарда. Напоследък незабравим спомен остави забележителният фалстарт на електронните винетки за леките коли. Сега превозвачите с трепет очакват какво ще (им) се случи с тол системата - 5 месеца преди въвеждането ѝ цари пълна неяснота за обхвата на платените пътища и размера на тол таксите, но пък по въпроса предстои да заработи нов \"Обществен консултативен съвет\". Паралелно реформаторското шоу бе успешно подето от данъчните, които с новата си (непрекъснато редактирана и допълвана на принципа проба-грешка) наредба за касовите апарати и съпътстващите я софт- и хардуерни нововъведения вече успешно подлудиха стотици хиляди фирми. А реалният старт тепърва предстои (на 1 април). И обещава нови, още по-силни емоции за всички. Преди 4-5 години т.нар. пенсионна реформа бе \"завършена успешно\", без да промени нищо съществено. Но пък кърпенето ѝ продължава. Напоследък, за не знам кой път, \"размразиха\" реформата при инвалидните пенсии. Предстои отново да я \"замразят\". Но безспорният подвиг на реформаторския фронт в последните дни е поредната нова формула за изчисляване на пенсиите. От 1 януари за нея вече ще имат значение само доходите и осигуровките след 2000-та година. Половината (че и повече) от трудовия живот на родените през 50-те и 60-те години на миналия век се зачерква. Какво да се прави - малшанс. Така изведнъж десетки хора откриха, че пенсията, на която са се надявали до вчера, се е свила два, три, че и четири пъти. Предстои в следващите десетина години подобни открития да направят още десетки хиляди бъдещи пенсионери. Няма страшно, засегнати ще са \"само\" 31%, казват взелите това решение и (понеже много се разшумя по телевизиите) обещават да анализират ефектите от него - естествено, следварително. Така след поколението, чиито пенсии бяха силно орязани с новите формули през 90-те и през 2000-та година, е набелязано още едно поколение за ограбване - в името на светлото бъдеще. Светло бъдеще обаче не се очертава. А най-важният ефект от новата формула ще е поредният удар по доверието в пенсионната система. За сметка на това укрепва убеждението, че в България няма смисъл да се осигуряваш за пенсия. Някои говорят за пенсионно планиране и алтернативни възможности за осигуряване на старините. Но няма никаква гаранция, че държавата няма да бръкне и там с някоя \"реформа\". Какво се крие зад всичко това освен споменатата вече очевидна недостатъчност или липса на отговорност? Някои ще открият зла умисъл. Но не е задължително - защо да си мислим най-лошото. Може да е просто некадърност. А защо и как стана така, че именно некадърността определя бъдещето ни - това е друга тема. Но като гледа как се решават проблемите в България, човек може и да си помисли, че май е най-добре управляващите нищо да не правят.", "date": "2019.03.19", "title": "По-добре управляващите нищо да не правят"}
{"url": "https://www.dnevnik.bg/politika/2019/03/19/3406830_cvetan_cvetanov_se_sdobil_s_nov_apartament_na/", "text": "Апартамент, заемащ цял етаж в една от най-луксозните сгради в София, е новата придобивка на заместник-председателя на ГЕРБ Цветан Цветанов според  публикация на \"Свободна Европа\" . Той се е сдобил с него през изминалата 2018 г., като е прехвърлил на фирмата строител (\"Артекс\") два свои апартамента. Сделката поражда редица въпроси, като най-смущаващият от тях е как квадратният метър в луксозната сграда излиза на семейство Цветанови едва 627 евро, при положение че цените там започват от 2600 евро на кв. м, пише \"Свободна Европа\".  на улица \"Елемаг\" в кв. \"Изток\", като приписва на фирмата общо 190 кв. м жилищна площ и две паркоместа. Освен това бившият вътрешен министър доплатил 100 000 лева на строителната фирма за новия имот. Неговата данъчна оценка според \"Свободна Европа\" възлиза на 386 654 лева и тази сума е била покрита със замяната и доплащането. Според медиата новият апартамент е 240 кв. м., но към него има двоен гараж, предверие с асансьор и така недвижимата собственост достига 315 кв.м. На база на тези данни в публикацията е изчислено и колко е излезнала цената на кв. м. в новото жилище за Цветанов - около 630 евро (1227 лева). \"Свободна Европа\" цитира различни източници, според които цените на имотите в други сгради на \"Артекс\" са много по-високи (над 2500 и 3000 евро), а в тази през миналата година са били около 2400 евро.  - кооперация \"Летера\", известна още като \"Къщата на буквите\". Тя се намира в столичния квартал \"Изток\", на улица \"Латинка\". Апартаментът е разположен на последния, шести етаж. Двойният гараж към него е отделен от останалите в сградата, има и преддверие с \"ВИП асансьор\", чиято шахта според нотариалния акт също е собственост на Цветанови, пише \"Свободна Европа\" като се позовава на документи, с които разполага. От пресцентъра на ГЕРБ първо казаха пред \"Дневник\", че днес няма да има коментар на Цветан Цветанов, но привечер  той даде разяснения . . Цветанов цитира и различна сума, която е платил за допълнителната площ. От обясненията му се разбира, че тя е 2564 лв. на кв. м. Цветанов изчислява цената на кв.м. само на базата на доплатените 100 000 лева за разликата от 39 кв.м. (Повече за обясненията на Цветанов и колко апартамента има семейството му -  тук ).", "date": "2019.03.19", "title": "Цветан Цветанов се сдобил с нов апартамент на преференциална цена според \"Свободна Европа\""}
{"url": "https://www.dnevnik.bg/bulgaria/2019/03/19/3406715_pochina_igor_damianov/", "text": "Почина министърът на образованието в правителството на НДСВ от 2003 до 2005 г. доц. Игор Дамянов. Новината за кончината съобщи неговият бивш съпартиец Владимир Дончев. \"Отишъл си е Игор Дамянов, добър учен и почтен човек. Работеше тихо и без шум около себе си така, както трябва да се работи в политиката. Той обаче не стана политик. Поклон!\", написа той. Игор Дамянов е роден на 1 август 1953 години в град Лом. Средното си образование е завършил в София; дипломирал се е като историк в СУ \"Климент Охридски\", а от 1985 г. е доктор по история. От ноември 1978 г. е преподавател в катедра \"Международни отношения\" в Университета за национално и световно стопанство (УНСС), а от 1991 г. - редовен доцент по \"Нова и най-нова обща история\" към същата катедра \"Международни отношения\". Чете лекции по история на международните отношения, политическа история на Европа и САЩ и история на балканските страни. От 1996 до 1999 г. Дамянов е зам.-декан на факултет \"Международна икономика и политика\"; пред този период ръководи и дирекция \"Бакалавърска степен на обучение\". През ноември 1999 г. е избран за първи зам.-ректор на УНСС, отговарящ за учебната работа. От март 2001 г. става директор на Центъра по публична администрация към Института за следдипломна квалификация при УНСС.", "date": "2019.03.19", "title": "Почина Игор Дамянов"}
{"url": "https://www.dnevnik.bg/evropa/2019/03/19/3406836_mei_shte_pishe_do_tusk_s_molba_za_otlagane_na_brekzit/", "text": "Британският премиер Тереза Мей ще пише до председателя на Европейския съвет Доналд Туск с молба за отлагане на Брекзит по-късно днес или в сряда, каза неин говорител, цитиран от \"Ройтерс\". Екип от високопоставени министри на Мей обсъждаше Брекзит в продължение на 90 минути, включително последиците от  решението на председателя на парламента , че Мей не може да внесе за трето гласуване сделката си, ако тя не бъде променена, допълни говорителят. Мей се надяваше да спечели одобрение в последната минута преди срещата на върха на ЕС в четвъртък,  на която се очаква лидерите на ЕС  да обсъдят евентуално отлагане. Европейски лидери многократно заявиха, че се нуждаят от надеждна обосновка, за да се съгласят. Решението трябва да бъде взето единодушно от държавите членки. Според политическия редактор на Би Би Си Мей ще поиска отлагане на Брекзит до края на юни с възможност за забавяне с до две години. Брюксел чака бързи отговори Междувременно говорителят на Европейската комисия Маргаритис Схинас подчерта, че Брюксел очаква от правителството в Лондон бързо да реши и да съобщи какво възнамерява да прави по въпроса с оттеглянето на Великобритания от ЕС. \"Остават точно 10 дена до излизането на Обединеното кралство от ЕС\", подчерта Схинас. \"Следим всички събития в британския парламент. Не е наша работа да се намесваме или да оценяваме британските парламентарни процедури\", добави говорителят, цитиран от БТА. Британското правителство трябва да определи следващите стъпки и бързо да ни ги съобщи, каза още той. Преди седмица европейският главен преговарящ Мишел Барние заяви, че преговорите са приключили. ", "date": "2019.03.19", "title": "Мей може да поиска от ЕС опция за отлагане на Брекзит с до две години"}
{"url": "https://www.dnevnik.bg/sport/2019/03/19/3406844_shefut_na_iaponskiia_olimpiiski_komitet_se_otteglia/", "text": "Президентът на Японския олимпийски комитет Цунекацу Такеда подаде оставка като член на МОК заради  продължаващото разследване за корупция . Той заяви, че ще изпълни мандата си начело на японския комитет до юни, след което ще слезе от поста. Такеда беше разпитван във Франция по подозрения за корупция покрай определянето на Токио за домакин на летните олимпийски игри догодина. \"Не вярвам, че съм извършил нещо незаконно\", каза той пред медиите, цитиран от \"Ройтерс\". Въпреки това обяви, че няма да се бори за нов мандат начело на поста. На въпрос защо не е подал оставка и като президент на японския комитет, а ще изпълни мандата си, той отвърна: \"Боли ме, че създадох такова напрежение, но вярвам, че е моя отговорност да изкарам мандата си.\" От МОК приветстваха решението на Такеда и заявиха, че той е подал оставката си като член, \"за да защити олимпийското движение\". Такеда е член на Японския олимпийски комитет от 1987 г. и е на президентския пост от 2001 г. Като член на МОК той имаше роля в подготовката на няколко зимни олимпийски игри.", "date": "2019.03.19", "title": "Шефът на Японския олимпийски комитет се оттегля заради разследване за корупция"}
{"url": "https://www.dnevnik.bg/politika/2019/03/19/3406828_novata_izbiratelna_komisiia_shte_obiavi_poruchka_za/", "text": "Новата Централна избирателна комисия (ЦИК), чийто състав трябва да бъде определен утре, ще трябва да обяви обществена поръчка за осигуряване на машинно гласуване на изборите за евродепутати на 26 май. Сегашната комисия е приела техническа спецификация, а за две заседания новата ще може да довърши и обяви поръчката за машините, заяви днес председателят на сегашната комисия Ивилина Алексиева. Според последните промени на Изборния кодекс на евровота трябва да има възможност за машинно гласуване в поне 3 хиляди секции в страната. Предишните разпоредби на кодекса предвиждаха да има такава възможност навсякъде, но бяха отменени. Машинно гласуване във всички секции трябваше да бъде осигурено още на парламентарните избори през 2017 г., но това не стана (още за машинното гласуване четете  тук ). Според Алексиева, макар и да е предизвикателство, новата комисия трябва да се справи с осигуряването на машините. По думите й при предишни избори, когато този вид гласуване е било експериментално или в малко на брой секции, договор с изпълнителите в бил сключван седмица преди вота. В сегашния си състав Централната избирателна комисия е провела 5 вида национални изброи, 2 национални референдума, 119 частични и нови местни избори и 14 местни референдума. На тях са гласували общо 22.9 милиона българи. Отпечатани са били 78 милиона бюлетини. Проведени са 719 заседания на ЦИК. Очаква се утре парламентът да избере председател, зам.-председател и секретар на ЦИК, а по предложение на партиите президентът да назначи останалите членове (кои са кандидатите четете  тук ). ", "date": "2019.03.19", "title": "Новата избирателна комисия ще обяви поръчка за машинно гласуване два месеца преди вота"}
{"url": "https://www.dnevnik.bg/politika/2019/03/19/3406873_gerb_predlagat_ako_dete_ne_poseshtava_uchilishte_da_se/", "text": "Ако едно дете не е в задължителна детска градина и в училище, семейството му няма да получава семейни помощи от държавата за него. Това предвиждат законови промени, целящи редовно посещение на деца в задължителната училищна и предучилищна форма на обучение. Поправките в закона се предлагат от ГЕРБ, като бяха представени днес от председателя на парламентарната комисия по образование Милена Дамянова. Депутатът от ГЕРБ Светлана Ангелова обясни, че промените касаят Закона за социално подпомагане и Закона за семейните помощи за деца. Целта е по-строго обвързване на получаването на месечните помощи за безработни, за наем на заплащане на общинско жилище и месечните помощи за деца с редовното посещение на децата в задължителната форма на обучение. \"Най-важната промяна е в Закона за семейните помощи за деца, че в рамките на един месец от една учебна година, ако се допуснати отсъствия повече от три дни за дете, което посещава редовна форма на предучилищно образование, и отсъствие от 5 учебни часа за ученик, семейството се лишава от месечната помощ за дете до навършване на 18 години или до завършване на средно образование\", уточни Ангелова. \"Промяната, която внасяме, има една основна цел – всяко дете има право на образование, а семейството и държавата имат задължението да гарантират това право. Още нещо - не можем да си позволим нито сега разхищаване на средства, нито това да се случва в бъдеще\", каза Дамянова. Тя даде пример с една от провинциите на Германия, където ако детето не посещава училищни мероприятия дори в срок от три дни, семейството е длъжно да даде писмени обяснение за това. \"Ако семейството или ученикът получава парични средства, то директорът на училището е длъжен в срок до четири дни да уведоми съответната служба за насърчаване на образованието. Във Франция например още при първото записване на детето в училище родителят подписва договор, с който гарантира неговото посещаване. Ако детето не посещава училище, следват отново писмени обяснения, санкции, спиране на социалните помощи и дори намесата на прокурор\", допълни Милена Дамянова. Тя призова тази политика да не се приема само като политика на санкции. \"Обединени патриоти\" също  внесоха на 6 март  проект за промени на Закона за социалното подпомагане, които предвиждат получаваните социални помощи да се обвържат с участие на хората в програми за ограмотяване, придобиване на квалификация и полагане на общественополезен труд. Предлаганите нови текстове включват и обвързване на помощите с наложени мерки за \"въздействие и възпитание\".", "date": "2019.03.19", "title": "Ако дете не посещава училище, да се спират семейните помощи, предлага ГЕРБ"}
{"url": "https://www.dnevnik.bg/gradska_sreda/2019/03/18/3406328_turistite_doshli_za_zabavleniia_v_sofiia_ostaviat/", "text": "Най-големи суми оставят на ден чужденците, дошли за забавления и на екскурзия в София, а не пристигналите по бизнес дела. Общо 9% от забавляващите се туристи плащат над 400 лв. дневно при престоя си, докато почти половината от бизнесмените минават с между 51 и 100 лв. на ден, сочи доклад на общинската инициатива \"Визия за София\". За проучването са били интервюирани 258 чужденци от 28 държави, пребивавали у нас през ноември м.г. Добронамерени хора са софиянци, цените са ниски и храната е вкусна, е преобладаващото впечатление у чужденците. Като минуси те посочват лошата настилка на тротоарите, нивото на чистотата, поддръжката на сградите, както и оскъдната информация за културните забележителности. Градът се възприема като дестинация, интересна предимно за младите, като 17% от интервюираните го сравняват с Букурещ, други 17% - със Загреб, 12% - с Белград, 7% - със Скопие, а 2% дори виждат прилики с Атина. Най-предпочитани за нощувка от чужденците са наетите апартаменти (чрез AirBnB) – 37%, в хотели спят 33%, а в хостели – 15%. Приходите от дейности, свързани с хазартни игри и залагания, имат най-голям дял в постъпленията от туризма за софийската икономика – 44.8%. Далеч по-малко осигуряват заведенията за хранене със 17.2%, туроператорите - 13.2%, а хотелите – 13.1%. Общата сума на приходите от туризъм в софийската икономика достигнаха 3.4 млрд. лв. и този сектор се нареди сред трите най-доходоносни заедно с информационните технологии и бизнес услугите, посочва докладът на \"Визия за София\". През 2017 г. броят на туристите е нараснал с 13% спрямо предишната година, а броят на нощувките – с 15%, отчита изследването. Регистриран е и огромен скок в броя на туристите, обслужени на летището като пристигащи и заминаващи – 6.5 млн души. Това е ръст с 30% спрямо предишната 2016 г. и очертава тенденцията две трети от чужденците да пътуват със самолет до столицата ни. Ръстът е заради нискотарифните авиокомпании, които през 2017 г. откриха нови линии и учестиха полетите си до София. Докладът на \"Визия за София\" препоръчва на Столична община да търси подходи за обединяване на дейностите между туристическия бизнес и фармацевтичния, който също е сред динамично развиващите се в града. Идеята е София да се включи като дестинация в набиращия популярност в цял свят здравен туризъм. Той включва спа и балнеоложки услуги, както и т. нар. персонализирана медицина, включваща авангардни биотехнологии. В тази сфера столицата има вековни традиции и е въпрос на предприемчивост от Столичната община да ги съживи и развие.", "date": "2019.03.19", "title": "Туристите, дошли за забавления в София, оставят повече пари от бизнес гостите"}
{"url": "https://www.dnevnik.bg/evropa/2019/03/19/3406866_bejanci_mogat_da_budat_prehvurliani_v_strani_s/", "text": "Берлин е в правото си да депортира търсещи убежище в други страни от Европейския съюз, дори и там те да се сблъскат с лоши условия, според решение на Съда на ЕС, цитирано от \"Дойче веле\". Изключения са позволени само в крайни случаи. Според съда слабите системи за социално подпомагане и условията за живот в определени страни не са основание за блокиране на прехвърляния. В решението се посочва, че: - Недостатъците в социалната система на дадена държава членка не трябва да са пречка за това търсещи убежище да бъдат депортирани там. - Изключения се прилагат само в крайни случаи, когато индивидите не могат да задоволяват свои \"най-основни потребности, по-специално потребностите от храна, лична хигиена и дом\". - Съдиите изтъкват, че системата за убежище на ЕС се основава на взаимно доверие и че решенията, взети от страните от ЕС, трябва да зачитат човешките права. - Те освен това посочват, че молбите за убежище могат да бъдат отхвърляни в случаи, когато кандидатът вече се ползва от субсидиарна закрила в друга държава - членка на ЕС. Според Дъблинския регламент търсещите убежище трябва да подадат молбата си в първата страна, през която са влели. Тя е отговорна за защитата им и за обработването на техните молби. Мигрантите, които влязат нелегално в друга държава членка и подадат молба там, могат да бъдат изпратени в страната, през която са влезли. Това прехвърляне трябва да се осъществи в рамките на шест месеца. Какъв е случаят? Германски съдии отправиха молба към Съда на ЕС да разтълкува правилата на блока за предоставяне на убежище, за да изясни съмнения за няколко случая на депортации. Един от случаите е свързан с гамбиец, подал молба за убежище в Италия, преди да отпътува за Германия и да подаде друга молба там. Той твърдял, че не трябва да бъде изпращан обратно в Италия заради лошите условия за бежанците там. Други случаи са свързани с палестинец, който отишъл в Германия през България, и чеченец, влязъл през Полша. Макар решението на Съда на ЕС да е от голямо значение, крайното решение за съдбата на търсещи убежище ще зависи от германските федерални съдилища. Не е ясно как ще отговорят Унгария, Италия и Полша, предвид че правителствата там отказват да приемат бежанци. Миналата година Германия е прехвърлила повече от 8 хил. търсещи убежище в други страни от ЕС. Повечето са отишли в Италия.", "date": "2019.03.19", "title": "Бежанци могат да бъдат прехвърляни в страни с недостатъци в социалните системи"}
{"url": "https://www.dnevnik.bg/razvlechenie/2019/03/19/3406742_poddrujnici_na_teoriiata_za_ploskata_zemia_planirat/", "text": "Нарастващата  общност от хора, подкрепящи теорията, че Земята е всъщност плоска , организира конференции, пътешествия, телевизионен сериал и бъдещи експедиции, с които да разкрият онова, което според тях е скритата истина за най-голямата мистерия на този свят. След като силно отразеното от медиите  самостоятелно прекосяване на Антарктика от Колин О'Брейди  предизвика усилени дебати сред критиците и поддръжниците на теорията, противоречивата YouTube звезда  Логан Пол  наскоро също изрази желанието си да пътува до края на Земята и е на път да представи документален филм на име \"Плоската Земя: до ръба и обратно\", чиято премиера е насрочена за 20 март, разказва авторът на \"Форбс\" Джим Добсън. Дори и човек да не вярва на тази теория и да я смята за абсурдна, е впечатляващо колко отдадена е все по-нарастващата организация на нейните поддръжници по света. Един от основните инструменти за доказване на тяхната правота се оказва пътуването до Антарктика, затова и когато Логан Пол заявява, че ще снима документален филм за неговото пътуване там, това е събитие в тези среди. Според автора на \"Форбс\" е много вероятно това да е филм с цел осмиване на теорията. В скорошен свой разговор с Роби Дейвидсън по време на Flat Earth International Conference в Денвър той обяснява, че има стигма около това да бъдеш поддръжник на теорията, затова и ако ще се обявява за такъв, иска да разбере сам и да знае фактите. В същия този разговор Пол казва, че е заинтригуван и от идеята да премине пеша през Антарктика, за да потвърди теорията и да стане първия човек, достигнал Стената. \"Аз съм човекът, който ще стигне ръба\", твърди той. Роби Дейвидсън, който е основател на Celebrate Truth, продуцирала няколко филма по темата за истината за формата на Земята, както и организатор на конференцията, също планира голямо пътуване през 2020 г. Неговият поглед спрямо Антарктика е обусловен от, както той го нарича, точна наука: \"Когато гледате Антарктика, ако вземеш глобус и го смачкаш, Антарктикът ще се разнесе по целия край на Земята. Нещо като леден бряг, който е много, много голям. Не е като да отидете и просто да надникнете отвъд него. Не вярваме, че нещо може да падне от ръба, защото голяма част от общността на плоската Земя вярва, че сме в купол - нещо като снежно преспапие. Така че Слънцето, Луната и Слънцето са вътре. Куполът е много висок, но всичко се съдържа вътре. Така че всъщност няма начин да паднеш от Земята.\" Според друг поддръжник на теорията - Джей Декасби, който разработва телевизионна риалити поредица по темата: \"Всичко, което трябва да направим, за да прекратим дебата веднъж завинаги, е да изминем разстоянието около крайбрежието на Антарктика. Правено е от ранни мореплаватели (преди ООН да създаде и наложи Антарктическия договор, който всъщност прави нелегални независимите и частни експедиции в Антарктика), които са достигали до над 60 хил. мили, което неопровержимо доказва плоския модел на Земята, но като всички други планини от доказателства за това, че Земята е плоска, не е достатъчно за онези, които я смятат за топка. Ако можем да стигнем до брега на Антарктика и успеем да преплаваме целия път около него, ще измерим дистанцията, която да докаже, че това е външният край на плоската Земя и с това ще поставим край на всеки аргумент, който някой би могъл да опита да постави в полза на почитащия слънцето култ на хелиоцентризма.\" Той допълва още, че дори са създадени специални закони, с които не се позволява какъвто и да било вид моторизирана екипировка върху леда, която би им помогнала не само да докажат плоскостта на Земята, но и да видят какво е отвъд Стената. \"Реално ние дори не трябва да стъпваме върху леда, за да докажем плоската Земя. Дължината на крайбрежието на Антарктика върху кълбото е не повече от 14,5 хил. мили. Върху плоската Земя тя би била над 60 хиляди... имаме доказателства за над 60 хил. и никакви за 14,5.\" Имало е 16 пътешествия около част от Антарктика през годините, като това на Борг Оусланд от 1997 г. с кайт или това от 2006 г. на Рюн Гелднес, който прелетя 2988 мили в района на Южния полюс. През 2012 г. Фелисити Астън стана първата жена, преминала със ски сама части от Антарктика. През 2018 г. Колин О'Брейди завърши за 54 дни своето самостоятелно пресичане пеша на Антарктика без финансиране или подкрепа, което предизвика вълна от коментари и от двете страни на теорията. Критиците казаха, че то доказва, че плоска Земя няма, докато други не са убедени. Декасби казва, че през 1773 г. капитан Кук е първият модерен изследовател, известен с това, че е пробил антарктическия кръг и е достигнал ледената бариера. Възнамерявал да направи пълна обиколка по вода около Антарктика, за да търси процепи в ледената стена. Изминавайки общо 60 хил. мили около антарктическото крайбрежие, той не е открил нито един проход или процеп в масивната ледникова стена. Няколко поддръжници на теорията за плоската Земя смятат, че Антарктика е недостижима и че Антарктическият договор и свързаните с него споразумения от 1961 г. не биха позволили никакво частно изследване да се случи там. Джей Декасби допълнително обяснява и противоречието зад експедицията на О'Брейди. \"Единствената информация, която достигна до обществото, са твърденията на О'Брейди, няколко селфита и безкрайни слухове. Единствената информация, която дори само отчасти би имала значение, липсва въпреки това - фактическото и неоспоримо доказателство на това предполагаемо пресичане.\" Според него няма никакви телеметрични данни, никакви GPS координати, както и никакво доказателство от какъвто и да било вид, че О'Брейди е изминал пътя, който твърди, че е минал, или че въобще е направил прекосяване. Пред автора на \"Форбс\" О'Брейди обаче коментира, че GPS координатите му са били публикувани и са били обществено достояние по време на цялата експедиция в реално време. \"Всеки може да кликне върху линка в сайта по всяко време на деня и да види точните координати за георграфска ширина и дължина\", казва той. Накрая Добсън завършва текста си за изданието с думите, че всички учени и експерти от НАСА могат да изкажат тонове опровержения на всички подобни теории, но и че в крайна сметка всеки би трябвало да е свободен да изразява вярванията и убежденията си, без да бъде дискриминиран заради тях. ", "date": "2019.03.19", "title": "Поддръжници на теорията за плоската Земя планират антарктическа експедиция до края на света"}
{"url": "https://www.dnevnik.bg/bulgaria/2019/03/19/3406865_manolova_predlaga_vseki_sam_da_izbere_po_koia_formula/", "text": "Националният омбудсман   предлага всеки кандидат-пенсионер сам да избере формулата, по която да му се изчисли пенсията. До края на миналата година кандидат-пенсионерите посочваха трите си най-добри години от стажа преди 1997 г., а от началото на тази пенсиите се изчисляват въз основа на данните в регистъра на Националния осигурителен институт (НОИ) след 2000 г. Причина за предложението на Манолова е анализ на НОИ, според който по новата формула индивидуалният коефициент на около 30% от бъдещите пенсионери ще е с до 5 на сто по-нисък, отколкото по старите правила. Заради общественото безпокойство премиерът Бойко Борисов свика на съвещание представителите на отговорните институции и на синдикатите, на която нареди моделът да се промени така, че  да няма ощетени.  Очаква се НОИ да изчислява пенсиите и по двата начина в случай на съмнение. Днес темата беше засегната и от лидера на БСП . Тя обвини ГЕРБ и коалиционните й партньори АБВ (във втория кабинет \"Борисов\") и \"Обединените патриоти\" за неблагополучията, според нея, на пенсионната реформа, започнала по времето, когато министър на труда и социалната политика беше Ивайло Калфин от АБВ. \"Питам ние премиерско-волева република ли сме или законова парламентарна. Ако искат нещо да правят – то това не зависи от волята на премиера, а от промени в законите, които това мнозинство с този премиер приемат два пъти\", каза Нинова, според която \"от претенцията на управляващите за правителство на стабилността остана управление на хаоса във всички системи в държавата\". Тя напомни на управляващи, че разчетите трябва да се правят преди да се приеме законодателството, а не след като стане ясно, че ще има ощетени. Председателят на парламентарната социална комисия  (ДПС) в телевизионно интервю днес също предложи хората сами да избират по коя формула да се пенсионират. Двата синдиката - КНСБ и \"Подкрепа\" обаче защитиха правителството и обявиха, че неблагоприятните тълкувания на сега действащия закон са спекулативни, правят се без разбиране и не случайно. ", "date": "2019.03.19", "title": "Манолова предлага всеки сам да избере по коя формула да му се изчисли пенсията"}
{"url": "https://www.dnevnik.bg/sviat/2019/03/19/3406877_ciklon_moje_da_e_ubil_1000_dushi_v_mozambik_milioni_v/", "text": "Над хиляда души може да са загинали заради циклона \"Идай\" само в Мозамбик, обяви президентът на страната Фелипе Нюси, цитиран от \"Ройтерс\" и \"Ал Джазира\". Официалният брой на жертвите бе едва 84 души този следобед. И тази, и други държави в Източна Африка обаче тепърва ще оценяват последиците от циклона, преминал през съседните Зимбабве и Малави. В Зимбабве са загинали най-малко 98 души, а двеста са изчезнали. Според ООН са засегнати поне 2.6 млн. души и \"Идай\" може да се окаже едно от най-тежките бедствия, свързани с метеорологични условия, в Южното полукълбо. Според говорител на Международния комитет на Червения кръст хората, работещи на терен, имат \"усещането... че светът все още не е разбрал колко е сериозно\". Данните за 2.6 млн. души, почиващи на сателитни снимки, включват само Мозамбик (където са засегнати 1.7 млн.) и Малави (920 хил.). Няма данни за Зимбабве. Спасителните операции се бавят заради повредената инфраструктура. Обширни райони са наводнени, след като заради циклона някои реки са излезли от коритата си. В Бейра, където е второто по големина пристанище на Мозамбик, липсва нужната инфраструктура за изтичане на водата. В резултат има проблем и с доставките по петролопровод от Бейра до Зимбабве, съобщиха властите в Хараре. Според Червения кръст са разрушени 90 на сто от града. \"Бяхме чули, че идват наводнения и циклон, но не бяхме се задействали или направили нищо, с което да помогнем\", каза министърът на отбраната на Зимбабве Опа Мичингури при посещение на засегнат район, предаде \"Ал Джазира\". \"Мисля, че... научихме урока си и следващия път ще защитим животи и ще призовем хората да се преместят, знаейки какво ще се случи, и ще (ги) преместим в лагери заедно с помощта на правителството.\"", "date": "2019.03.19", "title": "Циклон може да е убил 1000 души в Мозамбик, милиони в Източна Африка са засегнати"}
{"url": "https://www.dnevnik.bg/razvlechenie/2019/03/19/3406759_srubskata_post_rok_grupa_there_shte_sviri_v_sofiia/", "text": "Сръбската пост рок група There. от Ниш ще изнесе концерти в София, Троян и Велико Търново в края на тази седмица. Гостуването на бандата е организирано от сдружението за популяризиране на съвременна балканска култура Balkans – Ways to Friendship, съобщават от сдружението.  There. са част от богатата алтернативна сцена в Сърбия. Групата е създадена през 2013 г. и вече имат зад гърба си един албум, както и участие в престижния международен фестивал Nishville, който дава трибуна и на редица разножанрови алтернативни течения, въпреки че основният му фокус е върху джаз музиката. Стилът на There. е смесица от пост рок, прогресив и ембиънт. В момента бандата работи по втория си албум, а част от парчетата в него ще прозвучат и в България.  There. ще свирят първо в  . Билетите ще се продават на входа на клуба и са на цена от 15 лв. На  часа е техният концерт  . А на  минитурнето на групата ще завърши в  , където началният час ще бъде  Сръбската група е седмото име в актива на сдружение Balkans - WTF, чиято цел е взаимното опознаване на арт сцената между балканските страни. Неговият фокус са младите поколения, алтернативните форми на изкуството и ъндърграунд културата. Сдружението е основано в края на 2016 г. от петима близки приятели и музикални фенове, които разчитат изцяло на лични средства и ентусиазъм.", "date": "2019.03.19", "title": "Сръбската пост рок група There. ще свири в София, Троян и Велико Търново"}
{"url": "https://www.dnevnik.bg/sport/2019/03/19/3406884_vladimir_donkov_zapochna_samostoiatelnata_si_poliarna/", "text": "Приключенецът и фотограф Владимир Донков започна арктическото си предизвикателство. Целта му е  да измине сам около 800 км със ски , преминавайки през диви планински райони в три държави - Швеция, Финландия и Норвегия. Ако се справи успешно, Донков ще осъществи най-дългата самостоятелна българска полярна експедиция, правена досега, обявиха от екипа му. Експедицията започна малко след 10 ч. българско време в близост до селището Яквик (Jakvikk) в Швеция, намиращо се в географската ширина на Северния полярен кръг в Лапландия. За да достигне дотам, Донков първо трябваше да пристигне в шведския град Люлео за снабдяване с гориво за топене на сняг и събиране на провизии. Част от подготовката му включваше и раздвижване със ските върху замръзналото море. \"За хора като нас от България иска малко свикване с мисълта, че караш ски на няколкостотин метра от ледоразбивач. В момента обаче дебелината на леда е близо метър и може спокойно да се минава с камион по него\", каза Донков. Той се насочва на север, за да премине през поредица от планински върхове, замръзнали езера и безбрежна тундра. Крайната цел, към която се е отправил фотографът и гид на арктически приключения, е най-северната точка на Европа – Нордкап. Очаква се дългото прекосяване на Арктика да отнеме около месец, през който Донков ще е изложен почти постоянно на температури между -15 и -40 градуса, силни ветрове и снеговалежи. В шейната си той носи всичката му нужна храна, а вода ще добива чрез топене на сняг и лед. Стартът на експедицията е бил при ясно, слънчево време и около -10°C. Въпреки сравнително високите температури фотографът сподели, че придвижването му става трудно, тъй като през последните две нощи в района е имало обилни снеговалежи. Друга причина началото да бъде тежко е 85-килограмовата шейна с всичката нужна екипировка, снимачна техника и провизии, които Донков тегли след себе си. \"Подготвен съм, че първите дни ще бъде наистина трудно. Тегля шейната, докато е най-тежка. Иска се време за привикване физически и психически. С всеки ден шейната става с 1.1 - 1.2 килограма по-лека и тази мисъл стопля душата. При тези условия в момента ще се радвам и на 10 километра прогрес на ден, като към края на експедицията очаквам да има дни с по-близо 40 километра дистанция\", заяви приключенецът след потеглянето си. Първите 150 км от 800-километровия маршрут на експедицията са по известната в Швеция \"Пътека на кралската шейна\". Тя е добре маркирана и в този неин участък има четири стопанисвани хижи. В останалите над 650 километра по пътя до Нордкап обаче се очаква Донков да премине само край още една хижа и две малки населени места. > Партньори на българина са DHL, Fina Style, норвежкия бранд Alfa Footwear и британските дехидратирани храни Firepot foods.", "date": "2019.03.19", "title": "Владимир Донков започна самостоятелната си полярна експедиция"}
{"url": "https://www.dnevnik.bg/kultura/2019/03/19/3406892_bulgariia_i_turciia_triabva_da_si_sutrudnichat_v/", "text": "България и Турция трябва да работят заедно в областта на археологията и архивите. Това ще бъде още един стимул за развитието на отношенията между двете страни\", заяви председателят на Комисията по културата и медиите и бивш министър на културата Вежди Рашидов по време на срещата си с ректора на Истанбулския държавен университет проф. Махмут Ак, съобщи пресцентърът на Народното събрание. Вежди Рашидов е на посещение в Истанбул като почетен гост на изложбата \"С поглед към България\", организирана от българското генерално консулство със съдействието на Истанбулския университет. Според Рашидов специалисти от двете държави биха могли заедно да проучат в детайли ислямския архив на Националната библиотека \"Св. св. Кирил и Методий\". Друга възможност за сътрудничество са съвместните усилия в опазването и реставрирането на културното наследство. Тази тема беше повдигната от Рашидов неотдавна при неговото посещение във Великото национално събрание на Турция. В представителната зала на Ректората в Истанбул са показани 51 картини и 13 скулптури на известни български художници, завършили Националната художествена академия в София – Мария Калъчлъоглу Бараз, Зиятин Нуриев, Дили Бозаджиева, Павлина Копано, Лили Димкова и др. Рашидов също участва в изложбата с пет скулптури. Специален гост на събитието беше ректорът на Софийския университет \"Св. Климент Охридски\" проф. Анастас Герджиков. А Рашидов връчи на ректора на Истанбулския университет проф. Махмут Ак почетен плакет на Народното събрание. ", "date": "2019.03.19", "title": "България и Турция трябва да си сътрудничат в археологията, смята Рашидов"}
{"url": "https://www.dnevnik.bg/sport/2019/03/19/3406917_nai-bogatiiat_britanec_kupi_koloezdachniia_otbor_na/", "text": "Най-успешният колоездачен отбор в последното десетилетие - \"Скай\", обяви смяна на собствеността и от 1 май официално ще се казва \"Инеос\". Тимът, който е собственост на медийната компания \"Скай\" и 21st Century Fox, беше придобит от собственика на британската химическа компания \"Инеос\" (Ineos) сър Джим Ратклиф. Първото състезание, в което британският тим ще участва под името \"Инеос\", ще бъде Обиколката на Йоркшир, която започва в Донкастър на 2 май. В края на 2018 г. от  \"Скай\" обявиха, че спират финансирането  на тима си след точно десет години от влизането в колоезденето. Компанията, създадена от Рупърт Мърдок, беше придобита от американския консорциум \"Комкаст\", което доведе и до оттеглянето от колоезденето. \"Скай\" е сред най-успешните отбори в колоезденето. Тимът спечели осем големи обиколки (шест пъти \"Тур дьо Франс\" и по веднъж \"Джиро д’Италия\" и \"Вуелта Испания\"), 54 многоетапни състезания, 25 еднодневни надпревари и общо 327 етапни победи. \"Колоезденето е спорт за издръжливост и тактика, като е сред най-популярните в света. За \"Инеос\" е чест и сме много доволни, че влизаме в този спорт. Ще подходим с максимална отговорност в ръководенето на професионален тим\", каза сър Джим Ратклиф. Единствената промяна на този етап ще бъде смяната на името. Всички договори с партньори се запазват. Тимът има и дългосрочни контракти с голяма част от основните си колоездачи, сред които  Крис Фрум ,  Герант Томас , Михал Квятковски и Еган Бернал. \"Инеос\" ще продължи да бъде воден от сър Дейвид Брейлсфорд, който беше в основата на създаването на отбора. \"Днешната новина е отлична за всички фенове на нашия отбор и на колоезденето. Знам, че в сър Джим Ратклиф и \"Инеос\" намерихме най-добрия възможен партньор, който споделя нашата визия за бъдещето\", каза Брейлсфорд. \"Скай\" е тимът с най-голям бюджет в професионалното колоездене, като в последните три сезона оперираше със средства между 35 и 40 милиона паунда. Оттеглянето на досегашния спонсор постави под въпрос бъдещото съществуване на професионалния отбор. В началото на годината се заговори за преговори с колумбийската петролна компания Ecopetrol, но в крайна сметка новият спонсор идва от Европа. Кой е новият собственик Сър Джим Ратклиф е голям любител на спорта и най-богатият британец според класацията на \"Форбс\". Бизнесменът е на 66 години, а личното му състояние се оценява на 21 млрд. паунда. Ратклиф получи рицарско звание през 2018 г. за заслуги към бизнеса и индустрията във Великобритания. Компанията му \"Инеос\" е създадена през 1998 г., а годишният оборот за 2017 г. е 85 млрд. долара. Сър Ратклиф предложи 2 милиарда паунда през 2018 г. на Роман Абрамович за покупката на футболния клуб \"Челси\". Руският олигарх обаче отказа да продаде сините. През миналата година Ратклиф инвестира 110 милиона паунда в проекта на известния британски състезател по ветроходство Бен Ейнсли за участие в надпреварата America Cup.", "date": "2019.03.19", "title": "Най-богатият британец купи колоездачния отбор на \"Скай\""}
{"url": "https://www.dnevnik.bg/evropa/2019/03/19/3406848_falshivite_novini_-_ot_dobrata_vdovica_ot_18-ti_vek_do/", "text": "Фалшивите новини не са нов феномен, но в навечерието на евроизборите се използват, за да подкопаят легитимността на ЕС и Запада като цяло. Това се случва и защото журналистите работят в затруднена обстановка, в която се конкурират с целия интернет, и защото качествената журналистика се произвежда бавно и скъпо. Това коментираха експерти по време на публичната дискусия \"Фалшиви новини, фалшива реалност: Как да разпознаваме фалшивите новини в кампанията за Европейските избори 2019?\", организиран от  Бюрото на ЕП в България  и сайта Редута.бг. Българските селянки, изклали румънските войници Фалшивите новини и дезинформацията съществуват от векове, каза Теодор Стойчев, ръководител на Бюрото на ЕП в България. Той даде пример с френски вестник от 1916 г., изобразяващ как български селянки колят ранени румънски войници на фронта в Добруджа. \"Твърде вероятно е хората от другия фронт да са смятали  българските жени  за едни много свирепи същества\", отбеляза Стойчев. Той коментира още, че в наши дни би трябвало информацията да се проверява много по-лесно, защото тя е на едва няколко клика разстояние. Тепърва ще се види каква ще бъде пропагандата преди евроизборите, но \"е важно да си говорим за този проблем, най-малкото защото ние нямаме собствена  фабрика за тролове \", каза Стойчев и напомни, че Русия пръска стотици милиони евро, а допреди няколко години ЕС е имал десетина души, които се борят с пропагандата, макар сега този екип да е разширен. Какво е бъдещето на една Европа, която си измисля нови полове Зад разпръскването на фалшиви новини стои опит да се конструират определени наративи за това, което ни се случва; а след това да повлияят и на възприятията за политическата и социална реалност и на представата за бъдещето - \"защото какво бъдеще очаква една Европа, която през седмица си измисля  нови полове \", отбеляза иронично политическият анализатор Владимир Шопов. Според него в последните десетина-петнадесет години хората са започнали да се съмняват в ползите от Европейския съюз и в основанията за съществуването му – неща, които допреди това са били очевидни. В някакъв смисъл тези неща трябва да бъдат ежедневно обяснявани и предоговаряни, каза Шопов, и това усилие ще бъде ключово в бъдеще. Добрата вдовица от 1722 г. Фалшивите новини винаги са били част от журналистиката, но аудиторията иска да участва и в създаването на медийното съдържание, а не само в ползването му, каза доц. Мария Попова, давайки пример с измисления от Бенджамин Франклин образ на вдовицата Сайлънс Дугууд, чиито писма месеци наред са били публикувани във в. \"Ню Ингланд кърънт\" (тъй като вестникът е бил собственост на брат му, който не е позволявал на по-малкия Бен да публикува собствени материали). Тя посочи и че сега журналистите работят в много по-трудна обстановка – те трябва да произвеждат много повече съдържание непрекъснато, защото интернет никога не спи. Те трябва да действат и по-бързо – досега телевизиите се конкурираха с други телевизии, вестниците с други вестници, а сега се конкурират с всеки, който качи нещо в интернет, посочи доц. Попова. Проблемът е, че качествените медии са скъпи медии и е трудно да убедиш един бизнесмен, че трябва да хвърли много пари, за да поддържа състав от журналисти, които да създават хубави филми, репортажи или разследвания, каза тя. \"Трябва самите ние да изискваме тяхното съществуване, за да имаме алтернатива на фалшивата информация.\" Бездетните лидери Д-р Ралица Ковачева от ФЖМК припомни, че терминът, използван от Брюксел, е \" дезинформация\" вместо \"фалшиви новини\" , защото тя обхваща и сивата зона на пропагандата, а не само откровените лъжи. Проверката на фактите може да се случи само когато, първо, има факти и, второ, те са проверими, каза Ковачева, припомняйки разпространени многократно текстове, че лидерите на Европа, които нямат собствени деца, водят континента към гибел. \"В случая има верни факти, използвани по изключително перверзен начин, за да се постигне морално внушение, а не за да се докаже фактологична теза\", каза тя. Това показва как огромна част от  антиевропейската пропаганда  минава през темата за децата, защото тя цели емоционален отклик. \"Веднъж задействали афекта, емоцията, всички други когнитивни способности отстъпват малко\", посочи тя. Когато човек чете политическа информация, той е наясно, че следва някой да се опита да го обработи в една или друга посока. За сметка на това много ефективна е пропагандата, когато минава през теми, с които всеки се идентифицира, като децата – каза Ковачева.", "date": "2019.03.19", "title": "Фалшивите новини - от добрата вдовица от 18-и век до бездетните политици на ЕС"}
{"url": "https://www.dnevnik.bg/sviat/2019/03/19/3406753_mitingi_zaplahi_suveti_kum_pravitelstva_-_za_kakvo/", "text": "Ако всички лидери в света осъдиха атентата в Нова Зеландия, при който загинаха 50 души, никой не направи това по-активно от турския президент Реджеп Тайип Ердоган. С начина, по който реагира - и продължава да реагира - след атаката в Крайстчърч той си навлече критики от медии и анализатори на няколко континента, а днес дори предложи на Нова Зеландия да върне смъртното наказание, за да осъди на него атентатора. Турският президент първо показа в Истанбул и Текирдаг видеоклипа, пуснат от нападателя в социалните мрежи, на предизборен митинг заедно с откъси от манифеста му. След атентата големите платформи бяха критикувани, че не са свалили видеото навреме - включително от новозеландското правителство. Затова Уелингтън критикува и Ердоган. Действията на турския президент може да застрашат новозеландци в чужбина, предупреди първият дипломат на страната Уинстън Питърс, цитиран от \"Гардиън\". Това стана малко след като вицепрезидентът Фуат Октай призова да се не използва език, всяващ омраза и разделение, след атаките. Залогът за Ердоган, който трябва да мобилизира поддръжници, обаче е значителен - на фона на сериозни икономически проблеми Турция от седмици е в кампания за местни избори, които ще се състоят на 31 март. Заплахата бе истинска \"Изпробват ни на 16 500 км оттук, от Нова Зеландия, с посланията, които правят. Това не е дело на отделен човек, организирано е... Тук сме от 1000 години и ще бъдем тук до апокалипсиса\", каза Ердоган в понеделник на събитие от годишнината от битката при Галиполи през Първата световна война. Тогава османски войници побеждават водени от Великобритания сили, сред които има и войници от Австралия и Нова Зеландия. \"Няма да превърнете Истанбул в Константинопол.\" Заподозреният  Брентън Тарант  е бил в Турция и е прекарал седмици там, бил е и в повечето балкански държави, посещавайки исторически места на битки с Османската империя. В манифеста си той действително напада Турция, давайки ѝ повод да се чувства застрашена, с идеята, че не бива да има турци на запад от Босфора и че \"всяка джамия или минаре\" в \"Константинопол\" ще бъдат унищожени. На друго вчерашно събитие - откриването на музей на Троя в Чанаккале - Ердоган продължи да говори по темата. \"Очакваме от правителството на Нова Зеландия да вземе сериозно въпроса\", каза той, предаде в. \"Хюриет\". \"Не трябва да го приемат леко, както правят западните страни.\" Днес Ердоган добани нова препоръка: Нова Зеландия да възстанови смъртното наказание, за да бъде приложено то за нападателя. Турският президент повдигна темата и днес и този път се обърна директно към Тарант. \"Ще платиш за това. Ако Нова Зеландия (не се погрижи) за това, по един или друг начин ще те накараме да платиш\", каза Ердоган, цитиран от Анадолската агенция. Отиде ли Ердоган твърде далеч В \"Туитър\" някои потребители видяха връзка между  турския гражданин, стрелял в трамвай в Утрехт вчера , и действията на президента, но такава не е доказана (не е потвърдено дори че мотивите за стрелбата са терористични). При посещението на вицепрезидента Фуат Октай и външния министър Мевлют Чавушоглу в Нова Зеландия вчера двамата бяха помолени клипът да не се използва за кампанийни цели. Днес обаче \"на още един митинг Ердоган направи същото, свързвайки отново тероризма с лидера на опозицията в Турция\", написа в \"Туитър\" кореспондентът на Би Би Си Марк Лоуън след предизборното събитие на държавния глава в Зонгулдак. Той има предвид решението на президента в неделя да обвини за атаката лидера на най-голямата опозиционна партия Кемал Кълъчдароглу за твърдението му, че \"тероризмът е вкоренен в ислямския свят\". Партията на Кълъчдароглу не закъсня - тя обвини Ердоган, че използва убийствата, за да натрупа политически капитал, за да получи \"още няколко гласа\". Президентът все по-често опитва да говори от името на всички мюсюлмани по света и това не е първият път, в който го прави - от убийството на саудитеца Джамал Хашокжи до конфликта между Израел и палестинците, поводите са ежедневни. Този път решението му доведе до лавина от критики. Такива имаше и към \"Фейсбук\" - платформата обяви, че е свалила 1.5 млн. видеоклипа от атаката за 24 часа след въпроси от премиера Джасинда Ардърн защо ѝ е отнело толкова време да го направи. В Уелингтън 18-годишно момче дори бе изправено пред съда по обвинение, че е разпространило видеозаписа и че е публикувало изображение на джамията \"Ан Нур\" с коментар: \"Целта е ударена.\"", "date": "2019.03.19", "title": "\"Нова Зеландия да върне смъртното наказание\" - как Ердоган използва атаката в Крайстчърч"}
{"url": "https://www.dnevnik.bg/biznes/2019/03/19/3406906_angelkova_obiavi_spad_na_mladejkiia_turizum_s_do_45/", "text": "Спадът на младежкия туризъм за тази година е 40-45%, съобщи министърът на туризма Николина Ангелкова, цитирана от \"Фокус\" след заседание на Националния съвет по туризъм. \"Това, което се случва в годините назад дава своето отражение. Много е важно, ако искаме да закрепим и да накараме младите хора да дойдат в страната, защото те са пък бъдещи туристи, да има балансирано развитие в сектора. Да може местната власт и бизнесът да определят какво искат. Когато това се знае, всеки един турист има избор - знае за какво идва и какво го очаква\", каза Ангелкова. До две седмици тя ще внесе в Министерския съвет предложения за промени в Закона за туризма, с които на местната власт да се предостави правото да определя как да се развива туризмът на територията на националните курорти. Най-големият дебат, по думите й, ще е продуктовото позициониране на Слънчев бряг и Златните пясъци за т. нар. парти или семеен туризъм. Изпълнителният директор на Националния брод по туризъм Полина Карастоянова заяви, цитирана от БТА, че българският туризъм има спешна нужда от минимум 10 млн.лева за национална реклама на международните пазари, съобщи БТА. Целта е, отчитайки тенденциите от спада в ранните записвания, да спасим късните записвания и да подкрепим предстоящия сезон, коментира Карастоянова.", "date": "2019.03.19", "title": "Ангелкова обяви спад на младежкия туризъм с до 45%"}
{"url": "https://www.dnevnik.bg/sport/2019/03/19/3406903_beizbolist_e_na_put_da_podpishe_nai-golemiia_dogovor_s/", "text": "Бейзболистът Майк Траут е на крачка от подписването на най-големия договор в историята на спорта, съобщава ESPN. Според информацията се уточняват детайлите около подновяването на контракта му с \"Лос Анджелис ейнджълс\". Твърдението е, че Траут ще подпише за 12 години, а стойността на договора ще е 430 млн. долара. Американецът, който е на 27 години, два пъти е получавал наградата за най-добър бейзболист. Ако поднови договора си при тези условия, годишната му заплата ще е средно близо 36 млн. долара. Така той ще счупи рекорда на Зак Грайнке (34.4 млн. долара). Общата стойност на договора на Траут ще надхвърли тази от  историческата сделка между боксьора Канело Алварес и DAZN . Срещите на мексиканския боксьор ще бъдат излъчвани ексклузивно от DAZN за срок от пет години, за което Канело получи 365 милиона долара.", "date": "2019.03.19", "title": "Бейзболист е на крачка от най-големия договор в историята на спорта"}
{"url": "https://www.dnevnik.bg/politika/2019/03/19/3406944_gerb_shte_predstavi_listata_si_za_izborite_na_31_mart/", "text": "На 31 март ГЕРБ ще представи официално листата си с кандидати за евродепутати. Това съобщи председателят на националния предизборен щаб на ГЕРБ Цветан Цветанов по време на среща с областните координатори на партията в страната, цитиран от пресцентъра си. В началото на април предстои да се обяви и какъв ще бъде слоганът на партията за предстоящата кампания за европейския вот. По-рано днес държавният глава  насрочи изборите  за 26 май. На следващ етап пък ще бъде представена платформата на партията, чрез която партията ще информира обществото за нейните приоритети и идеи както за развитието на страната, така и за бъдещето на Европейския съюз. По думите му предизборната програма на ГЕРБ ще акцентира върху сходството, което има между възгледите и амбициите на ГЕРБ и ЕНП, докато при други партии на преден план се подчертават противоречията им с тяхното политическо семейство, намеквайки за разногласията между лидера на БСП Корнелия Нинова и Сергей Станишев, лидер на ПЕС. Цветан Цветанов отчел пред присъстващите, че от началото на година ГЕРБ може да се похвали с почти 1000 новоприети членове. Като пример той отличи община Куклен, където към партията са се присъединили 35 нови членове, а само към младежката структура са се присъединили нови 20 души. Цветанов отбелязал, че на предстоящите европейски избори всеки глас ще бъде важен и призовал областните координатори и ръководените от тях структури в страната да продължат да водят активна комуникация лице в лице с хората. \"Фалшивите новини ще бъдат най-големият ни проблем. Вече ясно се вижда, че БСП няма да се поколебаят да ги използват, за да осъществят целите си. Получихме обвинения, че сме фалшифицирали и предстои да фалшифицираме изборите, а какво се оказа в крайна сметка – хора от БСП твърдят, че е имало подмяна на гласовете при вътрешните избори за водач на листата\", посочил още Цветанов.", "date": "2019.03.19", "title": "ГЕРБ ще представи листата си за изборите на 31 март"}
{"url": "https://www.dnevnik.bg/bulgaria/2019/03/19/3406957_cvetan_cvetanov_dade_raziasneniia_za_imotnata_si_sdelka/", "text": "Председателят на парламентарната група на ГЕРБ Цветан Цветанов коментира пред журналисти в парламента  имотната сделка, която е сключил  и за която днес съобщи \"Свободна Европа\". Цветанов заяви, че е купил жилището, като е заменил други две и е доплатил 100 000 лева за разликата от 39 кв. м. в площта между предоставените апартаменти и новия имот. По думите му при сделката са спазени принципите на правото и \"всичко е толкова прозрачно\".", "date": "2019.03.19", "title": "Цветан Цветанов даде разяснения за имотната си сделка"}
{"url": "https://www.dnevnik.bg/evropa/2019/03/19/3406907_subudete_se_demokraciiata_v_italiia_e_v_opasnost/", "text": "При положение че мигрантите са подлагани на расистки атаки, а журналистите са оставени незащитени, Италия трябва да преоткрие по-добрата си страна Този месец се навършва една година от последните парламентарни избори в Италия. Три месеца след тях партия \"Лига\" на Матео Салвини и Движение \"Пет звезди\" на Луиджи ди Майо дойдоха на власт. Време е да направим оценка - макар че, честно казано, ние не можем да спрем да правим оценки - дотолкова отчайваща е ситуацията, в която страната се намира. Първо и най-важно, намираме се в извънредно положение по отношение на демокрацията. Някои смятат, че няма нужда от безпокойство; все пак никой не е взимал властта със сила, а правителството се радва на голяма обществена популярност (рейтингът му на одобрение според социологическите проучвания достига приблизително 60 процента). Но очевидно само защото дадено правителство се радва на подкрепа, не бива да си затваряме очите за това, което то прави. Либералната демокрация не може само за няколко месеца да стане авторитарна, но има признаци, колкото и малки и нямащи връзка помежду си да са те, трасиращи пътя за подобно потискащо пътуване. Преди няколко седмици италианските медии посрещнаха с тревога доклад на тайните служби до парламента. Обрисуваната от него картина беше доста сериозна, особено в две области: увеличаването на случаите на расизъм с наближаването на европейските избори през май и неспособността - с оглед на пропагандата и фокусирането върху затварянето на пристанищата за мигранти от Либия - да бъде ограничено тайното пристигане по бреговете на малки моторни лодки, които е възможно да карат пътници, свързани с терористични групи. Списъкът с регистрираните расистки инциденти в Италия от началото на годината е шокиращ. В провинция Лече младеж от Сиера Леоне беше бит със стол по гърба, след като нападателите го тормозили на расова основа и му казвали да \"си върви у дома\". В Рим 12-годишен египтянин беше подложен на словесен тормоз и пребит толкова тежко от група по-големи момчета, че трябваше да бъде приет в болница. Във Фолино, Централна Италия, чернокожи брат и сестра бяха публично унижени от учител. Цветнокожите жени все повече биват третирани като сексуални работнички - и то не само на улицата, но дори и в учреждения. За много от случаите изобщо не е съобщено, но това не отменя факта, че случващото се в Италия е Изникнаха имигрантски гета, в които хора, които имат официални разрешения за пребиваване в Италия, живеят на минимална заплата и при робски условия. Вземете например мигрантския лагер в град Сан Фердинандо в провинция Реджо ди Калабрия в дълбокия Юг на Италия, където Салвини, министърът на вътрешните работи, беше избран за сенатор. По време на прибирането на реколтата Сан Фердинандо приютява до 2 хил. мигранти, изкарващи по 50 евроцента на щайга набрани портокали и 1 евро на щайга набрани мандарини. Хората не само водят нечовешко съществуване в тези палаткови лагери и работят на полето като роби; в действителност те дори умират там, от студ и пожари. За да се скрият от студа, те използват мангали и газови печки в тесни самоделни подслони, направени от силно запалими материали. Миналата година в Сан Фердинандо трима имигранти загинаха при пожари. Политиката, която насажда омраза към мигрантите, не прави нищо, за да облекчи тези условия, защото, разбира се, тези работници са полезни, особено в земеделието: която може да бъде както експлоатирана, така и обвинявана с цел привличане на популистки вот. Ето дотук стигнахме в Италия: климатът на расистка агресия се разпространява, расизъм, насочен не само срещу мигрантите, но и срещу всеки, който не е с бяла кожа, дори срещу деца, осиновени от италиански семейства. Когато хората говорят общо за популизма във връзка с това правителство, те рискуват да прикрият наистина тревожни факти на терена чрез даването на абстрактни политически определения. Няма съмнение, че това, че властта си затваря очите за расистките нагласи, има сериозни последствия. Правителството по циничен начин кима и намигва на екстремистки групи, чиито гласове не иска да загуби. Стратегията на подхранване на климата на омраза се състои от две части. Първо, екстремистките групи наводняват мрежата с лъжи и фалшиви новини. Най-голямата от тях е за така нареченото нашествие на чужденци в Италия. Карат ни да мислим, че мигрантите нахлуват в Италия и са първопричината за икономическите й проблеми. Но според \"Истат\" (националният статистически институт на Италия) мигрантите, включително тези от ЕС, съставляват 8.7 процента от цялото население. Нелегалните имигранти, които осигуряват основата на антиимигрантската пропаганда, са приблизително 533 хил. души в страна с над 60-милионно население. Никой по никакъв начин и въпреки всичко именно това слушаме всеки ден. Второ, тези, които защитават различна визия и искат страната да изглежда по различен начин, биват отхвърляни като \"елита\". След като подложи на атаки журналисти от цялата гилдия, първият официален акт на помощник-секретаря в това правителство за издателската дейност Вито Крими (треторазреден политик, способен на безпричинна злост) беше да ореже публичното финансиране за печата, нанасяйки удар по тези, които не получават приходи от реклами, но въпреки всичко предлагат висококачествена информация и обществена услуга. В резултат на това ще станем свидетели на залеза на радио \"Радикале\", изданията \"Манифесто\" и \"Авенире\" - три прогресивни опори на италианската медийна сцена, които никога не са подкрепяли някакво правителство и които никое предишно управление не си е и помисляло да заплашва. Да се подлагат на атака тези издания, означава да бъдат подложени на атака ценностите на либералната демокрация и плурализма. Атаката срещу радио \"Радикале\", което от 40 години отразява дейността на парламента и големите институции в страната, е красноречив пример за трансформацията на основаното от Бепе Грило Движение \"Пет звезди\". Движението преди предаваше на живо в интернет дори и преговорите за съставянето на правителство, които трябваше да са при закрити врата; сега то предпочита и все още не знаем кой и какво ще замени в крайна сметка радио \"Радикале\", както и изключително важната работа, която то върши. Именно това е най-голямата извънредна ситуация в Италия. Тя се превръща в страна, където е все по-трудно да публикуваш информация и където, ако критикуваш правителството, ставаш мишена. Само си спомнете за скандала около премахването на полицейската закрила за журналисти (сред които и на пишещия тези редове), които са получавали смъртни заплахи, защото това било много тежко бреме за бюджета. Никога обаче не се споменава, че от 600-те души в Италия, които получават закрила, само 20 са журналисти. Как може да има свобода на словото в страна, чието правителство подлага на атаки хора, които пишат и отразяват новините ежедневно? Миналия март италианците гласуваха, затрупани от антимигрантска пропаганда и отегчени до краен предел от традиционните политически партии. Днес, в навечерието на европейските избори, нещата са дори по-зле. Сега правителството - грубо и отблъскващо по призвание - е това, което прави пропагандата. Всеки случай на отпратена от бреговете на Италия лодка с мигранти предизвиква изблици не на възмущение, а на ликуване, подобно на това по футболните стадиони. Антимигрантската риторика се използва, за които двете партии имат със своите привърженици. Движение \"Пет звезди\" е в сянката на \"Лига\" в управлението. В същото време големите предприемачи от Севера - традиционният извор на подкрепата за \"Лига\" - са разочаровани от икономическата политика на партията. Но рейтингът на Салвини продължава да расте, защото всеки ден той предлага изкупителна жертва на хората, която да захапят със зъби, която да обиждат и срещу която да използват насилие. Опонентите на това правителство се чувстват по-самотни от всякога. Как да накараш хората да разберат, че са в плен на някаква черна магия? Защото икономиката със сигурност няма да се възстанови, ако ставаме все по-изолирани от Европа или благодарение на съюзника ни Русия, или на новите ни унгарски приятели. Това няма да стане и като се отнемат права на мигрантите, които живеят, работят и си плащат данъците в Италия. Това, от което ние, прогресистите, се нуждаем, е не просто оптимизъм, а различно виждане за бъдещето. Но понеслите тежки загуби партии от лявото не слушат: те са се фокусирали върху това да решават вътрешните си проблеми и изглеждат безразлични към тревожните заплахи за италианската демокрация. В наши дни всеки, който опита да опише страна, която сама трябва да се вдигне, страна, която трябва да застане твърдо и да преоткрие добродетелите си, е самотен. Напълно самотен. /БТА", "date": "2019.03.19", "title": "\"Събудете се\": Демокрацията в Италия е в опасност"}
{"url": "https://www.dnevnik.bg/sport/2019/03/19/3406952_psj_beshe_onevinen_v_razsledvaneto_za_pogazvane_na/", "text": "ПСЖ спечели борбата с УЕФА покрай разследването за погазване на финансовия феърплей. Спортният арбитражен съд (CAS) в Лозана се произнесе в полза на френския клуб по делото срещу УЕФА. В основата на спора е разследването, което европейският футболен съюз водеше срещу клуба. Миналия юни органът в структурата на УЕФА, който следи за това дали клубовете спазват финансовия феърплей - CFCB, прекрати разследването си срещу ПСЖ. Девет дни по-късно председателят на CFCB поиска решението да бъде преразгледано. През септември УЕФА обяви, че е необходимо разследването да продължи, но клубът се обърна към съда в Лозана с твърдение, че УЕФА нарушава собствените си правила. Съдът отсъди в полза на ПСЖ и обяви, че решението е окончателно. Разследването съвпадна с  разкрития на Football Leaks , според които по времето, в което беше генерален секретар на УЕФА, президентът на ФИФА Джани Инфантино е защитавал интересите на \"Манчестър сити\" и ПСЖ.", "date": "2019.03.19", "title": "ПСЖ спечели борбата с УЕФА покрай разследването за погазване на финансовия феърплей"}
{"url": "https://www.dnevnik.bg/politika/2019/03/19/3406967_dosega_borisov_ne_e_tursil_sreshta_s_rumen_radev/", "text": "Премиерът Бойко Борисов не е търсил президента Румен Радев за среща. Има йерархия и като глава на изпълнителната власт е нормално той да се види с държавния глава, а не да праща министри или депутати. Това каза пред Би Ти Ви началникът на кабинета на президента Иво Христов. Той оглави и Стратегическия съвет към държавния глава, който беше създаден вчера. Според Христов обвиненията на управляващите, че съветът ще бъде лицето на бъдещ служебен кабинет не отговарят на истината. Той добави, че структурата няма ресурс да прерасне в партия и по този начин отхвърли възможността Радев да създава свой политически проект. \"Намираме се в период, в който се променя старият свят. Много държави започват да следват свои национални интереси. На този фон България не може да се похвали с ясен политически хоризонт и икономическа идея за своето развитие. На този фон трябва да се мисли за алтернатива. Ние правим нашето усилие\", каза още Христов. Той допълни, че Стратегическият съвет е призван да е алтернатива на статуквото. Това обаче не винаги означавало, че ще са опозиция на властта. Христов разкритикува и работата на народните представители. \"Депутатите произвеждат закони, в голяма част те са брак, и президентът им ги връща. Когато спреш един порочен закон, ти помагаш на тази държава. Румен Радев винаги е казвал, че няма да има единство в името на корупционния комфорт на управляващите\", заяви началникът на кабинета на президента. Той уточни, че няма как държавният глава да даде морална подкрепа на власт, \"която е потънала в скандали\". Той даде за пример как \"едни и същи депутати в рамките на седмица опровергават тезите си\" по различни закони. \"Това не прилича на парламент, това е виц\", добави Иво Христов.", "date": "2019.03.19", "title": "Досега Борисов не е търсил среща с Румен Радев, заяви шефът на кабинета на президента"}
{"url": "https://www.dnevnik.bg/sviat/2019/03/19/3407004_ruskiiat_su-57_e_nai-dobriiat_voenen_samolet_v_sveta/", "text": "Владимир Путин заяви, че руският Су-57 е най-добрият военен самолет в света. Президентът на Русия допълни, че машината превъзхожда останалите самолети по всички тактико-технически данни, както и по оръжията си, съобщава БТА. \"Никой не може да лети така, както нашият самолет\", отбеляза Путин. Су-57 е многофункционален изтребител от пето поколение. Първият му полет е осъществен на 29 януари 2010 г. Самолетът може да извършва свръхзвуков полет без форсаж, слабо забележим е, има свръхманевреност и способност да извършва относително къси излитания и кацания. Въоръженията му се разполагат във вътрешни пространства и под крилата. Около Су-57 обаче все още има много неизвестни, включително какво означава \"серийно производство\", каквото производителят обещава да започне до края на 2019 г. Не е ясно също каква ще е ориентировъчната му цена и колко такива машини ще може да си позволи руската армия или евентуално клиенти от чужбина. Властите не казват официално много данни, което оставя широко поле за догадки и спекулации. Основният проблем на Су-57, сочен по специализирани издания, е двигателят. Първите самолети на въоръжение ще бъдат с двигател АЛ-41Ф1 (известен още като \"изделие 117\"), който е монтиран на Су-35С и завърши държавните изпитания преди година. На втория етап трябва да започне монтирането на доста по-различния \"Изделие 30\", който е все още в изпитателна фаза. Тя може да продължи поне 3 години. Китай също изтъква своя J-20, като твърди, че Су-57 е доста по-маневрен, включително от F-35, но е със значително по-ниска степен на \"невидимост\", най-вече заради двигателя си. F-35 не е толкова добър в близък бой, а ние имаме по-добри ракети от руснаците и американците, твърди Пекин, който вече тества патрулни полет ив Южнокитайско море на новат амашина. Всъщност, може би трите самолета са с толкова различно предназначение, че не подлежат на сравнение. F-35, например, е част от много сложна система за операции с наземно, въздушно (включително дронове) и космическо базиране. Появата му в бойни действия би трябвало да е предшествано от удари с ракети и безпилотни средства при координация в реално време с всички компоненти. ", "date": "2019.03.19", "title": "Руският Су-57 е най-добрият военен самолет в света, смята Путин"}
{"url": "https://www.dnevnik.bg/sport/2019/03/19/3407009_albena_se_priceli_v_rastej_chrez_sporten_turizum_i/", "text": "Курортният комплекс \"Албена\" ще се стреми да увеличава постоянно броя на туристите, привлечени от възможностите за спорт. Това обяви зам.-директорът в отдел \"Маркетинг и продажби\" на \"Албена\" АД Димитър Тачев. Българският черноморски комплекс става първият, получил званието \"Европейски курорт на спорта\". Тачев обяви, че това съвпада изцяло с философията на ръководството за развитие на \"Албена\". \"В последните три години инвестирахме повече от 5 млн. лв. в спортната база, което нарежда курорта сред елитните спортни селища в Европа с възможност за практикуване на повече от 40 спорта за хора от всички възрасти. Тази година като \"Европейски курорт на спорта\" имаме в календара над 100 спортни събития и активности, сред които пет европейски първенства. Най-голям интерес предизвикват финалите на европейското първенство по футбол за девойки до 17 г., които ще съберат осемте най-силни отбора на континента в началото на май\", каза Тачев. По думите му всяка от последните три години се отчита ръст с по 10% на туристите, привлечени от възможностите за спорт и от спортни събития. Спортът е в основата на около 5% от приходите на \"Албена\", а целта е процентът да се увеличи до 15 в следващите години, посочи Тачев. Сред ключовите събития това лято ще е фестивал по аеробика с участието на холивудската звезда и създател на Тае Бо - Били Бленкс (от 21 до 23 юни). За септември целта е да се организират демонстративни мачове с някои известни бивши тенисисти. Тачев и директорът на сектор \"Спортни дейности и забавления\" Ервин Линдбихлер изтъкнаха, че ръководството на курорта работи за модернизацията на спортните съоръжения, като успоредно с това искат да използват максимално за спорт и плажа. Това лято Албена ще отбележи своя 50-годишен юбилей.", "date": "2019.03.19", "title": "\"Албена\" се прицели в растеж чрез спортен туризъм и домакинства на състезания"}
{"url": "https://www.dnevnik.bg/photos/2019/03/19/3406650_fotogaleriia_svetovnite_snimki_na_denia_-_19_mart_2019/", "text": "В Яренди, Малта, посетители наблюдават изгрева по време на пролетното равноденствие в близост до мегалитните храмове, които са обект от световното културно наследство на ЮНЕСКО, и за които се смята, че датират от около 3600 г. пр. Хр.", "date": "2019.03.19", "title": "Фотогалерия: Световните снимки на деня - 19 март 2019 г."}
