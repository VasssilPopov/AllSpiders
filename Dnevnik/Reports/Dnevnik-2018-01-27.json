{"url": "https://www.dnevnik.bg/sport/2018/01/27/3119913_juventus_se_izkachi_nachelo_sled_pobeda_sreshtu/", "text": "Италианският шампион \"Ювентус\" се изкачи начело в Серия А. \"Бианконерите\" се наложиха с 2:0 срещу \"Киево\" като гост в среща от 22-ия кръг. Бяло-черните трябваше да чакат до 67-ата минута, когато съперникът им вече беше останал с девет души, за да поведат. Головете вкараха Сами Кедира и Гонсало Игуаин. \"Ювентус\" събра 56 точки и излезе на върха с две пред \"Наполи\", който в неделя приема \"Болоня\". Само за две минути Самуел Бастиен си изкара два жълти картона и в 37-ата беше изгонен. В 61-ата Фабрицио Качаторе получи директен червен картон и също беше отстранен. Това улесни много задачата на \"Ювентус\", който и до този момент владееше топката и не спираше да атакува. В 67-ата минута Бернардески върна към точката за изпълнение на дузпата и Кедира с мощен удар вкара. Две минути преди края Игуаин нямаше проблеми да удвои, като отблизо засече с глава центриране от ляво.", "date": "2018.01.27", "title": "\"Ювентус\" се изкачи начело след победа срещу останалия с девет души \"Киево\""}
{"url": "https://www.dnevnik.bg/biznes/2018/01/27/3119808_boing_preturpia_porajenie_v_turgovski_spor_s_kanadski/", "text": "Комисията за международна търговия на САЩ постанови, че конкуренцията на канадската самолетостроителна компания \"Бомбардие\" не вреди на американската авиационна корпорация \"Боинг\", предаде БТА. Решението е взето единодушно и е голямо поражение за \"Боинг\", тъй като на практика спира плановете на министерството на търговията на САЩ да наложи мита от 292% на \"Бомбардие\". Миналата година министерството постанови, че канадската компания несправедливо е получавала държавни субсидии и е продавала своите самолети от \"Серия Си\" на изкуствено занижени цени в САЩ. Случаят заплаши да породи напрежение между САЩ и техните съюзници Канада и Великобритания, където \"Бомбардие\" има завод. \"Бомбардие\" приветства решението като \"победа за иновациите, конкуренцията и върховенството на закона\". \"Боинг\" изрази разочарование и каза, че ще продължи да документира вредите от \"незаконните субсидии и подбиването на цените\". Решението бе коментирано и от британския премиер Тереза Мей. Тя приветства победата на \"Бомбардие\" срещу \"Боинг\" като \"добра новина за британската промишленост\". Решението на комисията означава, че канадската компания може да продава най-новите си самолети на американски клиенти без високи мита.", "date": "2018.01.27", "title": "\"Боинг\" претърпя поражение в търговски спор с канадски самолетостроител"}
{"url": "https://www.dnevnik.bg/biznes/2018/01/27/3119811_nad_500_mln_dolara_sa_izcheznali_sled_hakerska_ataka/", "text": "Близо 58 милиарда йени (533 милиона долара) в криптовалута са изчезнали от японска борса заради хакерска намеса, предаде БТА. Би Би Си отбелязва,че ако бъде потвърдена кражбата на дигитална валута, тя ще бъде най-голямата, извършвана досега. Платформата Койнчек (Coincheck) - оператор на дигиталната валута НЕМ (NEM), съобщи на сайта си вчера, че е открила нерегламентиран достъп до системата си и спира продажбите и тегленията на валутата, както и търговията с повечето други криптовалути и японски йени. Койнчек се определя като водещата борса за търговия с биткойн и други криптовалути в Азия Президентът на платформата Коичиро Вада се извини за инцидента и съобщи, че може да се наложи компанията да потърси финансова подкрепа.  През 2014 г. около 48 млрд. йени бяха изгубени на борсата за търговия с биткойн Ем ти Гокс (Mt Gox) в Токио, припомня БТА.", "date": "2018.01.27", "title": "Над 500 млн. долара са изчезнали след хакерска атака срещу японска борса за криптовалути"}
{"url": "https://www.dnevnik.bg/sport/2018/01/27/3119812_cska_zapisa_ravenstvo_s_dinamo_kiev/", "text": "ЦСКА записа равенство с \"Динамо\" (Киев) в приятелска среща. Мачът в испанския курорт Марбея завърши без голове. Двата отбора имаха положения, но не успяха да се възползват от тях. Треньорът на червените Стамен Белчев започна срещата с основния си състав, като на върха на атаката действаше голмайсторът на отбора Фернандо Каранга. След почивката и в двата състава бяха направени много промени. Най-чистата възможност за ЦСКА дойде в 61-ата минута, когато Енрике изведе Тиаго Родригес в наказателното поле, но португалецът стреля неточно. Секунди по-късно Кирил Десподов напредна по дясното крило и подаде пред вратата на Каранга, който обаче не овладя добре и играч на \"Динамо\" се справи. Тиаго Родригес беше в центъра на вниманието и в 11-ата минута. Тогава той получи от ляво и стреля мигновено по земята, но топката докосна лявата греда. \"Динамо\" също имаше положения, които не използва. \"Получи се полезна проверка за нашия отбор. Трябва да си извадим нужните поуки и да продължим напред. Доволен съм от това, че през по-голямата част отборът стоеше компактно и нямаше много възможности за съперника\", каза Белчев пред \"Диема спорт\". Той остана недоволен от това, че съставът му не е вкарал положенията си. \"Имам още претенции, когато сме под натиск - искам да сме още по-хладнокръвни\", добави треньорът.", "date": "2018.01.27", "title": "ЦСКА записа равенство с \"Динамо\" (Киев)"}
{"url": "https://www.dnevnik.bg/zdrave/2018/01/27/3119814_pikut_na_gripnata_epidemiia_se_ochakva_idnata_sedmica/", "text": "\"Пикът на грипната епидемия ще бъде достигнат следващата седмица, а след това ще започне рязък спад\", прогнозира главният държавен здравен инспектор д-р Ангел Кунчев пред агенция \"Фокус\". \"Една трета от областите в страната са обявили епидемия. Вероятно в началото на другата седмица и други ще достигнат до епидемия\", посочи Кунчев. Той добави, че в някои области вече се наблюдава спад на заболелите от грип, например в Пазарджик и Перник, където бе обявена грипна епидемия, но тя вече е отменена. Средната заболеваемост за страната достигна 190 на 200 хил. души, съобщи още държавният здравен инспектор. В районите, където е обявена епидемия заболелите са над 220-250 на 10 хил. души. Най-висока е заболеваемостта в Благоевград, където са регистрирани до над 300-400 на 10 хил. души. Кунчев припомни  съветите при грип  и добави, че при укрепнал организъм и добър тонус човек се справя с болестта за 2-3 дни.", "date": "2018.01.27", "title": "Пикът на грипната епидемия се очаква идната седмица"}
{"url": "https://www.dnevnik.bg/politika/2018/01/27/3119819_bsp_iska_anketna_komisiia_za_mitnicheskata_sistema/", "text": "БСП иска анкетна комисия за митническата система БАЦИС за да се разбере кой е поръчал тази система, с какви параметри е поръчана, как е изпълнена. Това каза пред \"Дарик\" депутатът от БСП Георги Свиленски. Според него след разсекретяването на докладите на службите, е станало ясно за каква манипулация става дума, а управляващите са се опитали да затворят тази тема точно преди вота на недоверие към правителството. \"Докладите не са писани от БСП, а от ДАНС, които казват, че има манипулиране, че служители на митниците са манипулирали. Системата е направена така, че да не се знае нито кой е влизал в нея, защо е влизал, нито какво е правил. Затова и прокуратурата не може да образува производство\", каза Свиленски. Докладите за БАЦИС бяха основен коз в мотивите за вота на недоверие, който бе гласуван миналата седмица. От консорциума изпълнител на системата ДЗЗД \"Айдом и Ай Би Ес \" опровергаха всички твърдения на БСП. Едно от тях беше, че поради несъвършенствата на БАЦИС камионите минават свободно през границата и танкери се разтоварват безконтролно, включително и на суша. Всъщност БАЦИС няма функции или контролните точки на гранична система. В нея се декларира освобождаването на стоки за потребление или движението в режим отложено плащане на акциза. Според изпълнителят на системата е невъзможно да са изтрити над 300 хиляди документа от БАЦИС, тъй като дори изтриването на един документ спира работата и. Свиленски каза още, че през тези няколко дни, когато бяха внесени мотивите за вота на недоверие и се коментираше корупцията, освен външните наблюдатели и издания, в България гражданите и управляващите разбраха и признаха, че това е най-големият проблем. И най-опасният извод, който аз правя е, че този вот и това правителство бе спасено с действия, наподобяващи корупция, каза Свиленски. Той се възмути, че Бойко Борисов не дойде в парламента, още повече, че датата за вота на недоверие бе ясна от преди месец. \"Не виждам каква по-висша институция може да има за всеки един български министър от българския парламент\", каза Свиленски. Той попита, ако правителството бе паднало при вота, то Бойко Борисов като какъв щеше да отиде в Давос? \"И затова президентът казва, че парламентът се е превърнал в нотариат, който само подпечатва билетите за пътуванията на премиера\", добави Свиленски.", "date": "2018.01.27", "title": "БСП иска анкетна комисия за митническата система БАЦИС"}
{"url": "https://www.dnevnik.bg/sport/2018/01/27/3119817_grigor_dimitrov_se_razgranichi_ot_iskaniiata_na/", "text": "Григор Димитров заяви, че не вижда необходимост от увеличението на наградните фондове за турнирите от Големия шлем в тениса. Българинът показа различно виждане по темата от  звездите Роджър Федерер и Новак Джокович, които призоваха за повече пари  и промяна в разпределението на приходите. \"АТП e на много добро ниво в последните четири-пет години. Всичко се е увеличило, така че не виждам каква по-голяма промяна може да се направи. Гледам да стоя настрани от тази тема\", каза Димитров след въпрос на \"Дневник\" на пресконференция в София. Той допълни, че е доволен от свършената работа и посоката, в която се развива Асоциацията на професионалните тенисисти (АТП). Темата за увеличението на наградните фондове  беше повдигната от Джокович по време на Australian Open . Носителят на 12 титли от Големия шлем, който е президент на Съвета на играчите, беше подкрепен от втория в света Федерер. Според 36-годишния швейцарец тенисистите вече са \"отегчени\" от честото повдигане на темата. Той призова играчите заедно да положат усилия и да отстояват целите си, ако искат да се стигне до увеличение на наградните фондове. \"Без съмнение те (организаторите) могат да плащат повече. Според мен имахме добро споразумение, което правеше тях щастливи, а също и тенисистите. Изглежда, че времето му изтече\", каза в Мелбърн носителят на 19 титли от Големия шлем, който ще изиграе 30-я си финал от четирите най-значими турнира в тениса. На друг въпрос на \"Дневник\" какво е необходимо на младите тенисисти, за да спрат хегемонията на звездите Федерер и Надал, Димитров отговори: \"Много е просто – като ги победим\". И добави: \"Хората забравят, че дори и на 35-36 години, те не спират да работят. Всеки си мисли, че просто защото са там, работят или тренират по-малко. Опитът им помага да се справят в много трудни ситуации.\" Според българина Федерер е фаворит за титлата от Australian Open. В неделя швейцарецът се изправя срещу Марин Чилич. Димитров заяви, че  участието му в турнира в София е под въпрос . Българинът има болки в рамото, като очаква резултати от прегледите в Монако, за да разбере дали ще може да защитава титлата си в \"Арена Армеец\".", "date": "2018.01.27", "title": "Григор Димитров се разграничи от исканията на звездите за увеличение на парите (видео)"}
{"url": "https://www.dnevnik.bg/sport/2018/01/27/3119820_s_perfektna_strelba_krasimir_anev_specheli_srebro_ot/", "text": "Биатлонистът Красимир Анев спечели втори медал от европейското първенство. С безупречна стрелба той заслужи среброто в преследването на 12.5 км. Българинът стана единственият състезател, който не направи нито една грешка. Шампион стана Александър Логинов, който допусна два пропуска в стрелбата, но беше много бърз. Руснакът завърши за 32:22,1 минути. Анев финишира с 27,6 секунди по-бавно време. Преди ден водещият български биатлонист този сезон  спечели бронз в спринта, като също не направи грешки в стрелбата си . Преди това  той стана четвърти в индивидуалния старт на 20 км . Анев вече има осем медала от европейски първенства. В тройката влезе и друг руснак - Евгени Гараничев с три грешки и 1:10,7 мин зад победителя. Другият българин Владимир Илиев се отказа след третата стрелба, а Антон Синапов не стартира.", "date": "2018.01.27", "title": "С перфектна стрелба Красимир Анев спечели сребро от европейското по биатлон"}
{"url": "https://www.dnevnik.bg/bulgaria/2018/01/27/3119823_angelkova_liftove_triabva_da_se_stroiat_ne_samo_v_pirin/", "text": "Трябва да се строят лифтове и то не само в Пирин, заяви министърът на туризма Николина Ангелкова в предаването \"Седмицата\" по Дарик радио. \"Министерството винаги е било за изграждането на лифтове, особено втори такъв в Банско. Винаги сме подкрепяли развитието на зимния и планинския туризъм и то целогодишно. За целта трябва да има лифтове и в Боровец, Пампорово, Витоша\", добави Ангелкова. Тя смята, че тези съоръжения са най-екологичния начин за достигане до планините, но трябва да бъдат изградени изцяло съобразно европейското и българското законодателство. Министърът увери, че в Пирин  ставало дума не за 48%, а за 2% площ , на която е предвидено да бъде изградена спортна инфраструктура. Ангелкова прогнозира, че зимният сезон ще бъде много успешен. Още се очаква окончателната статистика за цялата 2017 г., като до ноември ръстът на туристите е 7.3%. За настоящата 2018-а залагаме цел туристите да станат 10 млн., каза Ангелкова. Според нея България става все по-разпознаваема туристическа дестинация. Министърът на туризма каза, че интересът към предстоящия летен сезон не отслабва и 90% от 5-звездните хотели вече са резервирани. \"Вървим в посока за привличане на висок клас туристи, което се доказва и от статистиките - ръстът на приходите изпреварва ръста на входящите туристи, и съвсем логично големите инвеститори са привлечени от идеята за изграждане на нови обекти с 4 и 5 звезди по Черноморието и в големите градове\", каза Ангелкова.", "date": "2018.01.27", "title": "Ангелкова: Лифтове трябва да се строят не само в Пирин"}
{"url": "https://www.dnevnik.bg/biznes/2018/01/27/3119824_germanski_metalurzi_obiaviha_24-chasova/", "text": "Германският синдикат на работещите в металургията И Ге Метал (IG Metall ) за първи път призова членовете си към 24-часови предупредителни стачки в цялата страна през идната седмица, предаде БТА. До решението се стигна след неуспех на преговорите с работодатели в провинция Баден-Вюртемберг. Профсъюзът, който обединява 3.9 млн. работници от металургията и машиностроенето в Германия, иска увеличаване на възнагражденията с 8%, съобщава Ройтерс. Синдикатът иска и работниците да получат правото да намаляват работната си седмица до 28 часа (при сегашни 35), за да се грижат за деца, възрастни или болни роднини. Работодателите са предложили увеличение с 6.8%, но са отхвърлили искането за по-кратка работна седмица, освен ако те също не получат възможността да я удължават при необходимост. Синдикатът предупреждава, че ако скоро не бъде постигнато споразумение, планира да проведе гласуване сред членовете си за разширяване на протестните действия. След гласуването стачките могат да засегнат над 250 предприятия в цяла Германия между сряда и петък идната седмица.", "date": "2018.01.27", "title": "Германски металурзи обявиха 24-часова предупредителна стачка"}
{"url": "https://www.dnevnik.bg/sviat/2018/01/27/3119829_milosh_zeman_pecheli_prezidentskite_izbori_v_chehiia/", "text": "Чешкият държавен глава Милош Земан печели втори мандат с 51.55% от гласовете на балотажа на президентските избори, предаде Ройтерс. Опонентът му Иржи Драхош има 48.44%, показват първоначалните резултати при обработени 99.35% от гласовете от избирателните райони. Драхош вече призна поражението си, независимо че гласовете не бяха изцяло обработени. \"Бих искал да поздравя победителя Милош Земан\", обяви той пред поддръжниците си. Днес в Чехия бе вторият ден от балотажа на вота за президент, в който право на глас имат 8.4 млн. души. Първият тур бе преди две седмици и на него 73-годишният   Земан  получи най-много гласове. Социологическите проучвания обаче показваха, че съперникът му може да навакса изоставането, след като бе подкрепен от петима от кандидатите, които отпаднаха на първия тур преди две седмици. Милош Земан е противник на имиграцията и квотите за бежанци и изразява проруски позиции. Обвиняван, че раздухва страх от мюсюлманите и бежанците, и преди време сравнил ЕС с Варшавския договор. Очакванията са той да направи мощен екип с  премиера Андрей Бабиш  - популист, който през декември миналата години пое властта. Професорът по химия Иржи Драхош е центрист либерал, известен с по-сдържания си академичен стил. Той също е против вотите за бежанци, но за разлика от Земан е твърдо против произвеждането на референдум за членството на Чехия в ЕС. Чешкият президент има роля в съставянето на правителството, назначава членовете на Конституционния съд и може да влияе върху външната политика на страната.", "date": "2018.01.27", "title": "Милош Земан печели президентските избори в Чехия (обновена)"}
{"url": "https://www.dnevnik.bg/regioni/2018/01/27/3119847_dete_na_2_godini_i_muj_zaginaha_v_katastrofa_krai/", "text": "Дете на 2 години и 39-годишен мъж загинаха в катастрофа край Попово. Произшествието е станало днес по обяд край село Светлен и заради него за известно време бе затворен пътят Попово-Търговище. Починалият мъж е управлявал автомобил в посока Попово. БТА съобщава, че той се е движел по прав участък с несъобразена скорост и е предприел неправилно изпреварване. Изгубил е контрол над управлението и автомобилът му се блъснал в мантинелата. Починалото дете се е возило на задна седалка в предпазна система за деца. Шофьорът и 35-годишна жена, пътувала в автомобила, са откарани в болницата в Търговище, където мъжът е починал. Пробата му за алкохол е отрицателна. По случая е образувано досъдебно производство.", "date": "2018.01.27", "title": "Дете на 2 години и мъж загинаха в катастрофа край Попово"}
{"url": "https://www.dnevnik.bg/sport/2018/01/27/3119848_skandalut_v_amerikanskata_gimnastika_mojel_da_stigne/", "text": "Скандалът със сексуалния тормоз, на който са били подложени състезателки от отбора по гимнастика на САЩ, може да се превърне в съпоставим със скандала с руския допинг от Сочи 2014, заяви членът на Международния олимпийски комитет Дик Паунд. Бившият лекар на олимпийския отбор по гимнастика на САЩ  Лари Насар беше осъден на 175 години затвор . Той беше признат за виновен по обвиненията в сексуален тормоз и насилие над състезателки. Голямата звезда на отбора  Симон Байлс  и съотборничките ѝ Габи Дъглас, Макайла Марони и Али Райсман разкриха, че са били сред жертвите на посегателствата му. Скандалът доведе до оставките на цялото ръководство на федерацията по гимнастика на САЩ. В страната започнаха отделни разследвания на департамента по образованието и на американския сенат. Целта им е да се установи дали проблемът в гимнастиката е бил подценен, тъй като срещу Насар е имало жалби, както и да се проверят твърдения за насилие и в други спортове, сред които плуване и таекуондо. По думите на Паунд МОК едва ли ще се намеси директно в разследването. Също така е малко вероятно да последват санкции срещу американския олимпийски комитет за липсата на по-бързи действия. Според него обаче темата може да попадне в дневния ред на сесията на МОК в Южна Корея следващата седмица. Самият той е готов да постави въпроса на масата, ако друг не го направи. \"Това е донякъде американският еквивалент на руския допинг\", каза Паунд пред \"Ройтерс\" и добави, че е много вероятно това да е следващият голям проблем в спорта. Преди дни в съда Райсман, която има три златни олимпийски медала, се изказа остро срещу американската федерация и срещу американския олимпийски комитет. По думите ѝ двете организации са се възползвали от успехите ѝ, но не са я подкрепили, когато е направила разкритията срещу Насар.", "date": "2018.01.27", "title": "Скандалът в американската гимнастика можел да стигне мащаба на този с руския допинг"}
{"url": "https://www.dnevnik.bg/sviat/2018/01/27/3119852_snejni_buri_predizvikaha_transporten_haos_v_kitai/", "text": "Силни снеговалежи доведоха до затваряне на магистрали, отмяна на полети и жп връзки и дори прекъсване на футболен мач в Китай, предаде БТА. В централната провинция Хубей заради заледяване са затворени части от над 30 магистрали, съобщи агенция Синхуа. Трите жп гари в столицата на провинцията Ухан отмениха над 100 влака. Към обяд местно време 95 полета бяха отменени от международното летище на града, нарушавайки плановете на близо 1200 пътници. Множество полети са отменени и от летището на Наннин, столица на автономния регион Гуанси-Чжуан. В град Гуанджоу, в южната провинция Цзянсу, второто полувреме на финален футболен мач между Виетнам и Узбекистан бе спряно за около час, тъй като теренът бе покрит от сняг. Националният център по метеорология днес отново обяви код \"оранжево\" за снежни бури в Централен и Източен Китай.", "date": "2018.01.27", "title": "Снежни бури предизвикаха транспортен хаос в Китай"}
{"url": "https://www.dnevnik.bg/sport/2018/01/27/3119854_beat_foic_triumfira_v_spuskaneto_v_garmish-partenkirhen/", "text": "Беат Фойц триумфира в спускането в Гармиш-Партенкирхен от Световната купа в алпийските ски. Успехът беше трети за швейцареца през сезона след победите в Лейк Луис и Венген. Фойц измина трасето за 1:55,39 мин. Второто място заеха двама състезатели – австриецът Винсент Крихмайер и италианецът Доминик Парис, които изостанаха на 0,18 сек. Победителят в двете тренировки Кристоф Инерхофер се представи слабо и завърши 14-и. С победата си Фойц излезе начело в дисциплината. Той събра 542 точки и води с 40 пред Аксел Лунд Свиндал. В общото класиране не настъпиха промени. Шесткратният шампион Марсел Хиршер е първи с 1154 точки. Австриецът, който  изравни постижението Херман Майер с 54-ата си победа в кариерата , има преднина от 172 пред Хенрик Кристоферсен и 488 пред Свиндал. Пистата в Гармиш-Партенкирхен е една от най-стръмните в календара за Световната купа. Най-стръмният участък, наречен \"свободно падане\", има наклон 90%.В неделя предстои гигантският слалом в германския курорт. При жените Теса Уорли постигна първи успех за сезона. Французойката спечели гигантския слалом в Ленцерхайде. 28-годишната състезателка имаше три втори места през сезона в дисциплината. Уорли завърши с общо време 2:10,81 мин. Тя даде най-добро време в първия манш, като изпревари с 0,52 сек. Виктория Ребенсбург. Двете бяха единствените, които слязоха под 1:06 мин. Германката се опита да притисне Уорли във втория манш, но французойката се справи с напрежението. Ребенсбург остана втора на 7 стотни, а челната тройка допълни Мета Хроват от Словения с изоставане от 1,45 мин. Програмата в Ленцерхайде завършва със слалом в неделя.", "date": "2018.01.27", "title": "Беат Фойц триумфира в спускането в Гармиш-Партенкирхен"}
{"url": "https://www.dnevnik.bg/sport/2018/01/27/3119857_baiern_si_suzdade_intriga_no_specheli_vihreno_sreshtu/", "text": "Германският футболен шампион \"Байерн\" си създаде много емоции в съботния следобед, но нямаше затруднения да спечели 16-ата си победа за сезона. Баварците се наложиха с 5:2 срещу \"Хофенхайм\". Воденият от Юп Хайнкес отбор изоставаше с 0:2 до 12-ата минута, но още до почивката изравни. С вихрена игра след почивката домакините стигнаха до убедителния успех. Головете за \"Байерн\" отбелязаха Роберт Левандовски, Жером Боатенг, Кингсли Коман, Артуро Видал и новото попълнение Сандро Вагнер. Точни за \"Хофенхайм\" бяха Марк Ут и Серж Гнабри, който е под наем в отбора от \"Байерн\". С успеха си шампионът събра 50 точки и остава убедително на върха в Бундеслигата. Баварците имат комфортна преднина пред \"Шалке\", който е с 34. Гостите започнаха по-силно двубоя, което изненада футболистите на \"Байерн\". Играчите на \"Хофенхайм\" действаха със самочувствие и не се притесняваха да пренесат играта в предни позиции. В третата минута гостите получиха дузпа за нарушение на Джошуа Кимих срещу Гнабри. Ударът на младежкия национал на Германия беше спасен от вратаря на домакините Свен Улрайх, но при добавката Ут откри резултата. Силните изяви на \"Хофенхайм\" продължиха и отборът удвои преднината си в 12-ата минута. Гнабри изненада Улрайх с далечен удар по земя. Двата гола подействаха мотивиращо на шампионите, които наложиха масиран натиск и успяха бързо да се върнат в мача. Крилото на \"Байерн\" Коман даде импулс на баварците с бързи действия по левия фланг. В 20-ата минута удар на Кимих от границата на наказателното поле беше отклонен от Левандовски, което изненада стража на \"Хофенхайм\" Оливер Бауман за 1:2. Пет по-късно Боатенг вкара с глава след центриране на Ариен Робен от корнер. До края на първото полувремето баварците можеха да направят пълен обрат, но Дейвид Алаба и Видал пропуснаха добри възможности. През втората част \"Байерн\" продължи да пресира противника. Това даде желания резултат и шампионът на Германия стигна до нови три гола. В 63-ата минута Коман преодоля Бауман отблизо след хубав извеждащ пас на Левандовски. Три по-късно Видал прехвърли вратаря на \"Хофенхайм\" с глава. Новото попълнение Вагнер вкара първия си гол за \"Байерн\". Нападателят се появи в игра в края на мача и завърши успешно бърза атака в 90-ата минута.", "date": "2018.01.27", "title": "\"Байерн\" си създаде интрига, но спечели вихрено срещу \"Хофенхайм\""}
{"url": "https://www.dnevnik.bg/sport/2018/01/27/3119687_manchestur_junaited_mina_s_lekota_sreshtu_iouvil_za/", "text": "Манчестър юнайтед\" премина с лекота в петия кръг в турнира за Купата на Англия. Воденият от празнуващия 55-ия си рожден ден Жозе Моуриньо отбор нямаше никакви затруднения по пътя към победата с 4:0 срещу \"Йоувил\" като гост. Мачът беше специален за Алексис Санчес, който дебютира за новия си отбор. Той  премина на \"Олд Трафорд\" в трансфер от \"Арсенал\" . Четвъртодивизионният отбор положи много усилия да се противопостави на \"Юнайтед\", но успя да задържи равенството до 41-ата минута. Тогава Маркъс Рашфорд даде преднина на гостите. След почивката вкараха Андер Ерера, Джеси Лингард и Ромелу Лукаку. Санчес се отличи с асистенция при гола на Ерера. Чилиецът игра до 72-ата минута, когато беше сменен от Лингард. Домакините започнаха вдъхновено и имаха възможности, от които не се възползваха. Малко преди почивката Рашфорд се пребори за топката в наказателното поле и след грешка на защитник вкара. В 61-ата минута Санчес пусна вляво към Ерера, който удвои. С късни голове Линагрд и Лукаку направиха победата убедителна. Минута преди края Лингард напредна и със силен удар по земята прати топката в долния десен ъгъл на вратата на съперника. Секунди по-късно Маркос Рохо пусна отляво топката в наказателното поле и Лукаку със силен удар отбеляза четвъртия гол.", "date": "2018.01.27", "title": "\"Манчестър юнайтед\" мина с лекота срещу \"Йоувил\" за купата в дебюта на Санчес"}
{"url": "https://www.dnevnik.bg/bulgaria/2018/01/27/3090601_da_pomognesh_na_siriiski_deca_da_uchat_v_bulgariia/", "text": "Нури и Билал са в България от няколко години заедно с майка си. Те бягат от Сирия заради войната, получават статут тук, но не продължават \"на Запад\" и остават. Нури е на 16 години, а брат й е по-малък с три години. Живеят на квартира в Харманли, майката работи на две места, а децата посещават българско училище - в село Иваново. Това е и първото училище, чийто директор Андриян Христов и преподаватели се \"осмелиха\" да приемат деца бежанци. Осмелиха - защото през 2015 г. всички учебни заведения в област Харманли отказват заради нежеланието на родителите, негативна обществена нагласа и липсата на практика и нормативна уредба. Двете деца имат по-голяма сестра, която се е омъжила в Турция, а по-големият им брат и баща им са останали в Сирия.  В същия ден Билал беше освободен, за да участва във футболен мач с младежкия отбор на Харманли, в който той играе дясно крило. Христо Стоичков и Кристиано Роналдо са му любимци и иска един ден да играе в \"Барселона\". Автобусът за училището в Иваново тръгва всеки ден в 7.30 ч от Харманли. Нури избира винаги задните седалки. Отпред сядат учителите. При потегляне на автобуса гръмва гръцка музика. Нури е гримирана и със слушалки, за да слуша каквото иска. Разстоянието от града до селото е 10 км. Докато стигне до училище автобусът се пълни наполовина с ученици и учители.  Автобусът пристига малко преди първия учебен звънец. До началото на часовете Нури ще бъде при по-големите деца в училище, които са по-близо до възрастта ѝ, а след това влиза с още осем деца в трети клас. Сяда отново на последния чин. Така е до междучасието, когато отново ще избяга при по-големите. Нейните приятелки обаче тази година са в осми клас и вече учат в Харманли. Въпреки това си намира компания. Днес започват с четене. \"Две снегушки...\", зачита \"Бодливият трън\" учителят Миро Терзиев. Децата се въртят и оглеждат заради новите си посетители. След като прочете разказа, децата едно по едно четат по няколко изречения на глас, след това той им дава време да го довършат наум и започна да им задава въпроси по съдържанието. След като приключи с въпросите се приближава към едно дете и го пита много тихо - \"днес изобщо не се включи, спи ли ти се?\" и го щипе по бузата. Терзиев обръща внимание на всички. Помага винаги и на Нури. В училището обхватът на мобилните телефони се губи, както и мобилният интернет, wifi няма, но и не трябва - в междучасията децата бягат на двора или си играят в коридорите. В часа по математика децата се разприказват и си подсказват, когато стане дума за задачи. Карат се, защото на дъската остават едва няколко математически упражнения и всеки иска да излезе и да смята. Нури също е пред дъската. Накрая всички вдигат ръка и искат да направят последното изваждане. \"И гостите се убедиха, че в смятането сте по-добри от четенето\", шегува се учителят. Третият час е по английски език, в който сирийското момиче се справя най-добре. След часовете следва занималня, а след нея Нури ще изчаква автобуса, който да я прибере в Харманли. Тя е усмихната през цялия ден. На добър български език ни разказва, че в България много й харесва. Радва се, че са останали тук. Всички в училище се държат добре с нея и единственото, което й липсва са приятелките й, които вече са в гимназията в града. Следващата година Нури и брат ѝ сигурно ще бъдат направо в шести клас, каза за \"Дневник\" директорът Андриян Христов. Той разказа, че комуникацията с двете сирийски деца в началото не е била толкова трудна, защото са прекарали известно време в Турция и са знаели турски език, а \"ние имаме деца от турския етнос\". Допълни, че опитвайки \"на принципа проба-грешка\" са успели да ги приобщят. Билал е напреднал много по-бързо от останалите деца-чужденци (в училището е имало и други сирийски и афганистански деца, но са заминали за Германия или Турция). С тях са ползвали Билал за преводач. И на принципа на взаимното обучение се справяхме, като през Възраждането, казва Христов. Днес в училището само Нури и Билал са деца-бежанци. За приобщаването им със сигурност е помогнала любовта на момчето към футбола и на Нури към танците. Тя харесвала много българските хора и искала от директора да пускат народна музика в междучасията, както и следобед, когато имат занималня.  Христов си спомня и за един труден момент след идването на двете сирийски деца, при който родителите на българските ученици са реагирали. \"Билал е доста палав и влизаше в конфликти, то дори не са конфликти, а спречквания - по детски, за топката примерно. И децата се оплакваха на родителите си. Обсъждахме с учители и родители и акцентирах, че когато има такъв \"конфликт\" между деца от един етнос или между ромско и турско дете, нещата се преодоляват и не стигат до родителите. Но когато се намесеше Билал, ставаше друго. Буквално след час - два пристигаха родители в училището. След много разговори и разяснителна кампания - че не може да се постави знак за равенство между сириец и терорист, нещата са успокоиха\". Днес сирийските деца имат много приятели сред съучениците си. \"Училището ни е като бялата лястовица\", твърди и директорът му. ", "date": "2018.01.27", "title": "Да помогнеш на сирийски деца да учат в България"}
{"url": "https://www.dnevnik.bg/evropa/2018/01/27/3116872_dokato_parij_i_berlin_diktuvat_reformi_centralna/", "text": "На източния фланг на еврозоната някои словаци от граничния град Стурово биха искали страната им никога да не се беше присъединявала към еврозоната. Сега те трябва да пресичат Дунава, за да могат да пазаруват по-евтино в Унгария, разказва \"Ройтерс\". За разлика от Словакия Унгария е извън валутния съюз, но от нейната страна на реката хората в историческия град Естергом чувстват, че може и да са по-добре с еврото, макар на по-късен етап. Докато Германия и Франция с нови сили се заемат с реформата в ЕС и подобряването на устойчивостта на еврозоната при кризи, поддръжниците на европейската интеграция казват, че посткомунистическите страни, които все още използват националните си валути, трябва да променят това. Според тях в противен случай тези държави ще останат приклещени в източната периферия на ЕС, докато еврозоната се превръща в ядрото на блока, засилвайки темповете на интеграция. Естергом и Стурово се намират близо до Вишеград, където през 1991 г. малко след падането на комунизма централноевропейските лидери създадоха тесен съюз. Четирите членки на Вишеградската група се присъединиха към ЕС през 2004 г., но досега само Словакия е приела еврото. Европейски официални лица не вярват нито една от останалите три – Унгария, Полша и Чехия – да се присъедини към еврозоната преди средата на следващото десетилетие, приемайки, че все пак ще поискат да го направят. Националистическите правителства в Будапеща и Варшава казват, че членството в еврозоната ще ограничи автономността им в управлението на икономиките, които отбелязват добър растеж и без единната валута. Прага също отложи идеята. Този месец обаче група полски икономисти, включително бившият гуверньор на централната банка Марек Белка, призоваха правителството да поднови подготовката за еврото, защото европейската интеграция напредва. \"Полша трябва да вземе участие в този процес, ако иска да има реално влияние върху бъдещето на континента. И също, ако иска да се установи трайно в Западна Европа\", написаха те в отворено писмо. Напомняйки миналото на Полша в Съветския блок по време на студената война, те представят контрастни алтернативи. \"Или ще бъдем в еврозоната в бъдеще, или в руската сфера на влияние.\" Френският президент Еманюел Макрон и германският канцлер Ангела Меркел изложиха амбициозните си планове миналия уикенд. \"Искаме да консолидираме и подновим нашето сътрудничество с перспективата да се придвижим напред с просперираща и конкурентоспособна Европа, по-суверенна, обединена и демократична\", заявиха те. Политически конфликти Полша и Унгария са в политически конфликти с Брюксел по различни въпроси, но твърдят, че отхвърлянето на еврото се дължи на икономически причини. Те казват, че гъвкавостта на националната валута им помага да се справят в трудни моменти, и предупреждават, че еврото не трябва да се приема, преди да се намали разликата в доходите и заплатите между по-бедния Изток и по-развития Запад. Някои икономисти споделят това виждане, а подкрепата за еврото в части от Централна Европа е отслабнала. Полският премиер Матеуш Моравецки заяви пред сайта money.pl, че приемането на еврото не е част от дневния ред. \"Не сме променили позицията си по отношение на това. Този въпрос не стои на дневен ред\", допълни той. Унгария, която е управлявана от десния премиер Виктор Орбан и е  най-близкият приятел на Полша  в  спора й с Брюксел  за съдебните реформи и квотите за мигранти на ЕС, също е скептична. Въпросът за разликата в заплащането в сравнение с някои западни членки на еврозоната продължава да предизвиква остри реакции. По-рано този месец гуверньорът на унгарската национална банка Дьорд Матолчи изрази съмнение, че присъединяването към валутния съюз ще реши проблема. \"Въвеждането на еврото не е гаранция за успешно догонване\", посочи той. Министерството на икономиката възприема същата линия. \"След като автономната валутна политика помогна за преодоляване на (финансовата) криза, Унгария не иска да влиза в механизма за фиксиран валутен курс засега\", отбеляза той. От двете страни на моста Досега пет от общо 11 членки на ЕС от бившия комунистически блок – Словакия, Словения, Естония, Латвия и Литва – използват еврото. Според проучване на ЕС словаците са доволни от това. Данни на Евробарометър от май 2017 г. показаха, че 80% от тях подкрепят еврото, което замени словашката крона през 2009 г. В Стурово обаче, където много жители принадлежат към унгарското малцинство, не всички са доволни. \"Заплатите тук са катастрофални\", казва 33-годишна майка. Тя работи като сервитьорка в съседна Австрия, където печели един и половина пъти повече, отколкото би получавала у дома. \"Ако можех да върна времето назад, бих казала да остане словашката крона и да не се въвежда еврото.\" По данни на Евробарометър разходите за живот са основното притеснение на словаците наред със здравното и социалното осигуряване. \"Откакто използваме еврото, всичко е по-скъпо. Икономиката може и да е била подпомогната, но не и обикновените хора\", казва друг интервюиран, който работи като пазач. \"Унгария, Полша и Чехия са на добър път, те се защитават. Мисля, че Франция и Германия диктуват темпото в ЕС\", допълва той. Данните от Евробарометър показаха също, че 55% от поляците и 70% от чехите са против въвеждането на еврото. За разлика в Унгария 57% го искат въпреки позицията на правителството. Според данните на ЕС словаците са в по-добра позиция благодарение на еврото. Макар цените да са се повишили с 10.3% между 2009 и 2016 г., средните брутни заплати са спечелили 22.5%. Животът се промени за местните хора, когато Словакия въведе еврото. Докато преди това основно унгарците отиваха да пазаруват в Стурово, сега словаците отиват в Естергом, тъй като там е по-евтино след поевтиняването на форинта. От другата страна на Дунава унгарците в Естергом са по-благосклонни към единната европейска валута. \"Еврото ще бъде и добро, и лошо за нас\", коментира 53-годишен продавач на шалове и шапки. \"Трябва да се направи още много, преди Унгария да може да се присъедини към еврото, така че да може да се конкурира със западните страни.\" Според Мая Абел, която има моден бутик, словаците могат сега по-лесно да си позволят дрехи, които нейните унгарски клиенти трудно биха платили. Тя отбелязва, че майка й живее на пенсия от само 72 000 форинта (230 евро) на месец. \"Би било много добре, ако еврото се въведе в Унгария, но в този момент страната не е готова за това\", допълва тя. Вън или вътре В Брюксел говорител на Европейската комисия каза, че през май ще бъде публикуван двегодишен доклад с оценка на напредъка на държавите към еврото. Повечето страни членки трябва да се присъединят, след като покрият всички критерии за влизане в еврозоната и след двегодишен престой в Механизма за обменни курсове. Но тъй като Унгария и Полша дори не се опитват да се присъединят, ранното приемане остава малко вероятно, ако евроскептичните им правителства бъдат преизбрани тази и следващата година. Европейски служители са обезпокоени заради въпроси като независимостта на централната банка в Унгария. Така че централноевропейците може да се окажат в позицията на наблюдатели на следващата вълна от интеграция в ЕС, която не могат да забавят. \"Доста е вероятно да станем свидетели на развитието на ЕС на две скорости\", коментира Хендрик Хансен, преподавател в университета \"Андраши\" в Будапеща. \"Ако  Франция и Германия решат да  задълбочат интеграцията в ЕС, те вероятно ще предвидят възможност за изключване на Полша и Унгария от плановете, така че да имат повече шансове да реализират реформите\".", "date": "2018.01.27", "title": "Докато Париж и Берлин диктуват реформи, Централна Европа остава разделена за еврото"}
{"url": "https://www.dnevnik.bg/sport/2018/01/27/3119599_prikazkata_na_sestrite_ot_dvata_kraia_na_sveta_koito/", "text": "Олимпийските игри винаги са съчетавали в себе си много повече от резултати и постижения. Най-голямото спортно събитие в света традиционно дава поле за изява на хиляди състезатели, а с това преплита и хиляди човешки съдби. Тази година Пьонгчанг ще има своята зимна приказка, в която специална глава е отделена за две сестри от двата края на света. Това е историята на Мариса и Хана Бранд, които са извървели пътя към мечтата си да участват в олимпийските игри. В Пьонгчанг те ще са в два различни отбора - едната ще играе за обединения отбор на Южна и Северна Корея, а другата - за САЩ. Мариса, която е родена в Южна Корея, е осиновена от Грег и Робин Бранд, когато е била на четири месеца. В момента на осиновяването родителите разбират, че чакат дете. \"Беше прекрасно. Все едно ни казаха, че ще имаме близнаци\", шегува се бащата в интервю за Си Ен Ен. Двете момичета израстват в Минеаполис, като се увличат в тренировки на ледената пързалка. Когато през лятото на 2011 г. Международният олимпийски комитет (МОК) обявява избора си за домакин на игрите за 2018-а година, Мариса изпраща имейл до южнокорейската хокейна федерация. В него тя отправя запитване за възможността да представя хокейния отбор на страната, в която е родена. Отговорът идва четири години по-късно. В Южна Корея разбират за Мариса и искат да проверят нейните способности на леденото игрище. Тя успява да покаже качества и е приета в състава. Мариса Бранд признава, че е била развълнувана, но и объркана при вземането на решението. Макар че е родена в Южна Корея, тя е далеч от културата на азиатската страна. \"Не знаех нищо за Южна Корея. Не говоря корейски, така че за мен беше ужасяващо да предприема 15-часов полет на своя глава, без да познавам никого. Но моментално отговорих с \"да\" по телефона\", каза 25-годишната състезателка пред \"Ройтерс\". Тя вижда игрите като възможност да оправи послание към всички осиновени хора по света, които не познават своята истинска родина. \"Нещата опират до нещо по-голямо от победите. Надявам се, че осиновените се чувстват комфортно и че могат да преоткрият своите родни страни. Това не беше така за мен, докато растях. Възможността да бъда в Корея промени живота ми и се гордея, че съм корейка\", каза тя. 24-годишната Хана Бранд е другият представител от семейството, който ще участва на олимпийските игри в Пьонгчанг. Тя е една от звездите на американския отбор по хокей, който се е устремил към златните медали. По-малката от сестрите има три спечелени титли в последните четири години от колежанското първенство на САЩ. Тя е водещият реализатор и първенец по асистенции за всички времена за университета в Минесота. Има 170 гола и 115 асистенции в колежанската си кариера. Преди четири години е избрана в разширения състав на САЩ, но остава извън отбора за игрите в Сочи. Сега получава възможност, която ще сподели със сестра си. Хана Бранд подкрепя избора на Мариса и вярва в каузата ѝ. \"Готино е, че ще участваме в първите ни олимпийски игри. Ще е забавно дори само да бъда с нея там. За нея е много добре, че има възможността да популяризира играта в Корея\", заяви по-малката сестра. Пред Си Ен Ен двете разказаха, че са много близки, макар често да са били разделени заради това, че играят в различни отбори на клубно ниво. Първоначално започнали да се занимават с фигурно пързаляне, но след това Хана се насочила към хокея. Мариса проявила любопитство и също избрала отборния спорт. Като дете осиновеното момиче искало да избяга от корейските си корени, за да остави назад усещането, че е различна от останалите. Сестра ѝ обаче проявила интерес към корейската култура и храна. Сега Мариса Бранд разказва с вълнение за топлото посрещане, което получила в родината си, макар да не познавала никого. Хана и Мариса Бранд никога не са се изправяли една срещу друга в официален мач. Малка е вероятността това да се случи и в игрите в Пьонгчанг. САЩ и Южна Корея са в различни групи, като малцина очакват домакините да стигнат до елиминационната фаза. Това донякъде успокоява родителите им, които не трябва да избират кого да подкрепят. \"Това, от една страна, е облекчаващо. В противен случай за кого бихме викали? Грег ще подкрепя Корея, защото са аутсайдери\", каза майката на двете състезателки.", "date": "2018.01.27", "title": "Приказката на сестрите от двата края на света, които ще участват в Пьонгчанг"}
{"url": "https://www.dnevnik.bg/na_put/2018/01/27/3119657_kak_nesushtestvuvasht_londonski_restorant_stana_nomer/", "text": "За няколко дни през ноември 2017 г. \"Бараката в Дълуич\" - скромно изглеждащо заведение в Южен Лондон, бе ресторант номер 1 в британската столица според туристическия сайт \"Трип адвайзър\" (TripAdvisor). Единственият проблем с \"Бараката\"? Тя не съществува. Експериментът от края на миналата година е на журналиста на \"Вайс\" (Vice) Уба Бътлър, но доби нова популярност чрез видеоклип на медията от тези дни. Той документира 7-месечния процес по изкачването на \"Бараката\" в класацията на сайта, благодарение на фалшиви ревюта, апетитни публикации в социалните мрежи и страстта на лондончани към малки модни ресторанти. Журналистът твърди, че идеята му се корени във времето, в което пишел фалшиви отзиви за действителни заведения срещу 10 лири на парче. И решил да тества дали може да си измисли цял ресторант. \"Бараката\" е ни повече, ни по-малко от задния му двор в Дълуич, а единственото, необходимо за регистрацията й в Trip Advisor било телефон и уебсайт. А за популярността й - интересна концепция, като например че ресторантът му не сервира храна, а \"настроения\", ястия, означени в менюто с имена като \"Любов\", \"Комфорт\" и \"Емпатия\". Снимките за социалните мрежи пък са направени изключително с домашни потреби - като шоколадови суфлета от кухненски гъби, заляти с кафява блажна боя и доукрасени с пяна за бръснене. За няколко месеца \"Бараката\" се изкачва от 18149 -ия ресторант в Лондон до заветното първо място. Основно в случая е и че ресторантът \"работи\" само с предварителни резервации по телефона - затова Бътлър отказва маси на стотици, даже хиляди хора. За да сложи подобаваща точка на експеримента си, журналистът отваря ресторанта само за една вечер, в която сервира полуфабрикати, украсени с цветя. Гостите му - уведомени, че това е безплатно събитие, което ще бъде заснето за филм - са изключително доволни от преживяното, се вижда във видеото. Някои от тях веднага ползват случая, за да резервират отново. \"Бараката\" изчезва от TripAdvisor, след като Бътлър търси коментар от компанията за предстоящата статия - макар пред \"Вашингтон поуст\" от туристическия сайт да твърдят, че ресторантът вече е бил държан под око заради подозрителните ревюта. От компанията обясняват, че номерът на \"Вайс\" не отразява коректно работата на алгоритъма им, тъй като ресторантът никога не е посрещал истински клиенти. Според тях ако поне част от отзивите бяха истински, те биха балансирали резултатите на \"Бараката\".", "date": "2018.01.27", "title": "Как несъществуващ лондонски ресторант стана номер 1 в Trip Advisor"}
{"url": "https://www.dnevnik.bg/sviat/2018/01/27/3119649_kakvi_sa_novite_pravila_za_lichnite_danni_i_zashto_sa/", "text": "В идните месеци все повече ще се говори за новите европейски правила за защита на личната информация, които ще влязат в сила през май. След четири години преговори и две години подготовка (текстът бе съгласуван от европейските институции през 2016 г.), 26 държави  обаче още не са въвели  необходимите мерки на национално ниво. Какво е Общият регламент за защита на личните данни (GDPR) Нови европейски правила, които ще засилят и уеднаквят  защитата на личната информация  на европейските граждани. Те влизат в сила на 25 май 2018 г.. Защо е важен Защото досегашната европейска директива за  защита на личните данни  бе от 1995 г. За тези двадесетина години интернет стана масово достъпен, социалните мрежи изгряха и  някои започнаха да залязват , а  интернетът на нещата  е на път да навлезе в живота на обикновения човек. Ето защо беше крайно време да се създаде ново европейско законодателство, което да пази неприкосновеността на гражданите. Какво са \"лични данни\" Според дефиницията на Европейската комисия това е \"всяка информация, свързана с идентифицирано или идентифицируемо живо физическо лице. Отделни данни, които когато се съберат заедно могат да доведат до идентифициране на конкретно лице, също представляват лични данни.\" Сред тях са: - собствено име и фамилия - домашен адрес; - имейл адрес, като например име.фамилия@дружество.com; - номер на картата за самоличност; - данни за местоположение (напр. функцията за данни за местоположение на мобилен телефон); - адрес на интернет протокол (IP); - идентификационен номер на \"бисквитка\"; - рекламния идентификатор на вашия телефон; - данни, съхранявани от болница или лекар, които биха могли да бъдат символ, който уникално идентифицира дадено лице. Какво се променя -  . Вероятно най-важната промяна е фактът, че новото законодателство ще се прилага и върху компании, които са базирани извън ЕС, но о бработват личните данни на европейски граждани , отбелязва се в информационният  сайт  на ЕК. Същото важи за обработката на данни, ако  тя се извършва извън съюза  и засяга предложения на стоки или услуги на европейските граждани. Териториалният обхват на директивата от 1995 г. бе спорен. -   Глобите за нарушение на регламента могат да достигнат до  20 млн. евро или 4% от глобалния оборот  (в зависимост кое число е по-голямо). Тези наказания се предвиждат за най-тежките провинения. Това са обработка на данните при липса на съгласие от потребителите или нарушения на правилата за защитата на данните още на етапа на проектирането (privacy by design). Последното е задължението на администраторите на лични данни да въведат подходящи технически и организационни мерки още преди да започнат да обработват данни, уточняват от българската Комисия за защита на личните данни в своята информационна  брошура . -  . Старата шега гласи, че лекарството за СПИН може да е скрито в общите условия, с които мнозинството потребители кликват, че са съгласни, без да ги четат. Сега условията за получаване на съгласие за обработка на лични данни стават по-строги, а текстовете би трябвало да станат по-лесни за четене и разбиране. Освен това потребителите ще имат право да го оттеглят. -  правото на информация, правото на достъп и  правото \"да бъдеш забравен\"  са засилени. Ново право на преносимост на данните позволява на гражданите да прехвърлят своите данни от едно дружество в друго. Това ще открие нови възможности за стопанска дейност на предприятията,  твърдят  от Комисията. -   дружество, по отношение на което е нарушена сигурността на данните и което излага на риск дадени лица, трябва да уведоми за това органа за защита на данните в срок от 72 часа.", "date": "2018.01.27", "title": "Какви са новите правила за личните данни и защо са важни"}
{"url": "https://www.dnevnik.bg/biznes/online_trade/2018/01/27/3119330_ot_hotel_za_milioni_do_rakiia_na_barter_ljubopitnite/", "text": "OLX има всичко. Буквално. Наред с обявите за традиционно търсени стоки, в платформата за покупки и продажби могат да се открият някои наистина редки находки. Немалко обяви приковаха вниманието през миналата година - например за имение в Южна Франция, което се продаваше за 60 млн. евро от частно лице. Продаваха се антични и колекционерски автомобили като \"Форд\" от 1918 г. Имаше и абсурдни услуги, като лечение на гърло с дърпане на уши или обява за масаж на сливиците. Тази година също не прави изключение по отношението на нетипичните обяви в OLX. В момента в платформата може да се открият обяви за продажба на хотели по българското Черноморие, като цените варират от 5 до 50 млн. евро. Една от тях е за действащ хотел 3 звезди в курорта \"Слънчев бряг\", който се продава за 5 290 000 евро с ДДС. Хотелът е построен през 2003 г. и в обявата е описано всичко, с което разполага. Собственикът му изтъква, че той работи успешно вече 12 години и привлича скандинавски туристи. Истерията по биткойните не подмина и българския сайт за покупки и продажби, макар той да не е типичната среда за търсачите на криптовалути. От средата на януари там е активна обява за продажба на биткойни на цени от 14 хил. лева. Брокерската къща, публикувала обявата, отбелязва, че продава общо 21 биткойна, а цената зависи от това дали се купува \"на едро\". Към реалните пари – още в началото на януари в OLX бяха публикувани не една и две обяви за продажба на юбилейната монета, посветена на българското председателство на Съвета на ЕС.  \"Дневник\" вече писа за няколко обяви, публикувани в деня след изчерпването  на монетите, които се продаваха от БНБ за 66 лв. Сега в OLX може да бъде намерена обява за една юбилейна монета на цена от 440 лева. Може ли банкнота от 5 британски паунда да се търгува за 20 хил. лева – да, но не по обменния курс на БНБ. Такава обява е публикувана в OLX, като става дума за рядка банкнота с лика на Уинстън Чърчил. Продавачът посочва единствено, че банкнотата е от лимитираната серия АК 47. Все пак в чужбина цените на тези банкноти са в пъти по-ниски. А дали OLX е мястото за търсачите на луксозни автомобили – бургаски потребител е пуснал обява за \"Порше Карера\" за 600 000 лева. Сред изброените функционалности на скъпата кола е посочено и че тя е имала двама собственици и е навъртяла 6 924 км. Друг потребител пък продава колекция от оригинални телефони Vertu за 10 000 евро. Посочено е, че има възможност и за бартер. Наред с нетипичните луксозни стоки, в платформата през януари са публикувани и няколко обикновени и същевременно необичайни обяви. \"Уникат - деветлистна детелина\", рекламира стоката си потребител на OLX. Цветето, което по думите на продавача \"носи щастие и късмет\", се продава за 999 лева. Имате предостатъчно ядки, но нямате алкохол, към който да ги добавите за мезе? Е, потребител на OLX предлага бартер – ракия срещу орехи, лешници или бадеми. Обявата е за 3-годишна мускатова и 5-годишна сливова ракия. \"Двойна преварка в мераклийски меден казан аламбик, всичко е в дъбови бъчви\", изброява качествата на ракията той и посочва, че праща и за дегустация. От обявата не се разбира само дали върху алкохола е платен акциз.", "date": "2018.01.27", "title": "От хотел за милиони до ракия на бартер – любопитните обяви в OLX"}
{"url": "https://www.dnevnik.bg/detski_dnevnik/2018/01/27/3118459_tursi_se_bulgarsko_dete_za_budesht_kosmonavt/", "text": "България скоро може да има нов космонавт. Или поне такава е целта на международната фондация Elevate, която обяви, че ще осигури пълна стипендия на едно българско дете за обучение в космическия център Space Camp в турския град Измир. Това е един от трите подобни центъра в света, създадени по модел на НАСА, и e единственият функциониращ учебно-тренировъчен лагер в Европа. Те са толкова популярни, че през Space Camp в САЩ са минали личности като Том Ханкс, Чарлийз Терон, Брус Спрингстийн и др., както и техните деца. Фондация Elevate е организатор на  публичната лекция на основателя на програмата Mars One Бас Лансдорп,  която ще се проведе в София на 23 март. Целта на холандския учен е до 2032 г. да засели човешка колония на Марс, а лекцията му е на тема разучаването на нови светове. Програмите на космическия център Space Camp дават възможност на деца и младежи на възраст от 9 до 15 години с интереси в науката да работят със съвременни технологии и тренажори в областта на астрономията, роботиката, астрофизиката и биологията. Участниците обличат скафандри, тренират на реални тренажори за подготовка на астронавти, изпробват движенията в безтегловна среда, упражняват се в предната палуба на совалка и т.н. След преминаване на програмите те получават сертификати, които са високо ценени в голям брой училища и университети по света. На събитието в \"София ивент център\" организаторите ще дадат повече подробности как може да се участва в надпреварата за стипендията.", "date": "2018.01.27", "title": "Търси се българско дете за бъдещ космонавт"}
{"url": "https://www.dnevnik.bg/sport/2018/01/27/3119729_sasht_shte_izpratiat_v_pyongchang_nai-golemiia_si_i/", "text": "САЩ ще изпратят в Пьонгчанг най-големия си отбор, участвал в зимни олимпийски игри. От местния олимпийски комитет обявиха, че ще се включат в игрите с 242-ма спортисти. Отборът се състои от 107 жени и 135 мъже и е най-разнообразният в историята на САЩ. В списъка са десет авфроамериканци, 11 азиато-американци, както и първите двама спортисти, открито признали се за хомосексуалисти, пише \"Ройтерс\". САЩ очакват да спечелят своя стотен златен медал и да минат границата от общо 300 медала от зимни олимпийски игри (в момента страната има 96 златни и общо 282 медала). Преди четири години в Сочи американците взеха 28 отличия, девет от които златни. В отбора са звездата в алпийските ски Линдзи Вон, фигуристът Нейтън Чан и състезателят в бързото пързаляне с кънки Шани Дейвис, който има четири медала от олимпийски игри. \"Беше брутално да чакам следващите олимпийски игри\", каза Вон, която пропусна Сачи 2014 заради контузия. Тя ще участва за четвърти път в най-големия спортен форум. \"Толкова съм развълнувана. Вероятно това ще са ми последните олимпийски игри\", добави шампионката в спускането от Ванкувър 2010. Игрите в Пьонгчанг ще се проведат от 9 до 25 февруари.", "date": "2018.01.27", "title": "САЩ ще изпратят в Пьонгчанг най-големия си и разнообразен отбор в историята"}
{"url": "https://www.dnevnik.bg/skorost/2018/01/27/3118998_fotorazkaz_luksozniiat_avtomobil_na_bulgariia/", "text": "Ленд Роувър Рейндж Роувър Велар\" беше избран за луксозния автомобил на България в тазгодишното издание на конкурса. Автомобилът се появи през пролетта на миналата година, като уплътни гамата на британския производител на всъдеходи. \"Велар\" се намести между   и  , а след като го тествах, с ръка на сърцето мога да заявя, че това е най-спортният кросоувър в гамата на \"Ленд Роувър\".", "date": "2018.01.27", "title": "Фоторазказ: Луксозният автомобил на България"}
{"url": "https://www.dnevnik.bg/sviat/2018/01/27/3118825_kakvo_postigna_turciia_za_7_dni_v_afrin_i_kakvo_shte/", "text": "Ако турската операция действително продължи и към Манбидж, на около 100 километра от Африн, както гласи планът на турския президент Реджеп Тайип Ердоган,  това би могло да изправи  войски на Турция (и бунтовници от  Свободната сирийска армия ) и Съединените щати едни срещу други. Случващото се може да окаже влияние и на съдбата на Сирия, която някои международни сили искат да очертаят на предстоящия мирен конгрес в руския град Сочи. \"Дневник\" обобщава най-важното за действията на Турция в Сирия в последната седмица и последиците, които може да произтекат от тях. Защо има турски сили в Северна Сирия Всъщност Турция удря цели на кюрдски сили още от 2015 г., когато обяви, че започва въздушна кампания срещу \"Ислямска държава\" и други \"терористи\". Тогава критици на военните ѝ действия твърдяха, че тя се цели повече в кюрдски милиции, отколкото в джихадистите, по това време завладели обширни раойни в Сирия. Специално Африн, в провинция Алепо, се оказа в ръцете на кюрдите още през 2012 г. Силите на Башар Асад спряха да имат присъствие там малко след като започна гражданската война. Същото се случи в голяма част от Северна Сирия - райони в нея бяха известно време под контрол на сирийски бунтовници. Кюрдите по-късно отвоюваха някои райони от \"Ислямска държава\". Оказал се под руско влияние, Африн така и не стана част от \"деескалационните зони\", договорени първоначално от Турция, Сирия и Иран. В голяма част от Северна Сирия доминиращи сили се очертаха Партията на демократичния съюз (PYD) и нейното \"военно крило\", Силите за защита на народа (YPG). Те се смятат от Анкара за разклонения на забранената Кюрдска работническа партия (ПКК), която в средата на 80-те години на миналия век започна въоръжен конфликт с турската държава. Три десетилетия по-късно президентът (тогава все още премиер) Реджеп Тайип Ердоган сключи с нея историческо примирие, което обаче продължи само две години. Сега за Турция YPG и PYD формират \"терористичен коридор\", който обхваща голяма част от Северна Сирия и над половината от протежението на 900-километровата обща граница и е заплаха за сигурността ѝ. Затова още преди години чрез подкрепяни от нея бунтовници Анкара успя да се \"вклини\" в погранична зона източно от Идлиб и Африн и западно от Манбидж и блокира възможността да има непрекъснат район под кюрдски контрол по почти цялата граница. Позиции на терен За няколко дни силите, водени от Анкара, овладяха територия на около 10 километра навътре в Сирия. Идеята на турските въоръжени сили (при операция \"Ефратски щит\" през 2016 г. участваха основно специални части) беше да отворят няколко фронта в провинцията срещу между 8000 и 10 000 бойци на YPG в района и да започнат обсада на града с население около 200 000 души според кюрдски източници (или 750 000, с мнозинство араби бежанци от Алепо други зони в Сирия, ако се вярва на данни на турските власти, цитирани от държавната телевизия TRT). Според \"Гардиън\" силите на Свободната сирийска армия също наброяват около 10 000 души. Турската армия и бунтовниците се насочиха към западни, източни и северни подстъпи към Африн, но лошото време затрудни офанзивата и ограничи подкрепата по въздух, а и планинският терен дава известно предимство на кюрдските части. Според Турция една от важните точки е градчeто Тел Рифат, източно от Африн и недалеч както от контролирания от Свободната сирийска армия Азаз, така и от намиращата се в ръцете на режима (а късчета от нея в тези на опозицията) провинция Идлиб. По пътя през Тел Рифат от Азаз до Идлиб може да се стигне за 2 часа. В хода на военните действия данните за точните позиции на силите (и на загиналите от двете страни) остават противоречиви. Сирийската обсерватория за правата на човека съобщи по-рано тази седмица, че турски самолети са нанесли удари в Северен Африн под съпровода на силен артилерийски огън. Турската армия твърди, че в резултат загиналите са няколкостотин, към петък привечер - най-малко 343-ма кюрдски бойци (обозначавани от Анкара като терористи). Сирийските демократични сили (SDF) - кюрдско-арабските бойци, чийто гръбнак са YPG - вече са казвали, че Турция завишава изкуствено броя на загиналите. Според онлайн изданието \"Ал Монитор\" обаче и двете страни всъщност го правят за собствени пропагандни цели, за да създават усещането, че имат надмощие в конфликта. Гневът на кюрдите SDF казаха вчера вечерта, че срещу Турция ще последва \"отговор\", ако тя изпълни заплахата си да разшири нападението срещу сирийски кюрдски милиции до границата с Ирак. По-рано администрацията на Африн, свързана с PYD и YPG,  призова сирийската армия  да защити града от турските сили - само няколко дни след като кюрдски представители отхвърлиха искането на Русия да предадат Африн и други райони под контрола на Асад. Дамаск обаче така и не реагира веднага на призивите на YPG и SDF, макар още преди турската офанзива да увери, че ще сваля изтребители, които навлязат във въздушното ѝ пространство. Режимът на президента Башар Асад все още не е изпратил войски в Африн близо 36 часа след като това бе поискано. Какво мислят Москва и Дамаск \"Първата реакция от Русия на операция \"Маслинова клонка\" показва, че двете страни са постигнали съгласие за началото на офанзивата,\" каза за \"Дневник\" политологът Керим Хас от Московския държавен университет. Москва не даде \"официална\" благословия (външното министерство първо изрази притеснение от операцията, а министерството на отбраната малко по-късно съобщи, че разбира позицията на Турция). YPG, на които Русия помагаше в Африн, обаче обявиха, че тя е \"отворила небето\" на района за турски самолети, а според руски, турски и арабски медии е  изтеглила и наблюдатели  (което Кремъл така и не потвърди). Според \"Ал Монитор\" руските обвинения към САЩ и съобщението им за \"граничните сили\" в началото на \"Маслинова клонка\" са доказателство, че Русия се възползва от ситуацията на терен, за да нажежи напрежението между съюзниците Турция и САЩ, които така или иначе водят война с посредници в някои части на Сирия. От друга страна операцията показва сходство на руските и турските интереси в Северна Сирия за сметка на САЩ. Изданието отбелязва, че краткосрочно Турция може и да постигне успех в Африн, но поставя въпрос за дългосрочните ѝ позиции спрямо руските интереси. Журналистът Метин Гюрчан смята, че Москва може и да се надява, че кюрдските сили ще се видят принудени да отстъпят заради действията на Анкара и да са готови да предадат Африн на режима на Башар Асад. Хас смята и че е възможно градът и околностите да бъдат предадени на Асад след като бъдат отвоювани от YPG. Какво следва Според представители на Свободната сирийска армия, интервюирани от \"Гардиън\", Турция им е помогнала да обучат хиляди бойци, които могат да формират единна армия бунтовници, които при победа в Африн да получат коридор към провинция Идлиб, контролирана от обединението \"Хайят Тахрир аш Шам\", водено от бившия клон на \"Ал кайда\" в Сирия. Командири от ССА твърдят, че още в рамките на \"Ефратски щит\" турските сили са подготвили такава операция по границата на Турция с провинция Идлиб, но тези действия са завършили с провал след договорката между Анкара, Москва и Техеран  да има \"деескалационна зона\"  в района на Идлиб. Според анализ на \"Новая газета\" предислоцирането на руските сили в Африн (спецофицери и военна полиция), открило пътя за турските танкове, ще даде възможност YPG да бъдат откъснати от всякаква възможна подкрепа, включително от Дамаск. Политологът Керим Хас обаче смята, че в замяна на руските действия Турция \"вероятно ще си затвори очите за по-агресивна офанзива в Идлиб от страна на режима в близките седмици\" като част от сделката с Москва. Според него договорката между Анкара и Москва е поставила ясни граници на територията и продължителността на \"Маслинова клонка\" и едва ли може да става дума за \"цялостно овладяване на Африн\". Неизвестно е докъде ще стигнат заканите на Ердоган за настъпление на изток към Манбидж и как ще реагират САЩ, а и другите международни играчи в конфликта. Трябва обаче да се имат предвид двете цели, които в отделни коментари представиха турските власти като дългосрочна цел на мисията си в Сирия – да се справят с \"терористите\" по  цялото протежение на общата граница  и да се уверят, че  всички три и половина милиона  бежанци ще се върнат в родината си. Ако Анкара действително иска да изпълни двете цели, действията ѝ в Сирия може да отнемат повече време.", "date": "2018.01.27", "title": "Какво постигна Турция за 7 дни в Африн и какво ще последва"}
{"url": "https://www.dnevnik.bg/politika/2018/01/27/3119752_mareshki_niama_kak_da_ne_podkrepi_istanbulskata/", "text": "Моето лично мнение е, че няма как да не подкрепя текстове, които се отнасят до защита правата на жените и децата и правото им на достоен живот, каза лидерът на парламентарната група \"Воля\" Веселин Марешки в предаването \"Събуди се\" по \"Нова\". Марешки има 11 депутата, а ГЕРБ 95. Част от депутатите на ГЕРБ обаче няма да гласуват \"за\" конвенцията, като Георги Марков. За приемането на международния договор за защита на жените от насилие са нужни 121 гласа, освен ако няма много отсъстващи от зала депутати или кворумни игри. \"Няма шанс да подкрепим  искането на БСП за референдум  по Истанбулската конвенция. Това е поредното цинично предложение, което идва от тяхна страна\", заяви Марешки. \"Искаме президентството и парламентът да се разпуснат, защото там няма реални хора, а високоплатени артисти, на които някой им пише речите. Те ги наизустяват и ги произнасят. Правим отчет на една година на президентската институция. Аз харесвам човекът Румен Радев, а не президентът Румен Радев, която само хули депутатите\", каза още Веселин Марешки. \"В залата се видя един беззъб вот, който накрая се превърна и в циничен, защото един от депутатите на БСП каза, че разчитат на Патриотите да ги подкрепят\", коментира Марешки  неуспешният вот на недоверие  от миналата седмица. Той нарече вота на недоверие \"един такъв безсмислен цирк\", когато липсва алтернатива.", "date": "2018.01.27", "title": "Марешки няма как да не подкрепи Истанбулската конвенция"}
{"url": "https://www.dnevnik.bg/sport/2018/01/27/3119744_grigor_dimitrov_e_pod_vupros_za_turnira_v_sofiia_video/", "text": "Григор Димитров заяви, че участието му в турнира в София от 5 до 11 февруари е под въпрос. Българският тенисист каза, че има проблем с рамото. \"В последния мач изпитвах силни болки в рамото. Просто има моменти, когато ти искаш да направиш нещо, но тялото ти не може, не издържа. Сега чакам докторите от Монако да ми изпратят резултатите от прегледите и тяхното мнение\", каза Димитров на пресконференция в София. \"Не искам да ви лъжа и не мога да кажа дали със сигурност ще играя в турнира Sofiа Open. Просто трябва да видя резултатите и да вземем най-правилното решение. Ако играя тук и това провали целия ми останал сезон – не е добре да рискувам.\" \"Обичам да играя в България пред моите фенове, но не на всяка цена. Както съм казвал – тенисът е маратон, не е спринт и не може да вървиш срещу тялото си\", добави той. Ако Димитров пропусне Diema Xtra Sofia Open, това ще е голям удар за организаторите и  \"Нова броудкастинг\", която взе телевизионните права и правата за името . Наскоро беше обявено, че продажбите на билетите вървят много силно. Миналата година турнирът в София се проведе за втори път, но за първи Димитров участва в него. Пред пълните трибуни на \"Арена Армеец\" българинът спечели титлата. По думите му спечелването на титла от Големия шлем остава голямата му цел. \"Увереността идва с мачовете, които печелиш, а не толкова с мястото в ранглистата\", заяви той.", "date": "2018.01.27", "title": "Григор Димитров е под въпрос за турнира в София (видео)"}
{"url": "https://www.dnevnik.bg/zelen/2018/01/27/3119765_vuzduhut_v_sofiia_e_zamursen_s_fini_prahovi_chastici_v/", "text": "Замърсяването на въздуха в София с фини прахови частици в събота сутрин е в пъти над нормите, показват данните на Европейската агенция за околна среда. Станцията в Красно село в 10 часа е показвала концентрация на фините прахови частици PM10 - 224.8 µg/m3, а за още по-фините PM2.5 – 178.1 µg/m3. Нормата и за двата показателя е 50 µg/m3, а по-висока концентрация се смята за вредна за здравето. Към същия час в Надежда са отчетени нива на фините прахови частици от 135.3 µg/m3, в Павлово – 192.8 µg/m3, в Младост – 232.3 µg/m3 и в Дружба - 129.9 µg/m3. Системата за прогнозен потенциал на замърсяване с фини прахови частици на територията на София предвиди, че днес се очаква повишение на нивата им във въздуха и прогнозира, че в неделя въздухът ще е с добро качество. За намаляване на замърсяването от Столичната община призовават да се ограничи движението на личните автомобили и да се използва градски транспорт. Особено внимание се обръща на собствениците на автомобили с екологичен клас под ЕВРО4, които трябва да ограничат придвижването с тях. От местната администрация молят двигателят на автомобила да не се оставя включен при престой по-дълъг от 3 минути. Столичната община призовава домакинствата, които се отопляват на дърва и въглища, да използват електрически уреди или друго екологично отопление. Възложени са извънредни проверки на Столичния инспекторат за нерегламентирано изгаряне на отпадъци и на Пътна полиция при СДВР. Хората имали съзнание и пътували с метрото \"Не казвам само, че е само резултат от призива ни, но във вчерашния ден имаме около 4-5 хил. души повече, пътували в метрото, в сравнение с предходния ден, коментира кметът на София Йорданка Фандъкова в предаването \"Събуди се\" по Нова телевизия. \"Това са данни на база на продадени повече билети. Дори тези числа показват, че хората имат съзнание и отношение към това, че ако повече от нас слязат от автомобилите си в тези дни с превишение на фини прахови частици, може би лично ще допринесем за това градът ни да стане по-чист\", посочи тя. \"Вчера най-голямо замърсяване имаше в в кв. \"Хиподрума\", днес - в \"Младост\". През нощта е имало пикова стойност, в момента също е доста\", каза Фандъкова. Тя обяви, че в този сезон най-сериозният замърсител е битовото отопление и това се вижда по върховите стойности. \"По празниците, когато трафикът беше изключително облекчен, през нощта доста често имаме най-високите стойности\", обясни кметът. Фандъкова дошла на работа със 76 \"Дойдох на работа с автобус 76. Нямам метро в кв. \"Манастирски ливади\", където живея. Засякох 40 мин. от излизането от вкъщи до Орлов мост\", коментира още тя. \"Със \"зеления билет\" усилието ни е да подкрепим хората, които по финансови причини не биха се качили на градския транспорт. Същото се отнася и до възможността за паркиране в крайните зони на входно-изходните артерии в буферните паркинги, хората да оставят автомобилите си, ако идват от по-крайни квартали, и да се качат на градския транспорт\", посочи кметът и допълни, че има готовност за пускане на повече автобуси, трамваи и тролейбуси, за да се компенсира ефектът от \"зеления билет\".  \"Зеленият билет\"  с който срещу 1 лв. ще може да се пътува в цялата градска мрежа, ще се пуска в продажба, ако в два поредни дни се отчете четирикратното превишение на нормата на фини прахови частици. \"Правят се и засилени проверки за прекъсване на пътя на отпадъчните материали от контейнерите, от пунктовете за вторични суровини или автосервизите до домовете\", увери Фандъкова. \"Столична община реализира пилотен проект в район \"Нови Искър\" с 30 домакинства, избрани по социални критерии, на които предоставяме безвъзмездно горивни системи на екопелети. След това бих искала тези хора да получават това гориво през социални помощи, защото имат право на такива\", каза още тя.", "date": "2018.01.27", "title": "Въздухът в София е замърсен с фини прахови частици в пъти над нормите"}
{"url": "https://www.dnevnik.bg/citat_na_deniia/2018/01/27/3119767_citat_na_denia_lejal_sum_v_zatvora_za_da_imame_svoboda/", "text": "Затова съм лежал в затвора, за да имаме свобода на словото днес.\" Това заявява програмният директор на БНТ1 Емил Кошлуков в интервю за сайта interview.to, попитан дали го е обидил  протестът пред държавната телевизия  след  обвиненията към него за опит за цензура . Той казва, че не е обиден и хората имат право да протестират. \"През 90-а година съм се борил хората в България да изразяват мнението си. Затова съм лежал в затвора, за да имаме свобода на словото днес. Можеш да псуваш властта, да критикуваш, да си недоволен, да протестираш, да искаш оставка ако смяташ, че нещо е несправедливо. Така че, тези хора имат пълното право\", казва Кошлуков.", "date": "2018.01.27", "title": "Цитат на деня: Лежал съм в затвора, за да имаме свобода на словото днес"}
{"url": "https://www.dnevnik.bg/kultura/2018/01/27/3114904_otkus_ot_legenda_za_svetiia_piianica_na_iozef_rot/", "text": "\"Лeгeндa зa cвeтия пияницa\" e пocлeднaтa нoвeлa нa Йoзeф Poт и в нeя ce пpoĸpaдвaт aвтoбиoгpaфични нoтĸи, зaщoтo ĸaĸтo cвoя гepoй и aвтopът нaпycĸa тoзи cвят cлeд caмoyбийcтвeнo пиянcтвo в Πapиж. Poт cи oтивa oтчaян cлeд пpиcъeдинявaнeтo нa Aвcтpия ĸъм Tpeтия paйx, ĸoгaтo мy e oтнeтa и пocлeднaтa нaдeждa, чe нeгoвият cвят, cвeтът нa мнoгoнaциoнaлнaтa мoнapxия мoжe дa ce въpнe. Йoзeф Poт (1894 - 1939) e aвcтpийcĸи жypнaлиcт и пиcaтeл, чиeтo твopчecтвo e cpeд въpxoвeтe нa eвpoпeйcĸaтa ĸлacиĸa. У нac e пoзнaт нaй-вeчe c poмaнитe cи \"Paдeцĸи мapш\" и \"Гpoбницaтa нa ĸaпyцинитe\". Cлeд възшecтвиeтo нa нaциoнaлcoциaлизмa пpeз 1933 г. ĸнигитe мy ca зaбpaнeни и тoй eмигpиpa във Фpaнция. Hacтoящият cбopниĸ пpeдcтaвя 10 oт нaй-дoбpитe мy paзĸaзи и нoвeли. B тяx ce дoлaвя oтглacът oт Πъpвaтa cвeтoвнa вoйнa и нocтaлгиятa пo paзпaднaлaтa ce импepия нa Xaбcбypгитe. През една пролетна вечер на 1934 година възрастен господин слизаше по каменните стъпала от един мост към брега на Сена. Там обикновено, както е известно на цял свят, но въпреки това в нашия случай си струва да бъде припомнено, спяха, или по-точно нощуваха бездомниците на Париж. Един от бездомниците случайно се зададе срещу възрастния господин, който впрочем беше добре облечен и създаваше впечатление за турист, настроен да съзерцава забележителностите на непознати градове. Този бездомник беше точно толкова дрипав и жалък, както и всички останали, с които споделяше битието си, но на добре облечения възрастен госпо¬дин той, изглежда, се стори достоен за особено внимание; не е известно по какви причини. Свечеряваше се, както вече стана дума, и долу по бреговете на Сена се беше смрачило повече, отколкото горе на кея и по мостовете. Бездомният и очебийно дрипав мъж леко залиташе. Той сякаш не забелязваше възрастния, добре облечен господин. Последният обаче, който изобщо не залиташе, а крачеше уверено и право напред, очевидно отдалеч бе забелязал залитащия. Възрастният господин направо препречи пътя на дрипльото. Двамата застанаха очи в очи. – Къде отивате, братко? – попита възрастният, добре облечен господин. – Не знаех, че съм имал брат, и не зная къде ме води пътят. – Ще се опитам да ви покажа пътя – каза господинът. – Но не ми се сърдете, ако ви помоля за нещо необичайно. – Готов съм на всякакви услуги – отвърна дрипльото. – Виждам, че не сте безгрешен. Но Господ ви из¬прати на пътя ми. Положително имате нужда от пари, не се обиждайте от тези думи! Аз имам твър¬де много. Бихте ли ми казали съвсем чистосърдечно колко ви трябват? Поне на първо време? Другият помисли няколко секунди и каза: – Двайсет франка. – Това наистина е твърде малко – отвърна господинът. – Навярно ви трябват двеста. Дрипльото отстъпи крачка назад и изглеждаше, че ще падне, но се задържа на крака, въпреки че залитна. И после каза: – Естествено, че двеста франка са за предпочитане пред двайсет, но аз съм човек на честта. Вие, изглежда, ме вземате за някой друг. Не мога да приема парите, които ми предлагате, и то по следните причини: първо, защото нямам честта да ви познавам; второ, защото не зная как бих могъл да ви ги върна; трето, защото няма да имате възможност да си ги поискате. Тъй като нямам постоянен адрес. Всеки ден спя под различен мост на тази река. И въпреки това, както вече подчертах, съм човек на честта, макар и без постоянен адрес. – Аз също нямам постоянен адрес – отвърна възрастният господин, – и аз също живея всеки ден под различен мост, и все пак от сърце ви моля да приемете тези двеста франка, които са впрочем смешна сума за мъж като вас. А що се отнася до връщането, ще е необходимо да почна от доста далеч, за да ви обясня защо не мога да ви посоча банка, в която бихте могли да върнете парите. Защото аз станах християнин, след като прочетох исто¬рията за малката света Терез де Лизийо. И сега съм поклонник на малката статуя на светицата, която се намира в църквата \"Сент Мари де Батиньол\" и която лесно ще откриете. Така че щом намерите жалките двеста франка и съвестта ви настои да не останете длъжен с тази смешна сума, идете в \"Сент Мари де Батиньол\" и предайте на свеще¬ника парите веднага щом свърши службата. Ако изобщо ги дължите някому, то това е на малката света Терез. Но не забравяйте: в \"Сент Мари де Батиньол\". – Виждам – каза дрипльото, – че съвсем правилно сте схванали моята почтеност. Давам ви дума и ще я удържа. Но мога да отида на литургия само в неделя. – Няма значение, нека бъде в неделя – каза възрастният господин. Извади от портфейла си двеста франка, подаде ги на залитащия и каза: – Благодаря ви! – За мен беше удоволствие – отвърна той и тутакси изчезна в гъстия мрак. Защото междувременно долу бе станало тъмно, а горе, по мостовете и кейовете, започнаха да се появяват сребристите светлини на фенерите, за да оповестят веселата парижка нощ. II Добре облеченият господин също изчезна в мрака. Той наистина бе озарен от чудото на вярата. И бе решил да води живота на най-бедните. И затова живееше под мостовете. А що се отнася до другия, той беше пияница, на¬право алкохолик. Казваше се Андреас. И живееше от случайности, като повечето пияници. Отдавна не бе притежавал двеста франка. И може би защото отдавна не бе имал толкова пари, под оскъдната светлина на един от редките фенери под моста той измъкна късче хартия и парченце молив и си записа адреса на малката света Терез и сумата от двеста франка, които `и дължеше от този час нататък. После се изкачи по една от стълбите, водещи от брега на Сена към кейовете. Знаеше, че там има рес¬торант. Намери го, влезе, яде и пи обилно, изхарчи много пари и си взе една бутилка за през нощта, която щеше да прекара както обикновено под моста. Измъкна дори един вестник от кошчето за отпадъ¬ци. Но не за да го чете, а за да се завие с него. Защото вестниците топлят добре, както това е известно на всички бездомници.", "date": "2018.01.27", "title": "Откъс от \"Легенда за светия пияница\" на Йозеф Рот"}
{"url": "https://www.dnevnik.bg/sviat/2018/01/27/3119771_desetki_zaginaha_a_nad_100_sa_raneni_sled_vzriv_na/", "text": "Най-малко 95 души загинаха, а 158 са ранени при експлозия в афганистанската столица Кабул, съобщи агенция Ройтерс като цитира здравното министерство на страната. Властите очакват броят на жертвите да расте, тъй като към болниците пътуват още хора. Българското Министерство на външните работи съобщи, че при атаката няма пострадали български граждани. Афганистанското вътрешно министерство съобщи, че става въпрос за взривена кола бомба. Здравното министерство уточнява, че бомбата е била поставена в линейка, която преминала покрай полицейски пункт и навлязла в зона близо до посолства и правителствени сгради. Събота е работен ден в Афганистан и по това време районът е бил оживен. По-късно днес отговорност за атаката поеха талибаните. Талибански говорител заяви, че мишена на нападението бил полицейски конвой в района. Ройтерс отбелязва, че взривът избухва, след като мерките за сигурност в Кабул бяха затегнати заради  атаката в хотел \"Интерконтинентал\"  миналата седмица.", "date": "2018.01.27", "title": "Десетки загинаха, а над 100 са ранени след взрив на кола бомба в Кабул (обновена)"}
{"url": "https://www.dnevnik.bg/sviat/2018/01/27/3119658_neno_dimov_ima_vuzgledi_blizki_do_tezi_na_ekipa_na/", "text": "Нено Димов няма да бъде традиционен председател на Съвета на ЕС по околната среда, в който предшествениците му са идвали или с чисто партиен, или с природозащитен опит. В този смисъл, той може да намери обща кауза със своя колега отвъд Атлантика. Скот Прюит, новият ръководител на американската агенция за опазване на околната среда, има същата история на борба с екологичните регулации и поставяне под съмнение на климатичните промени.\" Това пише Дейвд Кийтинг в коментар за сп. \"Форбс\" под заглавие  \"Един \"климатичен скептик\" току що оглави екополитиката на ЕС\" . Редакцията напомня, че текстът е на външен автор и не е задължително обвързан с позициите на изданието. Дейв Кийтинг отразява от 8 години европейската политика в Брюксел, работил е като редактор в EuropeanVoice, изданието на \"Икономист\", а за \"Форбс\" пиша по въпроси на околната среда. Авторът описва как е преминало представянето от министър Димов на ресорните приоритети от българското европредседателство в Европейския парламент в Брюксел. Той разказва как евродепутати са настоявали да изясни личната си позиция относно промените в климата и как либералът Гербен-Ян Гербранди пита: \"Вие лично сте поставяли под въпрос климатичните промени и това дали човешката дейност е причината за тях, вие дори поставяте под въпрос повишаването на морското равнище\". Димов се измъкна, като не каза нищо за личното си мнение и само отбеляза, че има \"политически консенсус\" в ЕС за клима тичните промени и че той ще \"поддържа жив този консенсус\", описва Кийтинг. И добавя: \"След което той заяви, че винаги остава пространство \"за оспорване и съмнение\". Неприкрит симпатизант на Доналд Тръмп, Димов е казвал в миналото, че глобалното затопляне е използвано като инструмент за изнудване\". Авторът разяснява за читателите на \"Форбс\" механизма на ЕС за децентрализиране на властта, според който \"един климатичен скептик оглави политиката по околната среда на съюза\". Съветът, който то ще ръководи до юли, няма законодателна инициатива, но Димов е \"човекът, който ще определя дневния ред и ще води преговорите с Европейския парламент от името на всички страни членки\" Кийтинг изрежда цитати от българския министър, като \"климатичните промени са научен дебат, няма консенсус и всяка от страните има своите аргументи\", че глобалното затопляне е \"измама, създадена да плаши хората\" и че \"топенето на ледовете не е повишило морското равнище и с милиметър, основният фактор за промяната в климата е слънчевата активност\". В текста не е подминато и решението за Пирин, изкарало хиляди протестиращи по улиците в България, както и твърдението, че той си е изградил репутацията на разумен арбитър, поддържащ баланс между защитата на околната среда и икономическото развитие и че от самото начало на мандата си се опитвал да постигне точно това.", "date": "2018.01.27", "title": "Нено Димов има възгледи, близки до тези на екипа на Тръмп, пише в коментар за \"Форбс\""}
{"url": "https://www.dnevnik.bg/bulgaria/2018/01/27/3119779_protestirashti_blokirat_okolovrustniia_put_nedovolni/", "text": "Жители на столичния кв. \"Горубляне\" блокираха Околовръстния път при кръстовището с бул. \"Самоковско шосе\" в знак на недоволство срещу плановете на общината да изгради парк върху имотите им, съобщи Би Ти Ви. Проектът за парк \"Изток\" предвижда да бъдат изградени зелени площи и атракции на площ от 1250 дка между \"Горубляне\" и ж.к. \"Младост\". Протестиращите казват, че от проекта ще бъдат засегнати около 500 собственици. Те настояват паркът да бъде изграден върху общински терени, а не върху частните им имоти. Днес на всеки половин час протестиращите блокират Околовръстния път за по 10 минути.", "date": "2018.01.27", "title": "Протестиращи блокират Околовръстния път, недоволни от план за изграждане на парк"}
{"url": "https://www.dnevnik.bg/photos/2018/01/27/3119714_snimka_na_denia_v_baseina_na_pokriva/", "text": "Посетители се забавляват в басейна на покрива на Sesc 24 de Maio, културен и спортен център в Търговската и индустриална зона в центъра на Сао Пауло. Сао Пауло е икономическият център на Бразилия и един от най-големите градове в Латинска Америка. Идния четвъртък градът отбеляза своята 464-та годишнина.", "date": "2018.01.27", "title": "Снимка на деня: В басейна на покрива"}
{"url": "https://www.dnevnik.bg/bulgaria/2018/01/27/3119784_protesti_i_blokadi_vuv_vidin_i_berkovica_iskat/", "text": "Граждани протестираха във Видин и в Берковица на прохода Петрохан. Те искат да бъде изграден магистрален път от Видин до София и тунел под Петрохан. Във Видин блокираха движението по път Е79 до \"Дунав мост 2\". Трафикът е кошмарен заради многото преминаващи тежкотоварни автомобили, разказват местните пред БНТ и Б Ти Ви. Катастрофите са чести, а трафикът минава и през населени места, където често пътят е тесен, с остри завои и стръмни наклони. При обилни снеговалежи и заледявания движението се ограничава. \"Ние искаме да няма катастрофи по този път и знаем, че единственият възможен начин е, ако незабавно започнат процедури за изграждане на магистрала до Видин. Не говоря за обходни пътища\", каза Росица Кирова, председател на Гражданско обединение \"Единни за промяна\". \"Мисля да разберат хората в София, от които зависи качеството на нашия живот, че това е първа стъпка. Все още протестът е мирен\", добави Вардан Папикян. Според видинчани състоянието на пътищата е причина регионът да е най-бедният в Европа. Организаторите на протеста настояват до една седмица Министерски съвет да приеме решение за стартиране на процедурите по изграждането на магистрала и тунел под Петрохан. Поставят и краен срок на строителството - май 2021 година. В противен случай ще поискат да се забрани преминаването на тежкотоварни автомобили по \"Дунав мост 2\". Проблемът ще се реши с изграждането на нов скоростен път между Видин и Ботевград, чието строителство можело да започне още тази години, според агенция \"Пътна инфраструктура\" Строителството ще се осъществява на етапи, като първите изградени отсечки ще са Видин – Ружинци и Мездра – Ботевград. Работата по тунела под Петрохан все още е на етап предпроектни проучвания.", "date": "2018.01.27", "title": "Протести и блокади във Видин и Берковица, искат магистрала и тунел под Петрохан"}
{"url": "https://www.dnevnik.bg/sviat/2018/01/27/3119785_sasht_uverili_turciia_che_shte_sprat_dostavkite_na/", "text": "САЩ са уведомили Турция, че повече няма да доставят оръжие на кюрдските Сили за защита на народа (СЗН) и Партията на демократичния съюз (ПДС), съобщи БТА като цитира Ройтерс и ТАСС. Турската офанзива в района Африн,  северозападна Сирия, срещу СЗН отвори нов фронт в сирийската гражданска война, но и обтегна отношенията с Вашингтон, отбелязва агенцията. Съветникът по националната сигурност на Белия дом Хърбърт Макмастър е уверил в телефонен разговор тази нощ Ибрахим Калън, говорител на турския президент Реджеп Ердоган, че доставките на оръжия се прекратяват.  САЩ предизвикаха гнева Анкара, тъй като доставяха оръжия, обучаваха и осигуряваха подкрепа на сирийските кюрди. Според Анкара СЗН и ПДС са свързани с Кюрдската работническа партия (ПКК), която води въоръжена борба срещу турската държава от 1984 година. ПКК има бази в Северен Ирак.", "date": "2018.01.27", "title": "САЩ уверили Турция, че ще спрат доставките на оръжие за сирийските кюрди"}
{"url": "https://www.dnevnik.bg/photos/2018/01/27/3101551_fotogaleriia_edno_selsko_uchilishte_koeto_prie_deca/", "text": "Основно училище \"Св. св. Кирил и Методий\" в село Иваново стана известно с това, че бе първото учебно заведение, чийто директор и преподаватели приеха да обучават деца-бежанци, настанени в центъра в Харманли. Това се случи през 2015 г., когато бе най-силния миграционен натиск и когато всички други училища отказваха . Историята на две от тях - четете  .  На снимката: В час по математика, ноември 2017г.", "date": "2018.01.27", "title": "Фотогалерия: Едно селско училище, което прие деца бежанци"}
{"url": "https://www.dnevnik.bg/sport/2018/01/27/3119776_vozniachki_specheli_purvata_si_titla_ot_golemiia_shlem/", "text": "Каролин Вознячки спечели първата си титла от Големия шлем, като триумфира в Australian Open. Датчанката се наложи със 7:6 (2), 3:6, 6:4 срещу Симона Халеп. Финалът в Мелбърн беше изключително оспорван и предложи много емоции за зрителите и за двете тенисистки. Срещата приключи след близо 3 часа игра. С успеха си Вознячки се завърна на световния връх, като изпреварва Халеп. \"Мечтаех за този момент толкова години. Да съм тук днес е сбъдната мечта\", каза 27-годишната датчанка. За нея това беше 43-о участие в турнирите от Големия шлем. Халеп остана разочарована, тъй като също се бореше за първата си титла от най-значимите турнири в тениса. Румънката призна, че съперничката ѝ е играла по-добре в мача. \"Боря се и имам още много години пред мен, така че се надявам да стигна до ново предизвикателство като това.\" Двете тенисистки бяха подложени на изключително тежки условия. Финалът се игра след 19.30 часа местно време, но температурите бяха над 30 градуса. Това даде отражение и върху двете в течение на срещата. Вознячки допусна по-малко непредизвикани грешки - 27 срещу 47, но пък Халеп имаше повече печеливши удари - 40 срещу 25. Двете завършиха със сходни проценти на сервис. Датчанката тръгна с ранен пробив и стигна до 5:2. Тя сервираше за спечелването на сета, когато Халеп проби и впоследствие изравни. Вознячки беше безупречна при свой сервис в тайбрека и с два минипробива спечели сета. Във втория сет Халеп имаше видими физически проблеми, но не спря да се бори. Тя направи решителен пробив, като отделно спечели и два маратонски гейма, за да изравни след 6:3. Напрежението се покачи и в началото на третия сет Вознячки влезе във водеща роля, като проби за 2:0. Последва серия от пробиви, като Халеп взе преднина за 4:3. Тогава датчанката подобри представянето си и след още два пробива стъпи на върха в турнира. \"Накрая, но не на последно място искам да благодаря на баща ми, който беше до мен, откакто бях на седем. Имали сме възходи и падения, но ти си бил до мен във всяка стъпка\", добави Вознячки при награждаването си.", "date": "2018.01.27", "title": "Вознячки спечели първата си титла от Големия шлем след епичен финал с Халеп в Мелбърн"}
{"url": "https://www.dnevnik.bg/photos/2018/01/27/3119728_fotogaleriia_kucheta_na_protest_pred_sedalishteto_na/", "text": "Кучета протестираха пред седалището на ООН в Ню Йорк срещу тестването на животни в козметичната индустрия.", "date": "2018.01.27", "title": "Фотогалерия: Кучета на протест пред седалището на ООН"}
{"url": "https://www.dnevnik.bg/politika/2018/01/27/3119791_ministur_nankov_iska_zabrana_za_promiana_na_pola_v/", "text": "Министърът на регионалното развитие Николай Нанков ще предложи изменения, които забраняват промяна на пола в гражданските регистри. \"Да, с твърдо убеждение бих подкрепил това, с изключение на случаите с хермафродити, които са наистина много редки\", заяви Нанков в събота пред Дарик радио. Според Нанков в Закона за гражданската регистрация липсвал ясен регламент в посока на пола. Това позволявало на неправителствени организации да подпомагат хора, решили да сменят пола си, но без да са преминали през хирургически процедури и хормонални терапии. \"Всяка стъпка по темата предизвиква дискусии и разделение в обществото, но аз лично смятам, че подобна поправка би била напълно резонна и отчитам като пропуск, че не е направена\", коментира Нанков. Българските съдилища както и Eвропейският съд в Страсбург се занимават с няколко случая в които транссексуални българи  оспорват отказани промени на личните им данни . Тази години винетките за последно ще се лепят на стъклото За последна година лепим винетки на стъклото на автомобила си, увери Нанков. \"Ще въведем електронни винетки, като нашето обещание е, че това по никакъв начин няма да се отрази на тяхната цена. Тя ще бъде разпознавана чрез автоматични четци, които ще бъдат поставени на пътищата по линия на ТОЛ-системата. Освен на бензиностанции, ще се закупуват и на специални постерминали\", обясни Нанков. По отношение на ТОЛ-системата, регионалният министър смята най-удачно тя да важи за пътищата, които са рехабилитирани и в добро състояние.", "date": "2018.01.27", "title": "Министър Нанков иска забрана за промяна на пола в регистрите"}
{"url": "https://www.dnevnik.bg/biznes/2018/01/27/3119794_vuzmojno_e_da_ima_slivane_na_banki_prez_2018_g/", "text": "Управителят на Българската народна банка (БНБ) Димитър Радев прогнозира, че е възможно е да има сливане на банки през тази година, предаде БНР. Радев прави прогнозата в първото издание на тримесечния бюлетин на Асоциацията на търговските банки. Той предупреждава, че в системата се натрупва кредитен риск, тъй като при ръст на кредитирането съществува опасност да се натрупат нови лоши заеми.", "date": "2018.01.27", "title": "Възможно е да има сливане на банки през 2018 г., прогнозира управителят на БНБ"}
{"url": "https://www.dnevnik.bg/sport/2018/01/27/3119792_aleksandra_jekova_otnovo_specheli_malkiia_final_v/", "text": "Александра Жекова спечели малкия финал в бордъкроса от Световната купа в Банско за втора поредна година. Най-добрата българска сноубордистка зае седмо място в крайното класиране в седмото състезание за сезона. Жекова започна деня с 18-о място в квалификацията, която отся 24-те участнички в основната фаза на надпреварата. След това тя преодоля четвъртфиналите, като завърши трета в последната от четирите серии. В полуфиналите българската сноубордистка зае пета позиция във втората серия и не успя да стигне до големия финал. 30-годишната състезателка обаче събра сили за успех в малкия финал в конкуренцията на американките Роузи Манкари и Фей Джулини, канадките Мериета Оден и Тес Кръчлоу и рускинята Мария Василицова. Победителка в състезанието стана французойката Шарлот Банкс, която спечели всяка една от сериите, в които участваше. Италианката Микаела Мойоли завърши втора, а друга французойка - Нели Моен Локоз, допълни почетната стълбичка. Френският триумф в Банско беше допълнен от първото място при мъжете на Пиер Волтие. Носителят на големия кристален глобус в бордъркроса спечели първа победа за сезона, след като в предишните две състезания за Световната купа остана втори. Канадецът Крис Робански завърши втори и се качи на подиума за пръв път от две години насам. Австриецът Алесандро Хамерле се класира трети във втори пореден старт за Световната купа. Българският представите в мъжката надпревара Валентин Миладинов отпадна в квалификациите. 18-годишният състезател се класира 53-и от 54-ма участници. Волтие е начело в генералното класиране при мъжете с 4320 точки. Австралиецът Алекс Пулен е втори с 3796 точки, а Хамерле излезе трети с 3320 точки. При жените начело е Мойоли с 4630 точки и минимален аванс от 30 точки пред канадката Клои Треспьо, която завърши четвърта днес и отстъпи първото място. Петкратната световна шампионка Линдзи Джакобелис е трета с 3780 точки. Жекова заема десета позиция с 1860 точки. Българката ще има още две състезания преди олимпийските игри в Пьонгчанг - на 3 и 4 февруари в германския зимен център Фелдберг.", "date": "2018.01.27", "title": "Александра Жекова отново спечели малкия финал в Банско"}
{"url": "https://www.dnevnik.bg/analizi/2018/01/27/3114007_emil_koshlukov_-_doza_za_mnogokratna_politicheska/", "text": " - започва да води \"Уикенд с ТВ 7\", съботно-неделно предаване (тогава програмен директор на медиата е Светлана Василева - поканена от Цветан Василев).  - започва да води предаване \"Факторът Кошлуков\" по ТВ7. - става изпълнителен директор на TV7, през ноември същата година освобождава поста.  - води \"Факторът Кошлуков\" по Канал 3, след като напуска TV7. - става програмен директор на БНТ1. Същата вечер Слави Трифонов кратко коментира новината: \"Емил Кошлуков станал програмен директор на БНТ. Трябва да се ощипя - по-малко щях да се шокирам, ако Кошлуков беше станал космонавт. Аз пък какво се шокирам, в тая държава Емил Кошлуков да стане програмен директор на БНТ си е нещо в реда на нещата.\" Кой изпрати Кошлуков в БНТ, кой с кого го договори  Две неща правят впечатление: че най-продължителният медиен стаж на Кошлуков е натрупан в телевизията ТВ7, финансирана от Цветан Василев, но в периода, когато банкерът върви устремно напред в тандем с депутата Делян Пеевски. Това е периодът, в който Николай Бареков и прокуратурата направиха сензацията за бюлетините в Костинброд в деня на размисъл пред изборите на 13 май 2013г., а по-късно Бареков беше трансформиран в политическия проект \"България без цензура\". И вторият впечатляващ детайл - че толкова е било важно да се кандидатира Кошлуков за шеф на БНТ и името му да започне да се свързва с обществената телевизия, та се стига до абсурдно решение: партийна телевизия, и то тази на Атака - \"Алфа\", да му издаде документ, че е бил една година програмен директор, за да попълни необходимия му управленски стаж. Досега не се намери потвърждение, че Кошлуков е работил в телевизия \"Алфа\". Значи не му пука дали някой му вярва - това качество е важно не само за екранната самоувереност на водещия, а най-вече - за бруталното налагане на правата линия от политкомисаря. Значи новият програмен директор на БНТ 1 и водещ на предаване е ръководил програмата на партийна медия, санкционирана многократно за нарушения на основни принципи на Закона за радиото и телевизията, включително и за нарушаване на добрите нрави. Очевидно сега, когато \"Атака\" е коалиционен партньор на ГЕРБ, рамо до рамо с Патриотите, принципите са се променили, по-точно са се омотали. А след инструкцията към ДПС, дадена по Коледа от почетния председател Ахмед Доган, с която практически бе подкрепен Борисов по липса на алтернатива, вече няма значение с кого е съгласуван Кошлуков. Принципът на властта вече е \"всички за един\". Затова стигаме до кой предложи Кошлуков за БНТ - познато, нали. Всякакви други въпроси са второстепенни. Затова и пропускам въпроса редно ли е програмният директор да е и водещ на предаване. В правилата на БНТ не е записана забрана. И все пак преди години предшественикът на СЕМ - НСРТ, обсъждаше този въпрос по повод назначаването на Светла Петрова за програмен директор, която водеше и публицистичното предаване \"Екип 4\". И въпреки че няма нормативна пречка, УС на БНТ реши, че не бива програмният директор да води предаване. Сега очаквам, че СЕМ няма да вземе отношение - ще се позове на законовата норма, че регулаторният орган не може да се меси в програмната политика на телевизиите. Той само... назначава. Така ще си остане без институционално изясняване камо ли реакция политкомисарското бушуване на програмния директор - но през екрана ще познаете кой всъщност е властта и с кого е \"съгласуван\" Кошлуков. И това става все по-видимо. Докато Кошлуков ни обяснява, че е е лежал в затвора, за да имаме свобода на словото днес...Пак не вярвам на ушите си.", "date": "2018.01.27", "title": "Емил Кошлуков - доза за многократна (политическа) употреба"}
{"url": "https://www.dnevnik.bg/sport/2018/01/27/3119866_golove_ot_duzpi_na_ronaldo_vduhnoviha_real_za/", "text": "Реал\" (Мадрид) направи важна стъпка по пътя към  опита за излизане от кризата . Шампионите спечелиха с 4:1 гостуването си на третия \"Валенсия\". Те взеха добра преднина през първата част с два гола на Кристиано Роналдо след точно изпълнени дузпи. В 59-ата Мина намали, но в края Марсело и Тони Кроос направиха победата на отбора си още по-убедителна. \"Валенсия\" запазва третото си място с 40 точки, като е на 14 от водача \"Барселона\", който предстои да играе. \"Реал\" е четвърти с 38, но и с мач по-малко. Роналдо, който вече има 20 гола през сезона, стана футболистът, изпълнил най-много дузпи в историята на испанското първенство. Португалецът е бил наказателен удар 72 пъти - с един повече от Уго Санчес. Носителят на \"Златната топка\" има 61 гола и 11 пропуска от дузпите. През първата част \"Реал\" имаше превъзходство във владението на топката, като и двата състава се стремяха да атакуват. В 16-ата минута Рондало вкара първата дузпа, отсъдена за нарушение срещу него. Бензема беше повален в наказателното поле в 38-ата и отново португалецът изпълни дузпата, за да удвои. \"Валенсия\" намали изоставането си в 58-ата минута, когато Парехо центрира от ъглов удар, а Мина вкара с глава. Последваха положения пред двете врати. Шест минути преди края на редовното време Марсело направи двойно подаване с Асенсио и се озова с топката в наказателното поле. Бразилецът стреля по земя и върна преднината на \"Реал\" от два гола. В заключителните секунди с много добре насочен удар в долния ляв ъгъл на вратата Кроос направи резултата 4:1.", "date": "2018.01.27", "title": "Голове от дузпи на Роналдо вдъхновиха \"Реал\" за живителна победа срещу \"Валенсия\""}
{"url": "https://www.dnevnik.bg/sviat/2018/01/27/3119880_reka_sena_v_parij_prelia/", "text": "Река Сена достигна преля в Париж, заливайки пешеходни пътеки и причинявайки затваряне на сутерен на Лувъра, където са изложени образци на ислямското изкуство, предаде Ройтерс. В южната част на френската столица десетки сгради по брега са залети, има прекъсвания на електричеството, а около хиляда души са били евакуирани, съобщава Евронюз. Заради високите води спряха работа известните туристически лодки \"Bateaux Mouches\", а на местата, където обикновено се виждат тротоари, сега плуват лебеди. По улиците на Париж пък могат да се видят плъхове, прогонени от обичайните им обитания. Нивото на реката се покачва от дни, като очакванията са пикът да бъде достигнат през тези почивни дни, смятат властите, които са в режим на готовност за наводнения. Френската служба за наблюдение на наводненията очаква да бъдат достигнати нива на реката, близки до  пика, който бе наблюдаван през 2016 г.  Tогава са достигнати най-високите нива за последните 35 години. Ройтерс припомня, че през 1910 г. река Сена прелива и предизвиква разрушения в Париж., като нивото на водата тогава е достигнало 8.65 метра.", "date": "2018.01.27", "title": "Река Сена в Париж преля"}
{"url": "https://www.dnevnik.bg/bulgaria/2018/01/27/3119888_armiiata_shte_obuchava_paramedici_za_budeshtite/", "text": "Военната авиация проучва възможностите за обучение на парамедици, които да участват в авиомедицинска евакуация, съобщи Би Ти Ви. Хеликоптерите \"Кугар\" и в момента се ползват за медицинска евакуация, но за да бъдат включени към спешната помощ, ще е нужно купуване на допълнително оборудване, обучение на парамедици и изграждане на хеликоптерни площадки в страната. До идеята за оборудване на хеликоптерите и използването им за спешна медицинска помощ се стигна след  заседанието на кабинета на 13 декември  миналата година. Тогава Бойко Борисов е наредил да се отделят пари за поддръжка на военните транспортни самолети \"Спартан\" и е предложил 2-3 военни хеликоптера \"Кугър\" да бъдат използвани за спешна медицинска помощ. Освен пари за оборудване ще трябва и ремонт на хеликоптерите. \"За да бъде ефективна спешната помощ по въздуха, трябва да има добра координация с болниците, до които да има вертолетни площадки. Необходими са и обучени парамедици, за да се съкрати времето за реакция\", каза командирът на базата ген. Димитър Иванов. \"За мен всеки трябва да е профилиран. Не може един летец да съвместява тази дейност и като парамедик, защото той има други функции – но няма невъзможни неща важното е да има воля и осигуряване ние да го осъществим\", отбеляза той. Само за миналата година при гасене на пожари летците от Крумово са изпълнили 261 задачи у нас и в чужбина. По-голямата част от техниката обаче е на земята. Авиомедицинска евакуация от Крумово се налага по- рядко. Понякога тя се осъществява в лошо време и отсъствие на площадка, където машината да кацне. Такъв е случаят, когато спасяват родилка в затрупано в снегове родопско село. Кога и как ще бъдат ползвани въздушните линейки, още не е ясно. От правителствената стенограма по въпроса става ясно, че ", "date": "2018.01.27", "title": "Армията ще обучава парамедици за бъдещите въздушни линейки"}
{"url": "https://www.dnevnik.bg/sport/2018/01/27/3119827_grigor_dimitrov_za_celite_konkurenciiata_sus_zvezdite/", "text": "Когато Григор Димитров говори,  винаги е интересно . Особено в редките случаи, когато е на българска земя. Третият в света (който в понеделник ще се смъкне с една позиция в ранглистата на АТП) пристигна в София и се срещна за продължителен разговор с българските журналисти. Той каза лошата новина, че  е под въпрос за защитата на титлата си в турнира в София , но говори и по много други теми. Димитров посочи целите си, говори за работата си и промените през годините, както и за надеждите си да развие своя школа и да направи хубави неща в България. Мечтаната титла Димитров заяви, че погледът му е насочен към титла от Големия шлем. Той осъзнава, че пътят към триумф в най-значимите турнири в тениса минава през много усилия, воля и постоянство. \"Харесвам играта, живея в нея. Искам да докажа на себе си, че мога много повече. Целта е да ставаме по-добри с всеки ден. Искам да спечеля турнир от Големия шлем, но целите ни в момента са малко по-различи\", заяви Димитров. Той допълни, че през 2018 г. ще се стреми към подобряване на резултатите от турнирите, в които отпадаше в началните кръгове. От тук до турнира в Синсинати, където вдигна първата си титла от сериите \"Мастърс\", Димитров има да защитава общо 1090 точки. Най-голямата част от тях - 250, бяха спечелени от турнира в София. План \"2018\" Българинът не се притеснява, че не започна силно сезона, както преди година. Тогава той спечели турнира в Бризбейн и достигна до полуфиналите на Australian Open. Димитров поясни, че има достатъчно време, за да влезе във върхова форма. \"Защо да не надградя? Когато стигнеш едно ниво, искаш повече и повече. От края на миналата година исках да започна още по-добре 2018 г., но нямам право да се оплаквам.  \", каза Димитров. Проблемите при сервиса на българина в Australian Open бяха видими. Често играта му не беше на висота именно заради колебливия начален удар. Травма в рамото може да обясни поведението му на кортовете в Мелбърн, но според тенисиста проблемът не се корени само в един елемент. Димитров допълни, че травмите са част от играта и всеки играч трябва да прецени сам в кои турнири да участва. \"Много са нещата и не искам да си намирам оправдание. Когато нещо не работи, опитай някъде другаде. Искам да остана позитивен, а останалите неща лесно могат да се подобря. Ако продължавам да влагам усилия в нещо, то ще се получи\", заяви Димитров. Хвърляне на ръкавицата към големите Българинът определи държанието си на корта като най-значимата промяна в развитието си. След като го направи във финалите в Лондон, той доказа и в Бризбейн и Мелбърн, че може да измъква победи, дори когато не играе най-добрия си тенис. Проблем за Димитров обаче остават срещите с най-силните играчи като Роджър Федерер и Рафаел Надал. Пътят към спечелване на титла от Големия шлем често минава през двубой с единия от двамата. Доминацията на Федерер и Надал е впечатляваща, но досега по-младите тенисисти не намират начин да им се противопоставят. \"Хората забравят, че дори и на 35-36 години, те не спират да работят. Всеки си мисли, че просто защото са там, работят или тренират по-малко. Опитът им помага да се справят в много трудни ситуации\", каза Димитров. На въпрос дали помни собствените си думи от преди години, че времето за печелене на титли от Големия шлем е след 27-ия му рожден ден, той отговори с усмивка:  . Миналата година приключи по най-добрия начин за Димитров. Българинът завърши с титла от финалите в Лондон, което му позволи да се изкачи до рекордното трето място в ранглистата. Сега той осъзнава предизвикателството да защити мястото си в челото на световния тенис. \"Увереността идва с мачовете, които печелиш, а не с класиране в ранглистата. Винаги изисквам повече от себе и искам да тренирам повече от всеки. Знам какво ми костваше да достигна дотам и какво да задържа тази позиция\", каза Димитров. Той добави, че изпитва \"по-голяма тежест на гърба\", като съперниците му излизат на корта с нагласата, че няма какво да губят срещу третия в света. Според него подкрепата на българските фенове е много важна и му помага да се представя по-добре. Българското начало Евентуално неучастие в турнира в София би било огромен удар за организаторите и  \"Нова броудкастиг груп\", която взе телевизионните права и правата за името на турнира  - Diema Xtra Sofia Open. В отсъствието на други големи звезди, състезанието в София разчита изцяло на Димитров, който изнася тежестта на гърба си. И е в основата на високите продажби на билети. Тенисистът често говори за удоволствието да играе пред българска публика. \"Където и да играя, имам чувството, че съм пред родна публика. Приятно е, когато чуя българска реч в чужбина\", заяви Димитров. Въпреки това и тази година програмата му не включва участие за купа \"Дейвис\". В последните сезони това традиционно се превръщаше в тема за обсъждане сред почитателите и носеше критики за Димитров. В София той говори за голямото си желание да развие своя академия в Хасково - родният му град, който по думите му много му е на сърце, и благодари на баща си за всичко, което прави по проекта. Добави, че иска да направи много хубави неща в България, но това е въпрос за бъдещето.", "date": "2018.01.27", "title": "Григор Димитров за целите, конкуренцията със звездите и българското начало (видео)"}
{"url": "https://www.dnevnik.bg/bulgaria/2018/01/27/3119895_dete_pochina_sled_pojar_v_turnovsko_selo/", "text": "Едно дете е загинало, а друго е пострадало при пожар в къща в село Горско Калугерово съобщи радио \"Фокус\" - Велико Търново цитирайки информация от полицията в града. По непотвърдена информация починалото дете е на 6-годишна възраст, а пострадалото – на 1 година. То е настанено в болницата във Велико Търново с обгазяване. Сигналът за пожара е получен в 17.03 минути. На място са изпратени противопожарни и полицейски екипи от гр. Павликени. В гасенето на пламъците са участвали два пожарни автомобила с петима огнеборци. От жилището са унищожени едната стая, част от покривната конструкция и коридор. Останалата част от сградата е спасена. Най-вероятният източник на огъня е печка на твърдо гориво.", "date": "2018.01.27", "title": "Дете почина след пожар в търновско село"}
{"url": "https://www.dnevnik.bg/sport/2018/01/27/3119896_levski_vze_sina_na_rivaldo/", "text": "Левски\" продължи селекцията си с привличането на Ривалдо Витор Ферейра Моска - Ривалдиньо. Бразилецът, който е син на бившия футболист на \"селесао\" и \"Барселона\" Ривалдо, подписа за две години и половина, обявиха от клуба. Ривалдиньо е на 22 години и играе като нападател. Той идва от \"Динамо\" (Букурещ), където е вкарал пет гола в 30 мача. Това е вторият трансфер на бразилец в \"Левски\" за два дни. В петък  сините взеха  Пауло Виктор де Менезеш Мело, наричан Паулиньо . \"Левски\" вече си върна Аймен Белаид и  взе в състава си бившия нападател на \"Пирин\" и ЦСКА Станислав Костов . Сините продължават подготовката си в Малта. Следващата приятелска среща на водения от Делио Роси отбор е в понеделник срещу \"Флориана\".", "date": "2018.01.27", "title": "\"Левски\" взе сина на Ривалдо"}
{"url": "https://www.dnevnik.bg/sviat/2018/01/27/3119898_spored_sasht_severen_potok_2_e_zaplaha_za_energiinata/", "text": "САЩ гледат на планирания газопровод \"Северен поток 2\" между Русия и Германия като на заплаха за енергийната сигурност на Европа, заяви американският държавен секретар Рекс Тилърсън, цитиран от БТА. Полша, Украйна и балтийските държави се опасяват, че газопроводът ще засили зависимостта на Европа от руския газ и ще даде на Кремъл милиарди долари допълнителни приходи, с които да финансира още по-голямо нарастване на военната си мощ по границите на ЕС. \"Както и Полша, САЩ са против \"Северен поток 2\", защото смятаме, че той ще подкопае цялостната енергийна сигурност и стабилност в Европа\", каза Тилърсън на съвместна пресконференция с полския външен министър Яцек Чапутович във Варшава. \"Нашата опозиция (срещу газопровода) се базира на общите ни стратегически интереси\", добави държавният секретар. Северните европейски страни изразиха своите опасения за сигурността заради тръбата, която ще бъде положена край техните брегове по дъното на Балтийско море. Германия и Австрия обаче са фокусирани повече върху икономическите изгоди от наличието на по-евтин газ и казват, че всяка допълнителна газова инфраструктура може да допринесе за по-висока сигурност на доставките в Европа, отбелязва Ройтерс. Агенцията припомня, че и Полша все още задоволява около две трети от консумацията си на газ с внос от Русия. Тя обаче инвестира значителни средства в изграждането на терминал за втечнен природен газ на брега на Балтийско море, като подписа и дългосрочен договор за покупка на втечнен газ от САЩ. \"Ние сме горди, че подкрепяме енергийната диверсификация и сигурността на Полша\", Каза Тилърсън днес.  Двамата външни министри се ангажираха също така да засилят отбранителното сътрудничество между Полша и САЩ. Чапутович каза, че Варшава би желала САЩ да засилят военното си присъствие в страната. \"Разполагането на американски войски на наша територия дава на поляците чувство за сигурност и ние сме благодарни за това. Искаме това присъствие да се засили и да стане постоянно\", посочи той. Полско-американското отбранително сътрудничество получи силен тласък миналата година с разполагането на около 5 хиляди американски войници в Полша като част от две отделни мисии - американска и натовска. Тези мисии имат за цел да вдъхнат увереност на съюзниците от източния фланг на НАТО, че алиансът има сериозно намерение да ги защитава от руска агресия.", "date": "2018.01.27", "title": "Според САЩ \"Северен поток 2\" е заплаха за енергийната сигурност на Европа"}
{"url": "https://www.dnevnik.bg/razvlechenie/2018/01/27/3119868_nai-chetenoto_v_dnevnik_opitut_za_cenzura_v_bnt_i/", "text": "\"Дневник\" направи традиционната класация на десетте на-четени статии за изминалата седмица. Справката е изготвена в 19 часа на 27 януари: 1.  Срещу \"безпросветното нахалство на Кошлуков\" - подкрепа за \"Денят започва с култура\" на БНТ (допълнена)  - 38 743 прочитания 2.  Турция заплаши САЩ с пряк военен сблъсък и поиска да изтеглят войски в Северна Сирия  - 32 186 прочитания 3.  Има натиск от Кошлуков и указания какви въпроси да се задават, заяви екипът на \"Денят започва с култура\"  - 24 850 прочитания 4.  Могат ли европейци да съдят \"Фейсбук\" в родните си държави  - 18 990 прочитания 5.  Отец Дионисий заплаши министрите с отлъчване от църквата заради Истанбулската конвенция  - 17 455 прочитания 6.  И София е в грипна епидемия от събота (допълнена)  - 16 431 прочитания 7.  За Мелания Тръмп и източноевропейката, която струва един чорапогащник  - 15 391 прочитания 8.  Григор Димитров пречупи Кириос в зрелищна битка и се класира за четвъртфиналите  - 15 154 прочитания 9.  Ник Кириос: Григор Димитров може да спечели титла от Шлема, казах му да вярва  - 14 872 прочитания 10.  Не е моя работа да знам кой е собственик на \"Юлен\", обяви Нено Димов  - 13 807 прочитания", "date": "2018.01.27", "title": "Най-четеното в \"Дневник\": Опитът за цензура в БНТ и отношенията Турция - САЩ"}
{"url": "https://www.dnevnik.bg/sviat/2018/01/27/3119900_germanskata_policiia_spria_demonstraciia_s_uchastieto/", "text": "Германската полиция разпореди да бъде разпръсната демонстрация с участието на около 15 000 кюрди в Кьолн срещу турската офанзива в Сирия, тъй като хора от шествието носеха множество символи на ПКК, забранени в страната, предаде Франс прес. Мнозина демонстранти развяха забранени знамена с образа на историческия лидер на Кюрдската работническа партия Абдула Йоджалан. Други дефилираха маскирани и отказаха да открият лицата си, мотивира се говорител на местните органи на реда, потърсен от АФП. Полицията съобщи, че е задържала двама души и е събрала данните на голям брой други. ПКК е обявена за терористична организация от Турция и западните й съюзници; в Германия е забранено публично да се демонстрират нейните символи. В миналото Анкара редовно упрекваше Берлин, че се отнася прекомерно толерантно към нарушителите на забраната, участвали в сбирки на кюрди в Германия. Шествието в Кьолн потегли в средата на деня в напрегната атмосфера. Близо 2000 полицаи бяха мобилизирани, за да предотвратяват евентуални инциденти. Демонстрантите бяха спрени по средата на маршрута заради носените от тях символи на ПКК. Полицията ги придружи до сборния пункт и тогава не бе съобщено за сблъсъци. \"Ситуацията остава твърде напрегната\", коментира все пак говорител на местната полиция, който се опасява, че с падането на нощта ще започнат инциденти между най-радикалните демонстранти и силите на реда или пък с участието на турски националисти. Някои демонстранти в Кьолн вдигаха плакати с надписи \"Свобода за Кюрдистан\" и \"Засрами се, Европа! Инициатор на шествието бе кюрдска организация, близка до ПКК според германските тайни служби. Германски медии съобщиха, че разгневени демонстранти са нападнали полицаи с дръжки на знамена, но тези инциденти бързо са приключили. Други участници в шествието носеха лозунги в прослава на кюрдите в сирийския Африн, където продължава турската операция \"Маслинова клонка\". \"Свобода за Африн\", турският президент Реджеп Тайип \"Ердоган е диктатор\", се четеше на плакатите. Оратор прикани \"да се сложи край на бруталната агресия на турските военни\". \"Турция започна агресивна война в разрез с международното право\", отсече днес съпредседателят на кюрдската общност в Германия Мехмет Танриверди в регионалното издание \"Хайлбронер щиме\". В Германия расте безпокойството, че турско-кюрдският конфликт ще се пренесе на нейна територия, където живеят близо един милион кюрди и около три милиона турски граждани или хора от турско потекло - това е най-голямата турска диаспора в света. Външният министър Зигмар Габриел настоя тази седмица Анкара да спре военната си офанзива и обяви, че замразява оръжейна доставка за Турция, предназначена за модернизация на германските й танкове \"Леопард\", използвани в Северна Сирия. Освен това Германия поиска случаят да бъде разгледан от НАТО, където страната членува наред с Турция. Кметът на Кьолн Хенриета Рекер прикани демонстрантите да демонстрират \"изключително по мирен начин\", отбелязва АФП. Във Франция също имаше днес прокюрдски демонстрации, но в по-малък мащаб - стотици участници в Париж и близо 500 в Марсилия. /БТА/", "date": "2018.01.27", "title": "Германската полиция спря демонстрация с участието на хиляди кюрди в Кьолн"}
{"url": "https://www.dnevnik.bg/sport/2018/01/27/3119911_uest_bromich_izhvurli_livurpul_ot_kupata_vuv/", "text": "В трети пореден сезон \"Ливърпул\" отпадна в четвъртия кръг за Купата на Англия. Червените отстъпиха с 2:3 срещу \"Уест бромич\" в зрелище на \"Анфийлд\". Мачът беше белязан от куп вълнуващи моменти, голове и неколкократно използване на видеоповторенията. \"Ливърпул\" поведе в петата минута с гола на Роберто Фирмино. Шест по-късно гостите вече водеха, а до почивката те стигнаха и до още едно попадение. През първата част системата за видеоповторение три пъти влиза в употреба. Мърсисайдци се хвърлиха в атака след почивката и успяха да намалят чрез Мохамед Салах, но не можаха да променят хода на мача. По-рано четвъртодивизионният \"Нюпорт\" беше близо до изненадващо отстраняване на \"Тотнъм\", но с гол на Хари Кейн в 81-ата минута \"шпорите\" стигнаха до 1:1 и преиграване. Мачът на \"Анфийлд\" започна отлично за домакините. След грешка в защитата вратарят на \"Уест бромич\" успя да избие, но топката попадна във Фирмино, който с прехвърлящ удар отбеляза. Секунди по-късно Родригес с мощен удар изравни. В 11-ата минута той засече подаване на Гибс от ляво и даде преднина на \"Уест бромич\". В средата на полувремето трети гол на гостите не беше зачетен след видеоповторение. Системата се намеси и малко след това, когато съдията Крейг Поусън видя на екрана, че има дузпа за \"Ливърпул\". Фирмино не се възползва, като стреля в гредата. В края \"Уест бромич\" стигна до трети гол, който беше записан като автогол на Матип. Положението също беше подложено на видеопреглед. В този случай всичко се оказа според правилата. След почивката \"Ливърпул\" се насочи в атака и създаде много положения, но стигна само до един гол. Салах успя да намали в 78-ата минута.", "date": "2018.01.27", "title": "\"Уест бромич\" изхвърли \"Ливърпул\" от купата във футболно-технологично зрелище"}
