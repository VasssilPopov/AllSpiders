{"url": "https://www.dnevnik.bg/bulgaria/2020/01/08/4013656_sofiiski_sud_osudi_libiiski_oficeri_za_izmuchvaneto_na/", "text": "Софийският градски съд осъди 12 либийски офицери да платят половин милион лева за неимуществени вреди, причинени на медицинската сестра Валя Червеняшка. Тя беше сред задържаните и осъдени на смърт медицински работници, които прекараха в либийски затвор осем години. Решението на съда  е от 6 януари тази година. Съдебният състав приема за безспорно установено по делото, че Валя Червеняшка е била изтезавана с цел изтръгване на самопризнания в периода 9.02.1999 - 24.07.2007 г. Съдът отхвърли като неоснователен и недоказан предявения иск за имуществени вреди в размер на 55 334.56 лв. Решението подлежи на обжалване ред Софийския апелативен съд в двуседмичен срок от връчването му на страните. На база изтръгнатите с мъчения показания българските медици бяха осъдени на смърт за причиняването на смъртта на 393 деца чрез умишлено заразяване с ХИВ вирус. Те бяха освободени през лятото на 2007 година след намесата на тогавашната първа дама на Франция Сесилия Саркози и бяха помилвани от президента Георги Първанов. Близо десет години след завръщането на медиците в България записки на бивш премиер на Либия разкриха, че  двама бивши високопоставени представители на режима на Муамар Кадафи са заразили с вируса на СПИН децата в болницата в Бенгази , а аферата вероятно е била отмъщение към източния град Бенгази, който се бунтувал срещу режима на Кадафи, или е имала за цел да представи преследваната за терористични прояви Либия като жертва. Палестинският лекар Ашраф ал Хаджудж, който от 2007 г. е български гражданин, пръв търси сметка за изтезанията, на които е подложен в Либия. Той завежда гражданско дело за непозволено увреждане пред граждански холандски съд в Хага. На 21 март 2012 г. съдът излиза с осъдително решение срещу девет високопоставени либийски полицаи, които са осъдени солидарно да заплатят на ищеца 750 000 евро обезщетение за нанесени материални щети и 250 000 евро обезщетение за неимуществени вреди, ведно със законната лихва по либийското право от 27.07.2011 г. до окончателното изплащане. Това е втора осъдителна присъда от български съд за мъчителите на сестрите, след като преди година отново  Софийският градски съд постанови , че девет либийци, сред които и един генерал, трябва да заплатят на Нася Ненова 500 000 лева обезщетение за неимуществени и 26 617 лева за имуществени вреди. Опит да осъдят мъчителите се направиха още медицинските сестри Кристияна Вълчева и Валентина Сиропуло, но делата по техните жалби бяха прекратени от СГС. Все още няма решение по делото на Снежана Димитрова.", "date": "2020.01.08", "title": "Софийски съд осъди либийски офицери за измъчването на една от медицинските сестри"}
{"url": "https://www.dnevnik.bg/citat_na_deniia/2020/01/08/4013645_citat_na_denia_soleimani_e_sus_slavata_na_dart_veidur/", "text": "Това каза външният министър на България в кабинета \"Сакскобургготски\" и основател на Атлантическия клуб Соломон Паси пред БНТ.  \"От европейска гледна точка е от тъмната страна на силата, с изключение годините, когато той е съюзник на Запада в борбата с \"Ислямска държава\". Неслучайно европейските лидери казаха, че няма да пролеят сълза за него, той има славата на Дарт Вейдър. Той причини войните в Йемен, в Сирия, в Либия, в Газа. Трябва да си дадем сметка, че той седи зад атентата в Бургас през 2012 година. Той е много интелигентен човек и във военно отношение, и в политическо и в терористично отношение\", каза Паси. На 18 юли 2012 г. на летището в Бургас атентатор постави бомба в автобус на израелски туристи и се самовзриви, при което загинаха шестима души, сред които българският шофьор Мустафа Кьосов. 37 души бяха ранени. Като подсъдими по делото са австралиецът Мелиад Фарах и канадският гражданин Хасан ел Хадж Хасан, които са помагали на загиналия атентатор Мохамед Хасан ел Хюсейни. Според публикация на  в. \"Джерузалем пост\"  от февруари 2018 г. българската прокуратура е прикрила шиитската групировка \"Хизбула\" като организатор на атентата, на което тогавашният главен прокурор Сотир Цацаров отговори, че \"ние не обвиняваме организации, държави, движения. Извършителите са физически лица.\"", "date": "2020.01.08", "title": "Цитат на деня: Солеймани е със славата на Дарт Вейдър, той стои зад атентата в Бургас"}
{"url": "https://www.dnevnik.bg/sviat/2020/01/08/4013657_biletite_za_feriboti_v_gurciia_shte_poskupnat_s_do_10/", "text": "Компаниите за фериботни превози в Гърция се подготвят да повишат цените, след като на 1 януари влезе в сила ново изискване за това да използват за корабите си гориво със 7 пъти по-ниско съдържание на сяра (от 3.5% на 0.5%). Това е регулация на Международната организация за морски плавания (IMO), целяща намаляване на замърсяването на въздуха. Гръцките компании за крайбрежни плавания твърдят, че това ще повиши оперативните им разходи с до 25%, съобщава в. \"Катимерини\". Техните собственици не изключват в следващите дни или седмици да вдигнат цените на билетите си с между 7 и 10 процента. От друга страна, те са критикувани за това, че не бива да прехвърлят повишените си разходи изцяло на клиентите, особено през зимата, когато те са в пъти по-малко от активния туристически сезон.", "date": "2020.01.08", "title": "Билетите за фериботи в Гърция ще поскъпнат с до 10%"}
{"url": "https://www.dnevnik.bg/evropa/2020/01/08/4013644_grucki_evrodeputat_pita_brjuksel_za_eventualna_turska/", "text": "Турция е задължена да уведоми Европейската комисия за субсидиите, които има намерение да предостави, съгласно с правилата на ЕС за държавната помощ. Това казва заместник-председателят на Европейската комисия Маргрете Вестагер в отговор на въпрос на гръцкия евродепутат Мария Спираки във връзка с намерението на турското правителство да субсидира инвестиция от 1 милиард евро на автомобилния производител \"Фолксваген\" в Турция, съобщава гръцката телевизия \"Скай\", цитирана от БТА. Както отбелязва Вестагер, от една страна, еврокомисията не е информирана от Турция за евентуални субсидии, които има намерение да отпусне на \"Фолксваген\", а от друга страна, все още не е потвърдено решението на \"Фолксваген\" да изгради завод в Турция. Затова \"службите на комисията ще се стремят първо да установят действителните обстоятелства и ако възникне необходимост, ще поискат допълнителни сведения по темата от турските си колеги\", допълва заместник-председателят на Европейската комисия. Тя подчертава, че през декември 2016 г. комисията е одобрила предложение за актуализиране на митническия съюз между ЕС и Турция. С промените ще се актуализират и разпоредбите за държавната помощ. На този етап обаче съответните подготвителни дейности са отложени, защото Европейският съвет на 18 юни 2019 г. реши, че в настоящия момент не се предвиждат по-нататъшни действия за актуализиране на митническия съюз. Във въпроса си Спираки заявява, че субсидирането на европейски инвестиции от правителства на трети страни по същество създава нелоялна конкуренция с предприятията на европейска територия и с работните места в ЕС. Специално когато става въпрос за страни, които се намират в процес на присъединяване и в условията на митнически съюз, както е случаят на Турция, евродепутатът твърди, че въпросът се нуждае от проучване от страна на Европейската комисия. ", "date": "2020.01.08", "title": "Гръцки евродепутат пита Брюксел за евентуална турска държавна помощ за \"Фолксваген\""}
{"url": "https://www.dnevnik.bg/sviat/2020/01/08/4013655_turskiiat_vunshen_ministur_zaminava_za_irak_za_da/", "text": "Турският министър на външните работи Мевлют Чавушоглу заминава утре за Ирак с надеждата да облекчи засиленото напрежение между САЩ и Иран. \"Скорошните събития в региона, както и двустранни въпроси се очаква да бъдат обсъдени по време на визитата\", гласи съобщението на институцията. Чавушоглу е разговарял по телефона с иранския си колега  Джавад Зариф , предаде Анадолската агенция, позовавайки се на дипломатически източници. Тема на разговора са били най-новите развития в региона, съобщиха те. Убийството в петък на иранския генерал  Касем Солеймани  при въздушен удар на САЩ в Ирак предизвика силно покачване на напрежението между САЩ и Иран. Иранският върховен лидер аятолах Али Хаменей се закани да отмъсти за убийството. Днес  Иран извърши ракетни нападения  срещу сили на САЩ и международната коалиция в Ирак. Техеран заяви, че нападенията са предприети в отговор на убийството от САЩ на генерал Касем Солеймани. ", "date": "2020.01.08", "title": "Турският външен министър заминава за Ирак, за да помири Иран и САЩ"}
{"url": "https://www.dnevnik.bg/video/btv/2020/01/08/4013661_prof_oleg_asenov_ot_putnata_agenciia_predlojeniiata_na/", "text": "От пролетта насам диалогът с превозвачите е активен и на базата на този диалог постигнахме съществен напредък, с 40% беше редуцирана платената пътна мрежа, съвместно с тях и по тяхна препоръка намалихме почти с 50% тарифите\", заяви пред Би Ти Ви проф. Олег Асенов, член на управителния съвет на Агенция \"Пътна инфраструктура\". Тази седмица превозвачите обявиха, че  на 13 януари започват безсрочен протест,  тъй като не са доволни от предложените цени в тол-системата. Те искат и оставката на министъра на регионалното развитие Петя Аврамова, тъй като според тях тя  не е приела нито едно от предложенията на транспортния бранш . Според проф. Асенов предложенията и становищата на превозвачите са били чути. \"През диалога трябва да се търсят допирни точки и инструменти, които са възможни. От една страна, под някаква форма исканията на превозвачите трябва да бъда чути, а от друга страна, трябва да постигнем такъв модел на финансиране, чрез който да има смисъл правенето на тази реформа\", подчерта проф. Асенов. Той съобщи, че тол-системата ще стартира \"в най-скоро време\". \"Работим по определянето на конкретните параметри на старта на системата\", уточни проф. Асенов.", "date": "2020.01.08", "title": ""}
{"url": "https://www.dnevnik.bg/bulgaria/2020/01/08/4013666_prezidentut_svikva_suveta_po_sigurnostta_zaradi/", "text": "Президентът Румен Радев свиква заседание на Консултативния съвет по национална сигурност заради кризата между Иран и САЩ, съобщи прессекретариатът на държавния глава. Заседанието ще се състои утре - 9 януари, от 10 ч. в сградата на президентската администрация. Темата е:\"Възможни рискове и заплахи за националната сигурност в контекста на усложнената среда на сигурност в Близкия изток\". В заседанията на консултативния съвет участват премиерът и ресорните вицепремиери, ръководителите на службите и шефовете на парламентарните групи.", "date": "2020.01.08", "title": "Президентът свиква съвета по сигурността заради кризата Иран - САЩ"}
{"url": "https://www.dnevnik.bg/sviat/2020/01/08/4013662_ukraina_zapochva_proverka_na_vsichkite_si_grajdanski/", "text": "Украйна ще провери техническото състояние на всичките си граждански самолети след катастрофата, в която тази сутрин в Иран падна украински \"Боинг\" 737, при което загинаха всичките почти 180 души на борда. Според иранските власти причината е пожар в двигателя и неуспешен опит на екипажа да овладее самолета малко след излитането. Украинското посолство първоначално също прие тази версия и изключи да става дума за тероризъм, но после уточни, че това била неофициална реакция. В новата версия съобщението не споменава отказ на двигател. Съобщението е на президента Володимир Зеленски, който е инструктирал главния прокурор да започне наказателно разследване. Според него трябва да бъде създадена комисия, разследваща причините за трагедията. Тези действия вече са предприети, тъй като ги изискват и украинските закони. В катастрофата с неясни засега причини загинаха 82-ма граждани на Иран и 63-ма на Канада. Украинците са 11 - двама пътници и 9 членове на екипажа. Ръководството на компанията \"Международные авиалинии Украины\" (МАУ) каза, че ще участват в разследването и твърдят, че машината е била напълно изправна. Президентът на МАУ Евгений Дихне каза на пресконференция, че \"това беше един от най-добрите ни самолети с прекрасен и надежден екипаж\" Техническият директор Александър Шафиев описа, че този боинг 737-800NG е произведен през 2016 г., компанията е първият му собственик и го е получила директно от завода. Последната проверка е била на 6 януари и в нея е не е имало никакви забележки за състоянието му. Екипажът също не е имал някакви проблеми преди пристигането в Техеран и преди полета. Командирът Владимир Гапоненко е ичал 11 600 полетни часа, половината от които като командир. Почти всички полети е правил именно на \"Боинг\" 737. На борда е бил и летец инструктор Алексей Наумкин с още повече опит - 12 000 полетни часа. Вторият пилот Сергея Хоменко също не е новак - досието му показва 7600 часа полети. Понеже полетът е продължителен, екипажът е бил подсилен и си е починал в хотел в иранската столица. От компанията смятат, че на този етап версията за пилотска грешка е с минимална вероятност и на практика от МАУ не я допускат заради големия опит на екипажа. Дихне каза още, че полетът е бил съвсем нормален и не е имало никакви предупреждения за някаква заплаха в района. 737-800 е един от най-масово използваните пътнически самолети в света и за него не е регистрирано да има проблемите с програмното осигуряване, откоито страда моделът 737 MAX. През март миналата година в две катастрофи със 737 MAX загинаха 346 души и едва след спирането от полети и разследване се разкриха сериозните пропуски, а тези машини още не летят. Двигателите на 737-800 са на CFM International - американско-френски консорциум, в който по 50% притежават General Electric и Safran. Толкова модерни самолети като 737-800 имат системи за справяне с отказ на двигател малко след излитането (катастрофиалият боинг е бил на малко над 2000 м височина) и позволяват полетът да продължава доста време само с единия от двигателите. Но масивен дефект или избухване на двигател може да разпръсне шрапнели, които на повредят фатално няколко други системи на борда. Според международните правила разследването трябва да се води от Иран с участието на Украйна. При катастрофа с американски модел обикновено се привличат и представители на страната, тъй като той е проектиран и изработен там. Вероятно ще бъде поканена и Франция заради участието в консорциума CFM.", "date": "2020.01.08", "title": "Украйна започва проверка на всичките си граждански самолети"}
{"url": "https://www.dnevnik.bg/sviat/2020/01/08/4013676_iaponski_miliarder_razdava_9_mln_dolara_v_tuitur/", "text": "Японският милиардер Юсаку Маедзава раздава на последователите си в \"Туитър\" (Twitter) 9 милиона долара, за да види дали парите ще ги направят по-щастливи, предаде агенция \"Ройтерс\". Той определя инициативата си като \"социален експеримент\". Маедзава ще даде по един милион йени (9000 долара) на 1000 свои последователи на случаен принцип измежду хората, които са препредали негово съобщение в \"Туитър\" от 1 януари. Това е сериозен социален експеримент,  казва Маедзава  във видео в \"ЮТюб\", като допълва, че се надява да събуди интерес у учени и икономисти. Милиардерът, който ще бъде  първият частен пътник , летял около луната със \"Спейс Екс\" (SpaceX) на Илон Мъск, е известен с големите си покупки на произведения на изкуството и на спортни автомобили, но също така и със склонността си да размишлява по идеи като свят без пари. Той свърза раздаването на парите с идеята за базов доход или теорията за осигуряване на периодични безусловни плащания на всички граждани, която набра инерция в някои политически кръгове. Маедзава посочва, че тъй като има парите и свободното време да направи такива плащания, той изпитва нужда да експериментира и да събуди по-голям дебат по темата в Япония. Дискусията за  базовия безусловен доход  се породи на фона на нарастващото неравенство в доходите в САЩ, където през последните години някои от най-богатите инвеститори като съоснователя на \"Майкрософт\" (Microsoft) Бил Гейтс и инвеститора Уорън Бъфет обещаха да раздадат по-голяма част от богатството си, припомня \"Ройтерс\". /БТА", "date": "2020.01.08", "title": "Японски милиардер раздава 9 млн. долара в \"Туитър\""}
{"url": "https://www.dnevnik.bg/zdrave/2020/01/08/4013663_dupka_v_naredba_ostavia_mladeji_bez_dostup_do_lechebni/", "text": "Заради липсата на законови текстове навършилите 18 години не могат да получават по линия на здравната каса някои медицински изделия и диетични храни. Това се казва в съобщение на Националната здравноосигурителна каса (НЗОК) след множество запитвания на граждани. По този повод шефът на касата д-р Дечо Дечев е изпратил писмо до здравния министър. В него се уточнява, че към момента според наредба от март 2019 г. за медицинските и други услуги по текстове от Закона за здравето касата плаща за деца лекарствени продукти и диетични храни за специални медицински цели, извън обхвата на задължителното здравно осигуряване. След като те навършат 18 г. обаче, няма предвидена правна възможност за заплащане на лечението от страна на касата. Текст от наредбата гласи, че на навършили пълнолетие не се поемат разходите за тези изделия. Изключение е направено само за децата с онкологични и онкохематологични заболявания, чието заболяване и лечение е започнало преди навършването на 18 г. Заплащането за лечение на заболявания по реда на наредбата се преустановява след навършване на пълнолетие за редица болести и липсва алтернатива за заплащането им с публични средства, посочват от касата. Директорът й се е обърнал към здравния министър Кирил Ананиев, за да се вземат мерки.", "date": "2020.01.08", "title": "Дупка в наредба оставя младежи без достъп до лечебни храни и лекарства"}
{"url": "https://www.dnevnik.bg/citat_na_deniia/2020/01/08/4013682_citat_na_denia_hlebarite_sa_nai-miroljubivite_hora_v/", "text": "                         Това заяви пред БНР Мариана Кукушева, председател на Националния браншов съюз на хлебарите и сладкарите, в разговор за въздействието на бъдещите тол-такси върху цените на храните и обявения от автобусните и товарни превозвачи протест. Повече за него четете  тук . ", "date": "2020.01.08", "title": "Цитат на деня: Хлебарите са най-миролюбивите хора в света"}
{"url": "https://www.dnevnik.bg/sport/2020/01/08/4013686_nadal_serena_uiliams_i_federer_shte_nabirat_sredstva/", "text": "Роджър Федерер, Серена Уилямс и Рафаел Надал ще участват в демонстративен мач, с който ще набират средства за борбата с  пожарите в Австралия . Срещата ще се проведе на 15 януари, само пет дни преди началото на Australian Open. Трите звезди ще излязат на корт \"Род Лейвър арена\", на който се играят най-важните мачове от Australian open. Местният тенисист Ник Кириос също ще вземе участие в мача. Другите участници са Стефанос Циципас, Наоми Осака и Каролин Вознячки. Кириос  вече обяви, че ще дарява по  200 австралийски долара за всеки ас , който реализира по време на Australian Open. Борбата с пожарите в Австралия продължава, като най-малко 25 души загубиха живота си заради огнените стихии в южната част на страната. Милиони животни също станаха жертва на пожарите, а най-малко 2000 къщи са унищожени. Организаторите на първия турнир от Големия шлем за годината също предприеха мерки, като обявиха, че може да прекратяват мачове заради пожарите. Междувременно Рафаел Надал получи наградата за спортсменство за 2019 г. в тениса на името на Щефан Едберг. \"Предпочитам да бъда запомнен като добър човек, отколкото като добър тенисист. Тази награда означава много за мен, но в живота има и по-важни неща\", каза испанецът.", "date": "2020.01.08", "title": "Надал, Серена Уилямс и Федерер ще набират средства за борбата с пожарите в Австралия"}
{"url": "https://www.dnevnik.bg/sviat/2020/01/08/4013681_iranska_agenciia_tvurdi_che_e_zasnela_momenta_v_koito/", "text": "Иранската студентска информационна агенция ИСНА съобщи, че е успяла да заснеме последните мигове, в които самолетът за Украйна е във въздуха, както и момента, в който машината се разбива. На кадрите, публикувани от агенцията, се вижда как светеща точка в небето много бързо се приближава към земята. Вижда се кратко проблясване малко при удара в земята и последвалата голяма експлозия. Няма официална версия за причините, макар Иран да твърди, че е имало авария на двигател. Самолетът, изпълняващ полет от Техеран до Киев, катастрофира само 8 минути след излитането му от международното летище в иранската столица. Властите в Иран съобщи, че са загинали всички 176 души, които са били на борда. Сред тях има граждани на 7 държави. Подробности за инцидента четете  тук. ", "date": "2020.01.08", "title": ""}
{"url": "https://www.dnevnik.bg/evropa/regioni/pokani/2020/01/08/4013692_obiavena_e_pokana_za_proekti_za_povishavane_na/", "text": "Отворена е процедура чрез подбор на проектни предложения по подмярка 1.1. \"Професионално обучение и придобиване на умения\" от мярка 1 \"Трансфер на знания и действия за осведомяване от Програма за развитие на селските райони за периода 2014 - 2020 г. Подпомагането е насочено към повишаване на знанията и уменията на земеделските и горските стопани, както и заетите лица в стопанствата им . Това ще бъде възможно чрез постигане на подходящо ниво на техническо и икономическо обучение и увеличаване на капацитета за достъп на знания в областта на селското и горското стопанство. Допустимите кандидати по настоящата процедура са организациите, които предоставят трансфер на знания чрез курсове за обучение и семинари: висши училища, професионални гимназии, центрове за професионално обучение, научни институти и опитни станции. По настоящата процедура няма изискване за минимален размер на безвъзмездната финансова помощ. Изискването за максимален размер на безвъзмездната финансова помощ е до 1 000 000 лева. Не се изисква съфинансиране от страна на кандидата и безвъзмездната финансова помощ може да покрие до 100% от общо допустимите разходи по проекта. Подробности можете да намерите на  сайта  на Информационната система за управление и наблюдение на средствата от ЕС в България.", "date": "2020.01.08", "title": "Земеделските и горските стопани ще повишават уменията си с безвъзмездно финансиране"}
{"url": "https://www.dnevnik.bg/biznes/2020/01/08/4013687_proizvoditeli_na_hliab_obiaviha_predstoiashto/", "text": "Хлябът предстои да поскъпне, и то не само заради предстоящото въвеждане на тол-таксите. Това обяви пред БНР Мариана Кукушева, председател на Националния браншов съюз на хлебарите и сладкарите, след като вчера автобусните и товарните превозвачи обявиха протест за 13 януари.  \"Ние не участваме в никакви стачни действия, защото оставяне на населението без хляб в пряк превод значи обявяване на военно положение. При нас нещата не са толкова пряко свързани с възможността да се включим в активни действия, изразяващи недоволство, но категорично трябва да кажем, че ситуацията е напрегната. Очакванията за отразяване на тол-таксите върху цените на насъщния са много тревожни\", каза тя- На въпрос как точно ще се отрази въвеждането на тол-таксите върху крайната цена на хляба Кукушева каза, че не е възможно да се прецени, но посочи, че предварителните оценки на Световната банка за оскъпяване на хляба с 2 ст. не били реални. Тя отбеляза, че не може външни за бранша хора да направят тази оценка. Причина за това са множеството фактори, които влияят върху цената на продукта. \"Нямаме ясна представа какво ще струва това за нашия бранш, тъй като всеки хлебопроизводител има собствен периметър, в който доставя своята суровина и превозва допълнителната суровина – тя не беше включена в таблицата на Световната банка. Световната банка някак много наизуст беше определила някакви 2 стотинки на бройка хляб, като се базираше на цени на основни суровини отпреди 3-4 години. Неактуалността на тези изчисления ни прави тревожни и неустойчиви в икономическо развитие\", обясни Кукушева. Сред другите фактори за поскъпването на хляба Мариана Кукушева посочи ръста в минималната работна заплата и като цяло поскъпването на труда, повишението на цената на тока за бизнеса, поскъпването на природния газ, както и очакваната от нея слаба реколта заради сушата и липсата на сняг. Тя допусна, че първоначално може някои производители да поемат за своя сметка разхода за тол-таксите, а други да влязат в сивия сектор заради изключително конкурентния пазар, на който работят. В момента сме доста притеснени, защото работим основно с българска пшеница, но сушата подлага на риск правилното развитие на зърнените култури. Липсата на сняг не позволява да създадат силни корени, немалко площи ще бъдат разорани напролет, когато се установи какви са щетите, коментира Кукушева. Тя обяви и че някои търговци вече оскъпиха цената на хляба без съгласието на доставчика.", "date": "2020.01.08", "title": "Производители на хляб обявиха предстоящо поскъпване не само заради тол-таксите"}
{"url": "https://www.dnevnik.bg/sport/2020/01/08/4013493_snimka_na_denia_pesenta_na_shumnite_grajdani/", "text": "Манчестър сити\" взе голяма преднина срещу градския си съперник \"Манчестър юнайтед\" в дербито от полуфиналите за Купата на лигата. \"Гражданите\" спечелиха с 3:1 като гост в първия двубой.", "date": "2020.01.08", "title": "Снимка на деня: Песента на \"шумните граждани\""}
{"url": "https://www.dnevnik.bg/sport/2020/01/08/4013495_cska-sofiia_e_bil_proveren_ot_uefa_zaradi_finansoviia/", "text": "ЦСКА-София\" е бил проверяван от УЕФА. Разследващата камара за финансов контрол на клубовете е направила одит на документацията на червените за сезоните 2017-18 и 2018-19. Българският клуб е сред 11 проверени. Сред останалите са английският шампион \"Манчестър сити\", френските ПСЖ и \"Олимпик\" (Марсилия), италианските \"Интер\", \"Милан\", \"Рома\" и други. Проверката на червените не е открила нарушения на правилата за финансовия феърплей, пише  \"24 часа\" .      Разследващата камара изисква от клубовете пълна прозрачност и отчетност. В информацията на УЕФА се казва, че на пет от клубовете е наредено да поправят документацията си. УЕФА уточнява, че за да попадне под проверка, клубът трябва да е в изпитателен срок, да е разследван от камарата, да са посочени необичайни или значителни суми в декларациите му или да е представил баланси или транзакции, които не са в съответствие с историческите или обичайните базови показатели. В доклада си от 56 страници УЕФА посочва, че \"Левски\" е изпълнил условията на камарата. Преди малко повече от година сините бяха заплашени от изваждане от евротурнирите, ако не погасят задължения, като в допълнение бяха глобени със 100 хил. евро.     ", "date": "2020.01.08", "title": "\"ЦСКА-София\" е бил проверен от УЕФА заради финансовия феърплей"}
{"url": "https://www.dnevnik.bg/sviat/2020/01/08/4013446_kak_jujen_potok_poluchi_pravo_na_vtori_jivot/", "text": "Турски поток\" - проект, който България настоява да бъде наричан \"Балкански поток\" - се спомена за пръв път на 1 декември 2014 г. Тогава руският президент Владимир Путин обяви, че Русия няма да изгражда газопровод през България, чиито строителни дейности спряха на територията на страната заради възражения на Европейската комисия за несъотвествие с общото законодателство. Краят на \"Южен поток\" обаче бе началото на \"Турски\". Газопроводът по дъното на Черно море, снабдяващ Турция и замислен да прави същото за европейския пазар, бе обявен от Путин в Анкара. Тогава разногласията с ЕС, съчетани с обвинения към България, бяха изтъкнати като аргумент да се изгради газопроводът, който руският лидер открива с турския си колега Реджеп Тайип Ердоган в Истанбул - церемония, на която ще  присъства  и българският премиер Бойко Борисов. Меморандумът бе подписан в деня на съобщението между \"Газпром\" и турската тръбопроводна компания \"Поташ петролиъм пайплайн корпорейшън\". Междуправителственото споразумение последва на 10 октомври 2016 г., сключено в Истанбул. През декември 2016 г., а до януари следващата година документът бе ратифициран от парламентите в Анкара и Москва. Откъде минава \"Турски поток\"  От компресорна станция \"Русская\" в района на Анапа газопроводът, също като планирания \"Южен поток\", минава по дъното на Черно море. На сушата излиза в Кайькьой в северозападната турска провинция Къркларели. Общата   на тръбите е 1100 км, от тях над 900 км са по море, а наземният участък в Турция е с обща дължина 180 км.   на двете тръби е общо 31.5 млрд. куб. метра в година - по 15.75 млрд. всяка. Това е наполовина на предвидените обеми за \"Южен поток\". Едната тръба ще се използва за доставки за турските потребители и ще стига до Люлебургаз в същата провинция. Другата е за Югоизточна Европа. Създадената за изграждане на \"Южен поток\" South Stream Transport B.V., дъщерна компания на \"Газпром\", базирана в Амстердам, отговаряше за изграждането на морската част на газопровода, а от декември 2016 г. (след подписване на споразумението) подизпълнител за тръбополагането бе швейцарската Allseas - същата, която работеше по \"Северен поток 2\", преди да  обяви  изтеглянето си от проекта в опит да избегне  американски санкции . На 30 април 2018 г. завърши изграждането на  , започнало през май 2017 г. Втората бе завършена от 21 февруари 2017 г. до 19 ноември 2018 г. Цената според \"Газпром\", по данни от февруари 2018 г., бе 7 млрд. евро.  бе поет от съвместната руско-турска компания TurkAkim Gaz Tasima A. S., в която \"Газпром\" и \"Боташ\" имаха по 50%. Морската и наземната част бяха съединени през март 2019 г. Част от хъб или средство за транзит на руски газ През ноември 2019 г. \"Газпром\" обяви, че строителството на \"Турски поток\" е завършено и и двете тръби са запълнени с газ. Планът на руския енергиен гигант първоначално бе този газопровод заедно със \"Северен поток 2\" да бъде завършен до края на миналата година и Русия настояваше, че с двата проекта ще бъде заобиколен \"ненадеждният\" пренос през транспортната система на Украйна. Забавянето и на двата проекта (включително на българския участък, за което  Путин обвини България ) обаче принуди Москва да отложи подобни планове и да се договори с Украйна за продължаване на договора, изтекъл в края на 2019-а. , преминавайки през българо-турската граница, трябва през България да стигне до Сърбия (която  обяви, че е приключила  изграждането на своя участък) и Унгария. Сега планът е доставките за първите две държави да започнат тази година, за Унгария - догодина. Съединените щати чрез посланик Херо Мустафа и други официални представители  са предупреждавали  България, че няма да има други ползи от \"Турски поток\", освен че ще транзитира руски газ. Позицията на София е, че новият проект, освен че не нарушава европейското законодателство (тръбите в България са част от проект за разширяване на съществуващата газопреносна мрежа и са 110% собственост на \"Булгартрансгаз\", за да не се третират като транзитен газопровод), е съвместим с газовия хъб \"Балкан\", с който страната в комбинация с газа, който ще дойде през интерконектора с Гърция, ще се превърне в разпределителен център, но  не всички споделят  тази позиция. Формално България разглежда тръбата от границата с Турция до тази със Сърбия като \"Балкански поток\" и Борисов неколкократно е настоявал журналистите да не използват името \"Турски поток\". Министърът на енергетиката Теменужка Петкова заяви преди няколко месеца, че българският участък ще е готов през първата половина на тази година заради забавяне на обществената поръчка за строителството.", "date": "2020.01.08", "title": "Как \"Южен поток\" стана \"Турски поток\""}
{"url": "https://www.dnevnik.bg/analizi/2020/01/08/4013458_bulgariia_ima_unikalna_priroda_i_unikalno_ministerstvo/", "text": "                         България има уникална природа. Кой не би се съгласил с това твърдение? Въпреки че напоследък едва ли не всичко ни е \"уникално\" или поне \"велико\". И въпреки че навярно всяка страна може да се похвали със същото, поради което подобни сравнения изглеждат безсмислени. Така или иначе българската природа със сигурност е забележително разнообразна, красива и дори донякъде все още съхранена. А и освен като извор на патриотична гордост тя ни служи и като много благосклонна среда за обитаване, която при съответните грижи би могла по същия начин да служи и на бъдещите поколения. Което е особено ценно в епохата на настъпващи климатични промени. На този фон силно се набива на очи фактът, че България има и уникално министерство на околната среда. Поне в сравнение със сродните му институции в европейските страни, с които споделя общи правила, стандарти и отговорности. Грозните свидетелства за тази негова уникалност се множат непрекъснато по целия широк фронт от функции по опазване на околната среда и защита на природните дадености, които на теория то би трябвало да изпълнява. Да вземем за начало актуалната тема с боклуците. В България те и без това се трупат на най-произволни места (под мостовете на магистралите например). Напоследък обаче страната се е превърнала и в гостоприемен вносител на боклуци, като хитовата дестинация е Италия. Някои (дали с участието на мафията или не) плащат добре, за да се отърват от боклуците си, а при съответното им \"оползотворяване\" на наша земя печалбата става още по-голяма. Тъй че – юруш на далаверата. Именно въпросното министерство би трябвало да е най-притеснено от тази тенденция и да проследи какво и откъде идва, както и къде и за какво отива. Вместо това, както се оказа, то си затваря очите и издава разрешителни, както в случая с боклуците в Плевен. Или просто не знае нищо, както в случая във Враца. Всъщност няма как да се разбере какво точно знае и какво не знае, защото системно отказва да дава информация по въпроса – не била от обществен интерес. Затова не е ясно какво опазва министерството – околната среда или тайната и безпроблемното протичане на далаверата. А най-строго пазената част от тази тайна е за изгарянето на боклуци. Което пък е най-сладката част от тяхното \"оползотворяване\" - заради допълнителните доходи от продажбата на енергия. Чрез своите местни структури министерството е ключов спомоществовател в тази дейност, освобождавайки я от досадните оценки за въздействие върху околната среда. Или просто неин пасивен наблюдател - докато не се разсмърди и разшуми прекалено много. По тази тема ще чуете много красиви обяснения за ползите от оползотворяването на отпадъците като част от кръговата икономика, която пък е бъдещето на човечеството. На теория (а някъде и на практика) това е точно така, а кръговата икономика при спазването на определени строги изисквания е наистина нещо прекрасно. Но в нашия случай кръгът някъде се къса и двата му края се губят. Както обобщи неотдавна самият министър: \"Въздухът се разпростира навсякъде и е много трудно да докажете кой цапа\". Мимоходом да споменем и другата актуална тема – безводието в Перник. Министърът се държи така, сякаш няма нищо общо с него. Но има - и то не само защото водите са част от името на министерството му. А и защото, както е по закон, всеки месец лично е подписвал заповед със съответните графици за използване на водите от язовир \"Студена\" (включително за индустриални цели) и е бил длъжен да знае какво е неговото състояние. В търсенето на баланс между човешката дейност и съхраняването на природните ресурси министерството по дефиниция би трябвало да е съюзник на природата. В действителност обаче то е активен (съ)участник във всички безобразни посегателства върху нея - от горите на Пирин и езерата на Рила до бетонирането на Черноморието. Заради узаконяването на нестихващите \"инвестиционни намерения\" неговите институции си затварят очите, спестяват си изискваните доклади и оценки, променят граници или направо заличават защитени територии. Отношението на министерството към \"уникалната българска природа\" бе точно документирано в публикувания в края на миналата година доклад на Сметната палата за управлението на европейската мрежа от защитени зони \"Натура\". От него става ясно, че години след задължителния за това срок министърът на околната среда и водите не е издал заповеди за обявяване на 211 от общо 341 одобрени от Европейската комисия защитени зони. Това означава, че все още не са определени задължителните режими за опазването на тези зони и щадящото ползване на техните природни ресурси. Същевременно през миналата година министерството и министър Нено Димов се прочуха с поредната си законодателна инициатива за промяна в Закона за биоразнообразието, която щеше да доведе до изваждане на зони от защитената мрежа \"Натура\" и да съсредоточи нейното управление само в ръцете на министъра. Преди това пък той призова депутатите за спешни промени в Закона за защитените територии, които да улеснят застрояването на националните паркове. Изреденото дотук е много кратък и непълен списък на примерите, които показват, че това министерство често прави точно обратното на онова, заради което е създадено. Именно в това се състои неговата уникалност. Разбира се, в България има много други институции, които се стремят към същото. И които са готови да загърбят мисията си в полза на нечии интереси, различни от интересите на обществото. Но всички те са все още далеч от този стандарт.", "date": "2020.01.08", "title": "България има уникална природа. И уникално министерство, което да я пази"}
{"url": "https://www.dnevnik.bg/sviat/2020/01/08/4013201_deivid_heil_-_veteranut_koito_zapochva/", "text": "Часове преди днешната церемония по пускане на газопровода \"Турски поток\" в Истанбул, на която е поканен, премиерът Бойко Борисов ще посрещне един от най-високопоставените служители на Държавния департамент на Съединените щати. Визитата на Дейвид Хейл - третия по важност човек в американската дипломация, е представена в съобщение на Министерския съвет като част от първата сесия на стратегическия диалог между България и САЩ. Ветеран в Държавния департамент, той засега, изглежда, ще разчита на млад екип под 40-годишна възраст. В понеделник например бе представена Джесика Ким, съветникът по юридическите въпроси към посолството в София, която ще помага за засилване върховенството на закона и борбата с корупцията и организираната престъпност. Във вторник посолството съобщи за още едно лице - 37-годишния Алтън Биланд, директор на Отдела за европейска политика, Централна и Южна Европа към кабинета на секретаря по отбраната на САЩ в Департамента по отбраната. Той ще участва в стратегическия диалог между САЩ и България в сряда. Срещата с министъра на отбраната Красимир Каракачанов е приключила със съгласие по основните точки за това какво и в какви срокове ще правят двете страни до 2030 г., като окончателната версия на т.нар. Пътна карта би трябвало да се подпише още през септември.      Не е известно дали Хейл, дипломат с десетилетна експертиза за Близкия изток, ще засегне и други теми. За \"24 часа\" дипломатически източници  казват , че сред темите на разговора му с Борисов ще са \"проектите за нови газопроводи и хъба \"Балкан\". След България Хейл ще посети Италия и Хърватия, които са свързани с ключови за САЩ енергийни проекти в строителство. Това са Трансадриатическият газопровод (ТАР) за газ от Каспийско море до Италия и терминалът за приемане на кораби с втечнен газ (LNG) на адриатическия остров Крък за евентуално снабдяване на Хърватия, Италия, Словения, Унгария, Черна гора и Сърбия. Догодина би трябвало плаващото съоръжение и хранилищата към него да имат капацитет за пренос на 2.6 млрд. куб. м годишно. Роденият през 1961 г. Хейл е заместник държавен секретар по политически въпроси от август 2018 г., след 33 години на служба в институцията. Месец по-късно му бе даден единият от седемте най-високи ранга в Държавния департамент - дипломат от кариерата. За този житейски път го вдъхновяват родителите му и преподавателят му в дипломатическата школа на Джорджтаунския университет Мадлин Олбрайт, по-късно станала държавен секретар,  разказва той  във встъпителните си думи на изслушване пред външнополитическата комисия на Сената.      Кариера, посветена на Близкия изток Постовете, които заема дотогава, са изключително свързани с Близкия изток и и Южна Азия. От 2004 г. до назначаването си на високия пост в Държавния департамент той последователно (и само с няколко години прекъсване) е посланик на САЩ в Йордания, специален пратеник на Вашингтон за мира в Близкия изток, посланик в Ливан и след това - в Пакистан. На първата си посланическа мисия е назначен по време на президента Джордж Уокър Буш, но е известен с умението си да работи и с президенти демократи. Отвъд посланическите мандати той е участвал с по-малка роля в мисии в Тунис, Бахрейн, Саудитска Арабия и ООН. Бил е и заместник-помощник държавен секретар за Израел, Египет и Леванта и директор по израелско-палестински въпроси. Бил е помощник и на държавния секретар Мадлин Олбрайт. Тази експертиза в редица държави в региона го прави ценен при кризи. Хейл посети Ливан през декември, след като протестите там затегнаха хватката около управляващите, и се срещна с номинирания за премиер Хасан Диаб в търсене на решение. Критици представят кабинета на Диаб като доминиран от подкрепяната от Иран шиитска организация \"Хизбула\". След разговорите си при закрити врати с премиера, президента и председателя на парламента той каза, че лидерите трябва да загърбят партийните си интереси (именно те станаха повод за бурното ливанско недоволство) и да започнат реформи. Година по-рано той допускаше възможността САЩ да наложат санкции по закона \"Магнитски\" за убийството на саудитеца Джамал Хашокжи в саудитското консулство в Истанбул.      Хейл и разследването за импийчмънт Преди два месеца обаче той бе в светлината на американските вътрешнополитически прожектори по тема, различна от Близкия изток. Хейл бе изслушан от водещите разследването за импийчмънт срещу президента Доналд Тръмп в Камарата на представителите в САЩ. По думите на действащия помощник държавен секретар в бюрото за Европа и Евразия Филип Рийкър неговият заместник Джордж Кент е споделил с него и с Хейл притесненията си за ролята на адвоката на Тръмп Рудолф Джулиани по въпроси, свързани с Украйна. В показанията си той твърди, че представител на Бюджетно-административното управление (агенция, изготвяща бюджета на президента и следяща качеството на различни програми, политики и процедури на американски агенции за съответствие с политиките на държавния глава) му е съобщил за намерението на Тръмп да бъде задържана военна помощ за Украйна. Той обясни още, че всички освен бюрото, Тръмп и началника на кабинета му Мик Мълвейни са искали помощта да бъде разблокирана. Разследващите смятат, че решението за помощта в размер няколкостотин милиона долара е свързано с опит за оказване на натиск върху украинския президент Володимир Зеленски да разследва дейността на Джо Байдън, евентуалния основен опопент на Тръмп на президентските избори тази година. Тогава Хейл коментира и уволнението на бившия посланик на САЩ в Украйна Мари Йованович, която твърди, че е помолила Хейл за помощ, за да се защити от вълна консервативни атаки в интернет, поставящи под въпрос лоялността ѝ към Тръмп. На изслушването си обаче той допусна, че изявление за подкрепа от департамента към Йованович \"най-вероятно\" не е публикувано заради държавния секретар Майк Помпео (това противоречеше на показанията на самия Помпео).", "date": "2020.01.08", "title": "Дейвид Хейл - ветеранът, който започва стратегическия диалог САЩ-България"}
{"url": "https://www.dnevnik.bg/analizi/2020/01/08/4013162_zadava_li_se_germansko-frenski_prevrat_v_es/", "text": "                         Дори въображението не би измислило по-триумфален финал на една политическа кариера. Става дума за френския президент Валери Жискар д'Естен и за една история, която сякаш се повтаря днес. Денят е 29 октомври 2004 година, в Рим са се събрали представители на 25-те страни - членки на ЕС, които в тържествена атмосфера полагат подпис под новата конституция на ЕС. Месеци наред сложните преговори ръководи един от доайените на европейската интеграция, бившият френски президент, Валери Жискар Д`Естен. Жискар успешно навигира сблъсъците на политическото его на дузини президенти, премиери, бивши и настоящи комисари, интелектуалци. Прави го с непоклатимо убеждение в правотата на усилието, с често снизходително търпение към тези, които се лутат из лабиринтите на политическото късогледство и интриги, преди да стигнат вярната дестинация. Подписаният документ е кулминация на амбицията за федеративна Европа, усмивката на френския политик е само един от по-дискретните знаци. Малцина на церемонията обаче си дават сметка, че са свидетели на края на една цяла епоха в европейската политика. Оглавяваният от Д`Естен Конвент за бъдещето на Европа (февруари 2002 – юли 2003 г.) е всъщност континентално конституционно събрание. Неговата изрична цел беше изработване на европейска конституция с помощта на представители на различни политически институции – от националните парламенти до Европейската комисия. Тя трябваше да направи окончателен федералистки скок, искаше да произведе нова политическа идентичност и символика, да разграфи ясно и еднозначно бъдещето. Исторически погледнато, това е връхната точка на един цял модел на правене на евроинтеграция – самозатворено елитно общество, сблъсък на визии, но отдалечен от самите граждани, с презумция, че е налице тяхното одобрение. \"Гражданските консултации\" не можеха да маскират неговата грандомания, а привидната му отвореност не успя да разклати договорената политическа конструкция. Спирачката сложиха гражданите на Холандия и Франция, които през пролетта на 2005 година отхвърлиха документа на референдуми. И на практика поставиха точка на този модел на европейска политика. Днес ЕС е на прага на подобно упражнение, но този път му е дала по-скромно име: конференция за бъдещето на Европа. По замисъл тя ще се опита да заобиколи основните проблеми с неуспешния конвент. Форумът, наричан конференция, на практика ще продължи почти две години – до 2022 г. Той ще бъде платформа за сблъсък на идеи и концепции, ще има отворен финал, без да се предпоставя окончателният резултат, ще наподобява европейска публична сфера с активното участие на граждани, всякакви професионални и граждански структури, бизнес, академичната общност и т.н. Конференцията наглед си оставя вратичка за евентуален провал, в случая – някакъв компромисен препоръчителен политически документ. С други думи, тя ще се опита да моделира себе си изцяло по мерките на съвременната подозрителна и често скептична европейска публика. Продължителната конференция ще ни бъде представена като интелектуален разговор за идеи, ценности, бъдеще и политики. Още отсега обаче е видно, че ще станем свидетели на нещо съвсем различно. Започва реална политическа битка с нарастващи залози. Най-сигурният знак за започваща битка е ранната интервенция на Франция и Германия. Те излязоха първи със своите общи идеи, за да се опитат отрано да рамкират процеса. Очаквано тяхното предложение е конференцията да стартира с началото на немското председателство и да приключи по време на френското. На пръв поглед списъкът с темите за обсъждане е изчерпателен, но отсъства ключовата тема за единния пазар. Първият общ документ в списъка е по-скоро процедурен, но намеренията на двете страни да бъдат основен двигател на конференцията са очевидни. И двете имат специфични мотивации за него. Макрон търси нов формат, през който да прокара някои от по-спорните си идеи, и очаква движение към центъра в Германия (или през нов кабинет с участие на \"зелените\" или след смяната на Ангела Меркел), което ще приближи Германия до неговите предложения. Ако пък Доналд Тръмп бъде преизбран идната есен, френският президент ще се опита окончателно да институционализира неоголисткия си антиамериканизъм и да аргументира по-радикалните си интеграционни идеи. Берлин пък иска малко да укроти Макрон и да го вкара в разтеглен във времето процес с неопределен финал и възможности за размиване чрез вкарване на множество алтернативни гледни точки. Очевидно германците се надяват по този начин да неутрализират по-амбициозните му идеи, например тези за еврозоната. В същото време двете страни вече оформят съгласие по някои важни теми и постепенно тръгват в една посока по други. И двете вече споделят картината на бъдещето, при която Европа се опитва да е напълно самостоятелен център и на практика се деконструира западната общност, искат създаването на \"европейски индустриални шампиони\" чрез сливания, отглеждане на нови индустрии чрез публични инвестиции, фиксиран режим на преразпределение на бежанци и имигранти, де факто отдалечаване от НАТО и други. И двете се движат към идеята за премахване на изискването за пълно съгласие по още въпроси, за преходи към квалифицирани мнозинства и втвърдяване на механизмите за \"Европа на две скорости\". Рискът е, че двете държави ще използват конференцията, за да придадат по-широка легитимност на полу-формирани и все още доста спорни политически идеи. И многото консултации, дискусии и думи просто ще отидат за прикриване на тази политическа реалност.", "date": "2020.01.08", "title": "Задава ли се германско-френски преврат в ЕС"}
{"url": "https://www.dnevnik.bg/sport/2020/01/08/4013351_voleibolistite_se_izpraviat_sreshtu_evropeiskiia/", "text": "Българският национален отбор по волейбол се изправя срещу европейския шампион Сърбия в опит да стигне полуфиналите на квалификационния турнир за олимпийските игри. Двубоят в Берлин е от 15.30 ч. и ще бъде излъчен по БНТ 3. Дотук капитанът Виктор Йосифов и съотборниците му се справят много добре, като победиха Франция и Холандия. С пет точки те са начело в група В преди последните мачове. Чиста победа с 3:0 или 3:1 би им гарантирала първото място. При спечелване на два гейма днес българите ще оставят Сърбия зад себе си и ще си осигурят място в полуфиналите. В другата среща Франция ще играе с Нидерландия в 21.45 ч.", "date": "2020.01.08", "title": "Волейболистите срещат европейския шампион в търсене на поне два гейма"}
{"url": "https://www.dnevnik.bg/analizi/2020/01/08/4012372_ako_perspektivata_ni_ne_svurshva_s_nasheto_kratko/", "text": "                         Според управляващите няма място за паника, свързана с намаляващото количество на вода в язовирите ни. И всеки, който разпространява такива слухове, едва ли не иска да разклати \"стабилното\" управление на Борисов. В същото време се оказва, че с пари от ЕС се изграждат ВЕЦ-ове по поречията на реките ни, които ги пресушават и унищожават живота в тях. Една част от човечеството, която счита себе си за цивилизационно по-напреднала, да стои под душа всеки ден дълго, без да спира водата; да поддържа зимата температура от 25 градуса в домовете си; да не слиза от колите си; да използва колкото се може повече минералните води в СПА центрове и т.н. В същото време по-голямата част от човечеството живее с недостиг на вода и храна, всяка година от високите температури изгарят стотици хиляди хектари гори, а въглищната индустрия и милиардите стари автомобили бълват в атмосферата въглеродни емисии, които ни убиват. Бъдещето, което ни очаква, може да не е толкова апокалиптично, колкото го вижда Грета Тунберг, но е достатъчно тревожно, за да накара всеки един от нас да живее, разходвайки по малко природни ресурси. да изяжда по-малко храни; да намали консумацията на месо, с което едновременно ще спести страданията на животните, които убиваме и въглеродните емисии, които се отделят от техните фекалии; можем да чистим реките, вместо да ги задръстваме с отпадъците от нашето безобразно битие и прочие. Най-малкото можем да помислим за тези неща и да си дадем сметка, че с нашето нищожно съществуване, ако не можем да помогнем на Земята ни, поне можем да й спестим малко от ценните ресурси. Ако перспективата ни не свършва с нашето кратко пребиваване тук.", "date": "2020.01.08", "title": "Ако перспективата ни не свършва с нашето кратко пребиваване тук"}
{"url": "https://www.dnevnik.bg/sviat/2020/01/08/4013470_simvolichen_den_za_borisov_-_strategicheski_dialog_sus/", "text": "Премиерът Бойко Борисов ще трябва днес в рамките на няколко часа да каже обнадеждаващи думи на две ключови събития с представители на важни държави с конкуриращи се интереси и цели в България. И трябва да го направи по убедителен начин, защото реално и на двете места не може да покаже реални резултати, които да удовлетворят другата страна. Става дума за началото на работата по стратегическото партньорство със САЩ и за откриването на \"Турски поток\" в Турция в присъствието на президентите Владимир Путин, Реджеп Тайип Ердоган и Александър Вучич. Дори руски анализатори казват за ТАСС, че събитието в Истанбул е по-скоро символично, защото точно в момента пазарната конюнктура не е най-благоприятната за Москва, тъй като пазарът е залят с излишъци от газ. Те напомнят, че това всъщност си е старият \"Южен поток\" с цел да заобикаля транзита през Украйна, и смятат, че началото ще е по-бавно включително защото проектът бил разчетен дългосрочно - за следващите 50 години. В контекста се включва и трети фактор - във вторник вечерта българско време в Белия дом имаше среща между президента Доналд Тръмп и гръцкия премиер Кириякос Мицотакис, чиято страна работи едновременно по няколко проекта, които да я превърнат в енергиен разпределителен център в района. Всички тези проекти са алтернативни на руските доставки, опитват се да намалят максимално ролята на Турция в тях и се радват на подкрепа от Вашингтон.      Сутринта Борисов ще открие с посланика на САЩ Херо Мустафа и американска делегация Първата сесия на Стратегическия диалог България-САЩ. За целта пристига и Дейвид Хейл - третият по важност човек в американската дипломация, който е на обиколка, включваща още Италия и Хърватия, където Вашингтон особено активно работи по енергийни проекти. Събитието, започващо в 9:30 часа, има по-скоро протоколен характер и ако се вярва на дневния ред, представен от Пресслужбата на Министерски съвет, би трябвало да продължи половин час, защото за 10 часа е насрочено правителствено заседание. Това означава, че българската и американската страна ще направят кратки изявления, след което започва работа по отделни групи \"за отбраната, сигурността, икономиката, търговията, енергетиката, върховенството на закона\". Стратегическият диалог България-САЩ, за който научихме от срещата Тръмп-Борисов, е само рамково споразумение без законови ангажименти и срокове за изпълнението му. То би трябвало да обхване периода до 2030 г. и при оптимистичен сценарий запълването му с конкретни междудържавни споразумения ще започне към края на 2020 г. Засега както Борисов, така и Мустафа могат да са доволни най-малкото от честотата на срещите си - необичайно много от началото на мандата ѝ преди по-малко от половин година не само за посланик на САЩ, но и за всеки друг представител на друга държава в София. Тази фаза е обяснима, както и последването ѝ от работата по отделните групи. Но след това Борисов трябва да покаже конкретни резултати, ако не иска да влезе само с приказки в 2021 г. - година на избори за парламент и президент на България. Знаят го и американците.      Днес премиерът ще бъде и в Конгресния център \"Халич\" на Златния рог в Истанбул за церемонията по откриване на \"Турски поток\". Но за отделна негова среща с Владимир Путин или Реджеп Тайип Ердоган не съобщават нито българската, нито руската/турската страна. Единствено Белград обяви, че Борисов ще разговаря с Вучич. Путин критикува открито правителството в София, че според Москва бави своята част от продължението на \"Турски поток\", и намекна, че то можело да мине през друга държава. Борисов отвърна, че забавянето е заради европейски процедури, а не по желанието на кабинета му. Последва бързо споразумение с \"Газпром\" за промяна от 1 януари на входната точка за руски газ - от Украйна и Румъния на българско-турската граница и \"Турски поток\". Преди дни бе обявено също, че от същото място се извършва вносът на газ за Северна Македония и Гърция и че Трансбалканският газопровод, по който Турция внасяше досега, е празен и чака да бъде използван в обратно направление, ако има интерес. А интерес има основно от САЩ. Пред БНР изпълнителният директор на \"Булгартрансгаз\" Владимир Малинов обясни също, че всъщност на новата входна точка \"Странджа 2\" се случва нещо странно за незапознатите с договори. Значителна част от руския газ от \"Турски поток\" влиза в България, след което веднага се изнася обратно за Турция. Той не обясни каква е логиката зад тази операция и защо тя е необходима, при положение че втората тръба на този проект бе предназначена единствено за клиенти извън Турция. Готовността да се пренася газ през България към Румъния, Молдова и Украйна формално отговаря на известните интереси на САЩ. Но Вашингтон не крие и своята неприязън към \"Турски поток\" - строителите на подводната му част са заплашени от санкции в края на март. Според американски официален източник на брюкселското издание Euractiv може да има санкции и за всеки, който изгражда продължение на този проект на своя територия. И ако това успя да спре довършването на \"Северен поток 2\", то \"Турски поток\" е готов от ноември и работи сред критики, че САЩ са предприели тази мярка срещу енергийната зависимост от Русия твърде късно и с твърде ограничена цел. Любопитното е например, че заплахата за санкции е за строителите, но не и за бъдещите оператори и клиенти на тези газопроводи, сред което са някои от най-големите европейски енергийни компании. Позицията на България е, че т.нар. Балкански поток - тръбата, свързваща \"Турски поток\" с транзитния участък в Сърбия - е част от газопреносната мрежа на България. Но единственият клиент за обемите в нея е \"Газпром\". Сръбският министър на енергетиката Александър Антич каза, че очаква връзката с българската част през втората половина на годината. Най-вероятно това ще стане през октомври и преди началото на следващия активен газов сезон, цитира думите му агенция ТАНЮГ. Дружество, контролирано от \"Газпром\", положи тръбите в Сърбия, но трябва да се построят още измервателна и компресорна станция, за да е готова инфраструктурата за тестове и използване. В реч пред Атлантическия клуб в София в края на ноември посланик Мустафа каза, че \"продължаването на \"Турски поток\" през България има за цел да използва България единствено като транзитна страна\". Владимир Малинов твърди, че \"Булгартрансгаз\" ще спечели 400 млн. лева годишно от вноса през \"Турски поток\", но никой официално не е обяснил колко губи страната от спирането на Трансбалканския газопровод и при какви параметри на натоварване е изчислена новата сума. Руски анализатори казват сега пред ТАСС, че през 2020 г. в най-добрия случай ще се използват 40% от капацитета на тръбата. Унгария и Словакия са запазили количества съответно от началото на 2021 г. и средата на 2022 г.", "date": "2020.01.08", "title": "Символичен ден за Борисов между стратегически диалог със САЩ и \"Турски поток\""}
{"url": "https://www.dnevnik.bg/sviat/2020/01/08/4013290_tel_aviv_srinat_na_prah_izraelcite_ne_se_boiat_ot_iran/", "text": "Тел Авив \"сринат на прах\"? В израелската метрополия жителите не се впечатляват от заплахите, отправени от ирански представител в момент, когато Израел е въвлечен в ескалация между своя враг Иран и американския си съюзник. Времето е хубаво, небето е синьо и Низан Кац, жител на Тел Авив, се съмнява, че яростните закани на  Мохсен Резаи  (бивш командващ корпуса на Гвардейците на Ислямската революция, сега секретар на Съвета за целесъобразност - ключов пост в иранската политическа система) ще се реализират. В неделя, в разгара на словесната ескалация след американския удар, който уби иранския генерал  Касем Солеймани , Мохсен Резаи обяви, че Иран ще си отмъсти на Израел, ако САЩ начело с президента Доналд Тръмп ударят ирански обекти. \"Вие написахте в \"Туитър\", че ще атакувате отново, ако Иран си отмъсти?\", обърна се Резаи към Тръмп. \" Бъдете сигурен, че тогава Иран ще срине на прах Хайфа и израелските градове по такъв начин, че Израел да бъде изтрит от лицето на планетата\", закани се той. \"Ако Америка предприеме и най-малката стъпка след нашия военен отговор, ще сринем на прах Тел Авив и Хайфа\", каза още Резаи в \"Туитър\". В Израел изявленията му веднага предизвикаха дебати на телевизионния екран, но властите \"запазиха радиомълчание\", може би за да не наливат масло в огъня. \"Не се страхувам от иранската заплаха. Израел е много по-могъщ, ако настъпи конфронтация, Иран е този, който ще изгуби. Освен това няма да има никаква конфронтация между  Израел и Иран , защото нямаме обща граница\", казва Кац. \"Предполагам, че иранците няма да ни нападнат, защото имат проблеми преди всичко с американците, нищо че ни мразят от години. Освен това можем да се защитим\", допълва Бени, който с каска и слънчеви очила се разхожда с велосипеда си по морския бряг. Спомени за \"Скъд\" В началото на войната в Залива, през януари 1991 г. силите на Саддам Хюсеин изстреляха от Ирак (страна, която няма обща граница с Израел) ракети \"Скъд\" по Тел Авив и Хайфа - два големи крайбрежни израелски града, причинявайки паника, но не и жертви. Израел няма граница с вражески Иран, но граничи с Ливан, Сирия и ивицата Газа. Водачът на ливанското движение Хизбула Хасан Насралла, съюзник на Иран, призова за възмездие не срещу Израел, а срещу \"американското присъствие в региона\". Колкото до ивицата Газа, палестинското  ислямистко движение Хамас , което има споразумение за прекратяване на огъня с Израел, осъди американския удар по иранския генерал Солеймани, но въпреки това не призова за отмъщение. Същевременно лидерът на Хамас Исмаил Хания пристигна в Техеран, където според източници от движението смята да остане няколко дни, за да поднесе съболезнования и да разговаря с високопоставени ирански представители. Според доклад на Националния институт за изследвания в сигурността - изследователски център към университета на Тел Авив, израелските власти се подготвят за \"различни сценарии\" - от ескалация до (пряка) конфронтация със САЩ, в която може да бъде въвлечен Израел. Атака срещу израелски градове би била \"огромна провокация, способна да предизвика мащабен военен конфликт с Израел\", смята Орна Мизрахи, аналитик от института. \"Не вярвам, че Иран търси точно това в момента\", казва тя. Премиерът Бенямин Нетаняху заяви лаконично, че подкрепя \"правото на законна самоотбрана\" на САЩ, след като американците бяха убили  генерал Солеймани , архитект на операциите на Иран в чужбина и отколешен враг на Израел. Нетаняху обаче не коментира заплахите на Резаи. \"Израелското правителство хладнокръвно запазва мълчание пред лицето на заплахата. Става дума за добре пресметната стратегия на гъвкавост, понеже кабинетът не иска да зависи единствено от решенията, които ще вземе Вашингтон\", анализира Рашел Суиса, експерт по проблемите на сигурността от университета на Хайфа. \"Във войната има само губещи и в даден момент целият свят ще прояви здрав разум и нищо няма да се случи\", смята тя. /БТА", "date": "2020.01.08", "title": "Тел Авив \"сринат на прах\"? Израелците не се боят от Иран"}
{"url": "https://www.dnevnik.bg/sport/2020/01/08/4013323_sport_muzika_i_oshte_neshto/", "text": "В българския спорт и през 2019 г. имаше любопитни моменти и изказвания встрани от терените. Акцентът, разбира се, беше върху футбола, но внимание привлече и целувката на Кубрат Пулев. Централна роля заеха познати лица с обичайния си начин на говорене.", "date": "2020.01.08", "title": ""}
{"url": "https://www.dnevnik.bg/sviat/2020/01/08/4013518_ukrainski_samolet_sus_180_dushi_se_razbi_v_iran/", "text": "Украински \"Боинг 737\" с над 160 души на борда се разби в Иран. Причината е проблем с двигателя, а не нападение, съобщи украинското посолство в Иран, позовавайки се на предварителна информация. Черната кутия на самолета е намерена, съобщи иранската държавна телевизия IRIB. \"Няма вероятност за останали живи пътници,\" каза ръководителят на Иранския червен полумесец Мортеза Салими, цитиран от агенция ИСНА. Това потвърди и украинското външно министерство, цитирано от \"Ройтерс\" и \"Интерфакс\". Летището в Техеран потвърди катастрофата. По предварителна информация самолетът на компания Ukrainian International Airlines е бил за Киев. Точният брой на хората на борда предстои да бъде потвърден - ирански медии първоначално съобщаваха за общо 180 пътници и екипаж, а според украинските власти предварителната информация е за 167 пътници и 9 души екипаж, но данните подлежат на проверка. Президентът Володимир Зеленски съобщи за 176 покойници на борда. Украинският Съвет по сигурност съобщи, че 11 украински граждани (сред които деветима души от екипа) са загинали в катастрофата. Външният министър на Украйна съобщава за 4 афганистанци, 3 германци, 3 британци, 10 шведи. На борда е имало още осемдесет и двама иранци и 63 канадци. Инцидентът е станал непосредствено след излитане от летището \"Имам Хомейни\". Това сочи и сайтът \"Флайтрадар\", според който полет PS752 за украинската столица е излетял в 5:42 ч. и сигналът с него е загубен две минути по-късно. От Ukrainian International Airlines първоначално обясниха за ТАСС, че не разполагат с информация за катастрофата. Не е известно дали има връзка между катастрофата и конфронтацията между Иран и САЩ, отбелязва Би Би Си. Катастрофата е първият фатален инцидент за компанията Ukraine International Airlines (UIA), основана през 1992 г. Тя има сертификат IOSA на Асоциацията за международен въздушен транспорт, което означава, че спазва международните стандарти за безопасност за полетите. Компанията притежава 42 самолета, но миналата година се наложи да ограничи полетите си заради финансови проблеми. Последната техническа проверка на катастрофиралия самолет е била на 6 януари.", "date": "2020.01.08", "title": "Украински самолет с над 160 души се разби в Иран (обновена)"}
{"url": "https://www.dnevnik.bg/sviat/2020/01/08/4013450_karlos_gon_za_pruv_put_shte_opita_da_se_zashtiti_sam/", "text": "Отстраненият шеф Nissan Motor Co Ltd Карлос Гон ще даде днес първата си пресконференция от ареста си през ноември 2018 г. по обвинения във финансови нарушения. Той заяви, че бягството му от Япония означава, че може да общува \"свободно\". Бившият председател на борда на \"Нисан\" и \"Рено\" отрече всички обвинения срещу него и заяви, че е жертва на \"задкулисни игри\" и \"заговор\" на ръководителите на \"Нисан\", които искат да провалят усилията му за сливане на двата автомобилни производителя. Гон,  който избяга в Ливан  (където е израснал) преди малко повече от седмица, се превърна от един от най-известните бизнесмени в света в международен беглец за малко повече от година. Предстои да се обърне към репортери в Бейрут в 15 ч. (ливанско и българско време - бел. ред). Какво се очаква да каже  Пресконференцията ще даде на Гон шанс да разясни подробно твърденията си, че ръководителите на \"Нисан\" с помощта на японското правителство са заговорили да организират падението му, за да предотвратят сливането на \"Нисан\" с партньора в алианса \"Рено\". Адвокатите му по-рано са казвали, че той е жертва на \"тайна група\", сформирана от правителствени служители и ръководители на \"Нисан\", които го искат отстраняването му. Във видеосъобщение през април той каза, че има \"малко ръководители\", на които е на прицел \"заради собствения им интерес и заради собствените им егоистични страхове\". Видеото бе редактирано от правния му екип, за да се премахнат имената на хора, които Гон обвинява в предателство, поради правни притеснения. Гон, който избяга в страна без договор за екстрадиция с Япония (само САЩ и Южна Корея имат такива - бел. ред), заяви пред \"Фокс бизнес\", че планира да назове онези, които смята за отговорни, по време на пресконференцията, съобщи американската телевизия. Кой друг е въвлечен в сагата Гон не е единственият високопоставен директор на \"Нисан\", срещу когото има обвинения във финансови нарушения. Вътрешно разследване установи, че бившият главен изпълнителен директор Хирото Сайкава и други директори са получили неправомерно обезщетение. Това принуди Сайкава да се оттегли миналата година. Бившият главен изпълнителен директор и някогашно протеже на Гон заяви, че е получил компенсация с акции по \"схема от ерата на Гон\". Вниманието се насочи и към друг изпълнителен директор на \"Нисан\", който помогна на изгонването на Гон, но по-късно сам бе засегнат от обвинения за нерегламентирано високи доходи. \"Нисан\" заяви, че разследването не е намерило доказателства срещу директора Хари Нада, който оттогава бе понижен. Какви са другите рискове Бившият изпълнителен директор на \"Рено\" Тиери Болоре се е опитал да докладва предполагаем конфликт на интереси и проблеми с управлението на \"Нисан\", преди да напусне френския автомобилен производител, съобщи френският \"Монд\", позовавайки се на писмо, което той е написал до борда. Болоре уведоми борда, че е особено загрижен от разкритието, че \"Нисан\" има списък от 80 мениджъри, замесени във финансови сделки, подобни на тези, приписвани на Гон. Той повдигна и въпроси за вътрешното разследване около Гон и проблеми с командната верига на \"Нисан\", като каза, че някои от основните членове на борда понякога не са били информирани за вътрешните въпроси, съобщи \"Монд\". \"Нисан\" отрече да има нередности в разследването на действията на Гон и заяви, че автомобилостроителят отново е прегледал работата си след писмото на Болоре. Какво още има Гон срещу \"Нисан\" Правният екип на Гон по-рано е заявявал, че му е бил отказан достъп до множество цифрови данни, събрани от прокурорите от \"Нисан\" и нейните служители. Прокурорите отказаха да пуснат 6000 доказателствени материала поради опасения, изразени от \"Нисан\", че доказателствата включват чувствителна информация за операциите на автомобилния производител или лична информация за неговите служители. Как се справя \"Нисан\" след ерата \"Гон\" Автомобилният производител отчете 70% спад на тримесечната печалба през ноември и сви прогнозата си за годината до най-ниското си ниво от 11 години на фона на спадащите продажби. Цената на акциите му падна с 27% през миналата година, което бележи най-лошото годишно представяне за повече от десетилетие. Към него се добавя 22% спад през 2018 г. Автомобилният производител предприе план за справяне, с който отменя стратегията на експанзия, подкрепяна от Гон. Това усилие обаче се усложнява от прокуждането на Сайкава, а отскоро и от оставката на изпълнителния директор Джун Секи, който бе натоварен да ръководи възстановяването.", "date": "2020.01.08", "title": "Карлос Гон за пръв път ще опита да се защити пред медиите"}
{"url": "https://www.dnevnik.bg/intervju/2020/01/08/4012993_hristo_ivanov_demokratichna_bulgariia_shte_suzdade/", "text": "                         В интервю за \"Дневник\" той каза, че най-вероятно ще се кандидатира за още един мандат като лидер на \"Да, България\" на конференцията на партията тази година, тъй като има още работа по изграждането на партията. Основната задача била у нас да се създаде \"прослойка - готова, компетентна и мотивирана, държавно, а не корупционно, с по-широки интелектуални и културни хоризонти, която да може да тласне страната напред\".  - Три години са доста кратък период за някаква завършена равносметка. Научихме много неща заедно, видяхме колко е трудно да се върши политическа работа, да се носи отговорност за други хора, допуснахме грешки, постигнахме своите пробиви. Успяхме да формираме ценно партньорство заедно с нашите приятели от ДСБ и Зелено движение - \"Демократична България\". Това, което е важно за мен, е, че се придържаме към основната кауза, заради която се ангажирахме политически - да държим в политическия дневен ред стратегически важни теми: има ли законност в днешна България; какво става с нашите свободи, нашата демокрация; как да бъде оздравена българската държавност, можем ли да бъдем по-амбициозни за страната си. Заедно с партньорите ни в \"Демократична България\" работим тези теми да не се загубят от смисловия център на българската политика. Всеки ден си казвам, че не правим достатъчно за това, но като виждам колко дразним господарите на статуквото и техните медии, знам, че все пак има някаква полза от усилията ни. - Това не е точно така, но съм съгласен, че трябва повече. Нека все пак държим сметка, че сме извънпарламентарна опозиция с ограничен ресурс. Също така не мога да кажа, че медийната среда у нас се характеризира с висока проводимост за нашите послания. Въпреки всички укори, които могат да ни бъдат отправени, ние очевидно продължаваме да бъдем трън в петата на силите на статуквото и дъвка в устата на проправителствените медии и за мен това е най-важната индикация. Определено заемаме място в българската политика и без нас картината не излиза. Тази година е интересна - тя е пауза между две напрегнати години с два вида избори (през 2021 г. ще има парламентарни и президентски избори). Ние сме наясно, че тези 12 месеца са ключовият момент, в който ние да се подготвим за тези важни битки. Работим с пълни сили за това. - Местните избори бяха важен стрес тест за нашите организации. \"Да, България\" продължава да създава нови, които работят със структурите на нашите приятели от ДСБ и Зелено движение, формира се амалгама от хора, които все повече споделят обща политическа идентичност. На база на изводите и резултатите от 2019 г. по места, предстои следващ етап от организационна консолидация на обединението с оглед задачите ни през 2021 г. Иначе и \"Да, България\", и \"Демократична България\" не са самоцелно съществуващи формации, които да обслужват някаква партийна номенклатура. Искаме да бъдем инструмент за хора с определена политическа и ценностна нагласа да упражнят влияние върху политиката на страната. Нашата цел е да помогнем за тяхното структуриране във влиятелен фактор в българския политически живот. Не мога да кажа, че колективната роля на този тип хора в българския политически живот е адекватна. В западните общества гръбнакът на обществото в една демокрация е т.нар средна класа. Това са носителите на идеята за държавност, които възприемат гражданството като ежедневно усилие. В България средната класа тепърва трябва да заема това място на политическия терен и аз се надявам ние да бъдем полезни в този процес. Тя трябва да пренесе идеята за европейска, свободна, модерна българска държавност, защото в момента тя линее, европейска е с уговорки, все по-малко е свободна и е лишена от амбиция и воля за своето оздравяване и развитие. Хората с такъв профил са концентрирани в определени географски центрове, включително извън границите на страната, което само по себе си е проблем на България. Нашето разширяване на първо място е спрямо всички тези хора, спрямо гражданите, които се осъзнават като носители на демократичните ценности; заедно с тези хора ние трябва да убеждаваме останалите, че има смисъл да се работи за това България да е свободна, европейска, модерна и амбициозна страна. Този процес обаче не може да е конюнктурен - той е сложен, отнема време и ние сме готови да го инвестираме. В този смисъл моделът на нашето разрастване е идейно разширяване и формиране на общност за съвместно правене на политика, а не \"Хайде да направим някаква комбинацийка за тези избори\". И ние сме готови и отворени за разширяване на този формат с формации, отделни структури или хора, които споделят тази политическа кауза. - Не искам аз да давам подобна оценка. Ние сме отворени за взаимодействие с формациите, които исторически принадлежат към демократичната общност или които сега се заявяват като част от нея. Аз държа на названието \"демократична общност\" и смятам, че друго като \"градска десница\" е по-скоро ограничаващо. Готови сме на диалог и на централно ниво, и по места, и с отделни фигури или групи в рамките на това пространство и сме го доказали. Важно е да сме способни да се фокусираме върху важните оценки и цели, които ни обединяват, а не да се спъваме в нюансите, които могат да ни разделят. Така че използвам това интервю като възможност да кажа: \"Ние сме отворени да работим с всеки за каузата демократична България. Всеки, който е сериозен, ще види в наше лице добър и коректен партньор\". - Централната тема е модерна и европейска българска държавност, която гарантира свободата на гражданите и възможностите им за развитие в България. Съдебната реформа е инструмент за това да има повече свобода, повече инициатива и повече възможност за хората да реализират своя потенциал; инструмент да имаме институции, които могат да ни гарантират равенство пред закона. Живеем във време на безпрецедентен технологичен преход. Светът се разделя отново на печеливши и губещи, но вече и според способността на съответните общества да се адаптират бързо към технологичните революции, които се случват. Несигурността, която обхваща света в последните години е резултат и от ефектите на този преход. Как България ще се адаптира, как ще се възползва от възможностите и как ще се предпази от рисковете - това са изключително важни политически въпроси. Те за съжаление не съществуват в българската политика, но ние се опитваме да ги наложим. Затова например дигиталният преход е наша централна тема. Въпросът за електронното управление е въпрос за революция в публичната администрация, ударното й модернизиране чрез промяна на самата логика на процесите на взимане на решения и на носене на отговорност за постигане на много по-голяма ефективност. Администрация, която не тежи на врата на страната като воденичен камък, а е способна да планира, да партнира на бизнеса и гражданите и да бъде фактор за развитие. Друг пример е енергийната революция. България продължава да бъде в тежка зависимост не просто от Русия, от един енергиен източник, а от един енергиен, икономически и политически модел, който се чуди дали е в средата на 20-и век, или трябва да се върне във времената на руския царизъм. Енергийната зависимост от Русия е зависимост от руския модел на правене на политика. Ние трябва да използваме енергийната революция, за да излезем от зависимост от когото и да било и да дадем реална независимост и възможност за развитие на нивото на отделните бизнеси и домакинства. В този период на несигурност националният ангажимент към сигурността на страната трябва да се засили. България трябва да престане да бъде абсолютен вносител на сигурност и да започне да произвежда сама гаранциите за свободата и независимостта си. Ето защо темите, свързани с националната сигурност и отбраната, са централни за нас. Изключително важна тема е човешкият капитал. Това е и демография, и образование. България за първи път в най-новата си история има сериозна диаспора и това е капитал, който трябва да се развива. Нещо повече, много от българите, които живеят в страната, са с единия крак в чужбина. Това е ново състояние, което българската държава трябва да се научи да обслужва и да го превърне в източник на развитие, а не в трагедия. Списъкът може да продължи, но всяка една от тези теми се свежда до това – да изградим модерна, европейска държавност, която гарантира свобода и развитие. - Смятам, че те са неизбежни. Според парламентарната аритметика в момента отговорът е \"абсурд\", но аз съм убеден, че в следващите седем години ще има конституционни промени, свързани със статута и структурирането на прокуратурата и в други области, свързани с гарантирането на законността. За да се удържи сегашното положение, ще трябва да се инвестира все повече политически капитал и ресурс в това България да става все по-малко свободна. Цената за това Иван Гешев да довърши мандата си като главен прокурор, който продължава да обслужва по същия начин безнаказаността на българската олигархия, ще става все по-висока и вярвам, че в даден момент обществото ни ще събере сили да каже \"не\". - Прогнозирам, че ние като общество ще трябва да проведем дебат как българската прокуратура да стане отчетна на българския избирател. Не говоря за преки избори, но трябва да има поредица от механизми, които да гарантират, че главният прокурор - както и да се казва той - ще знае, че българският избирател е негов работодател, а законите важат и за него. Това може да се постигне чрез редица промени - някои от тях конституционни, други – законови, трети - въпрос на политическа практика. Или ще решим този проблем и ще се върнем към амбицията да бъдем модерно, развиващо се европейско общество, или ще затънем много зле. - Ние сме опозиция на мнозинството на ГЕРБ, ВМРО и \"Атака\", но не сме деструктивни. Политическото ръководство на \"Демократична България\" поддържа интензивен диалог с общинските съветници и мога твърдо да ви кажа, че всяко разумно решение, независимо кой го лансира, ще бъде критично обсъдено и ако бъдем убедени, че то е работещо - ще бъде подкрепено. Нещо повече, ние предлагаме решения. Така например \"Демократична България\" предложи цялостен пакет от мерки за дигитализация на администрацията на София, в т.ч. и бюджетен разчет, и търсим подкрепата на мнозинството. Имаме поредица предложения в областта на транспорта, по отношение на правилника на СОС и др. Т.е. не само сме готови за подкрепяме, но и да търсим подкрепа. В момента обаче по тези наши инициативи се натъкваме на мълчание. Трябва да кажа, че за да има конструктивни отношения между едно мнозинство и опозицията, трябват усилия от двете страни. Има определен дефицит на диалогичност, граничещ понякога с арогантност. Освен доста безвкусното на моменти поведение на мнозинството по време на заседанията на СОС бих подчертал, че до Нова година се натрупаха 14 питания от наши съветници, на които не се отговаря в срок. Без тази информация те не могат да си вършат работата, включително да изработват конкретни решения. Искам да призова г-жа Фандъкова тези питания да започнат да получават адекватни и срочни отговори. Не бива дейността на нашите представители да се разглежда като някакъв дразнител. След толкова години в управлението на общината и след заявките за промяна, честно казано, очаквах малко повече от този мандат на г-жа Фандъкова. Но оставам с надеждата нещата да тръгнат по-добре през новата година. - В първата половина на годината ще има Национална конференция, на която ще бъдат заменени всички национални органи на \"Да, България\", чиито мандати изтичат. По отношение на мен - нормата на износване на хората в нашата политика и особено в нашия сегмент е много висока. Това си казва думата. Аз обаче имам още работа и по отношение на изграждането \"Да, България\", по отношение на консолидирането на \"Демократична България\" и вероятно ще потърся доверие за още един мандат. Същевременно мисля, че една политическа формация завършва формирането си, когато избере своя втори лидер, така че ще считам, че съм си свършил работата напълно едва когато предам щафетата. - Българската средна класа или активните граждани притежават в много ниска степен колективно ноу-хау как се прави политика в България. Политизацията - да се ангажираш политически, е нещо, което трябва да се наложи като част от живота на активните граждани, ако искаме да бъдем свободни носители на суверенитет. Свободата, дадена, извоювана или просто \"изпаднала\" в ръцете ни по волята на историческата случайност, е нещо, което трябва да се отбранява и разширява всекидневно от мнозинството граждани. Към момента единствената известна технология за това е в рамките на демократичен процес с партии. Обществото ни е в нездраво състояние, защото политическото ангажиране изглежда нещо непрестижно и мръсно, а партиите са буквално заклеймени като зло. Много трудно е да се намерят хора с качества за политическа работа, да се запазят тези хора, да се удържи тяхната мотивация. Причина за това е и натискът, под който са поставени. Хората откровено се страхуват да се ангажират политически. На местните избори беше много трудно да бъдат мотивирани качествени кандидати да влязат в надпреварата. У нас - извън мастодонтите на статуквото - има твърде малко хора с управленски и политически опит в публичното управление и политиката. Това е различно от корпоративните умения и опит - аз не ги поставям под съмнение, но те не са директно приложими в публичната сфера. Хората, които би трябвало да изнесат на гърбовете си българската свобода и демокрация, да наложат по-амбициозна визия за развитие за страната, ги няма като структуриран обществен фактор. Нямаме прослойка - готова, компетентна и мотивирана държавно, а не корупционно, с по-широки интелектуални и културни хоризонти, която да може да тласне страната напред. Създаването на такава държавотворна прослойка е най-голямата ни задача. У нас входът към политическата система за хората от средната генерация на 35-45 г., които искат и могат да наложат свободен и демократичен модел, е практически затворен. А ако тези хора няма къде да влязат, България няма утрешен ден, защото ще имаме само кадри, произведени в месомелачките на миналото на ГЕРБ, БСП и ДПС. Ние трябва да създадем инструмент за рекрутиране на такава прослойка, която може да изнесе бъдещето на страната на гърбовете си. - Най-голямото предизвикателство пред България е човешкият капитал. Вероятно най-тежкото наследство от комунистическата епоха е декапитализирането на човешката база в България от гледна точка на способностите за самоорганизиране, самоуправление, формиране на доверие и спазване на норми в по-големи общности (т.нар. социален капитал). В момента все повече всичко зависи от Бойко Борисов с джипката или който дойде на негово място. Това е огромен проблем. Ние като общество имаме твърде малко рефлекс, решимост, умения и воля да се самоуправляваме и затова отдаваме живота си на концесия на някакви хора и закономерно получаваме ГЕРБ, БСП и ДПС. А ако искаме да имаме свободна, европейска и амбициозна България, трябва да се самоуправляваме. Усилието на \"Демократична България\" е да започнем заедно да градим инструмент, който да създаде предпоставките за това самоуправление. Както се вижда, нито ще е бързо, нито ще е славно, нито ще е лесно, но трябва да устоим. И първото, което трябва да научим, е на повече търпение едни към други и към различията си в името на това, което ни обединява - волята за свободна и модернизираща се България.", "date": "2020.01.08", "title": "Христо Иванов: \"Демократична България\" ще създаде компетентна прослойка, която да тласне страната напред"}
{"url": "https://www.dnevnik.bg/biznes/2020/01/08/4013113_koi_kakvo_iska_da_se_promeni_s_izvunredniia_trud_v/", "text": "Да се увеличи лимитът за законно прилагане на извънреден труд от сегашните 150 часа на 300. Това е една от идеите за промени в Кодекса на труда, които и тази седмица обсъждат работодатели, синдикати и правителство. Идеята за промени в Кодекса на труда е част от подготвяното споразумение между тях, което засяга множество теми, сред които тази за начина, по който се формира минималната заплата, кой да плаща първите три дни болнични и др. Всички те, без въпроса за извънредния труд, бяха отново обсъдени в началото на седмицата в кабинета на вицепремиера Томислав Дончев. И в момента Кодексът на труда дава възможност работниците да полагат до 150 часа извънреден труд на година, като сумарното изчисляване на работното време е ограничено до 6 месеца. Сега се обсъжда възможността извънредният труд да се увеличи двойно, а социалното министерство прелага сумарното изчисляване да се сведе до 4 месеца, с което всъщност България най-сетне ще спази евродиректива, която изисква това. Сумарното изчисляване позволява на работодателите да смятат изработените часове за по-големи срокове от ден и седмица - за месец, два или друга схема като максимално допустимия 6-месечен период. Отработеното време, при сумарно отчитане трябва да се приравни към общата нормална продължителност (8 часа и пет работни дни) на работното време за установения период. Работодателите мотивират нуждата от промяна с остарялото законодателство и с аргумента, че при увеличаване на броя допустими по закон работни часове те ще бъдат реално отчитани за разлика от сега и адекватно заплащани. Темата се оказва не особено важна за някои от големите работодателски организации, за някои синдикалисти Кодексът не трябва да се пипа, а социалното министерство е дало срок за обсъждане до края на март. Защо да се вдига лимитът за извънредния труд На пръв поглед тъкмо работодателите имат интерес от узаконяването на повече извънреден труд, но очевидно не всички силно се интересуват от темата. В понеделник на въпроси на \"Дневник\" по темата от Асоциацията на индустриалния капитал в България (АИКБ) препратиха за позиция към Българската търговско-промишлена палата (БТПП) като настоящ ротационен председател на асоциацията на работодателите, откъдето обаче обявиха пред \"Дневник\", че това не е тема, която е актуална за тях. От Конфедерацията на работодателите и индустриалците в България (КРИБ) и от Българската стопанска камара (БСК), които също са в асоциацията, обявиха, че правилата са остарели и трябва да се осъвременят. Пред БНТ Добрин Иванов, изпълнителен директор на АИКБ, призна авторството на идеята и обясни, че в сегашната ситуация на пазара на труда има дефицит не само на квалифицирани специалисти, но на всякаква работна ръка. В такъв случай, ако искаме да имаме ръст на брутния вътрешен продукт, това не може да бъде осъществено чрез количествено увеличаване на работещите, а единствено чрез повече работа. Това всъщност е доброволен договорен труд между работника и работодателя, обясни той. Горещи защитници на идеята са и търговските вериги, членуващи в Сдружението за модерна търговия. Изпълнителният директор на сдружението Йордан Матеев обяснява пред \"24 часа\", че сегашната форма на отчитане на труда е остаряла и не позволява коректно изчисляване и заплащане на извънредния труд. Посочва, че при веригите има силно изразена сезонност и например по празниците се налага повече хора едновременно да бъдат на работа. Според него промени в Кодекса на труда по въпроса ще са от полза както за работниците, така и за работодателите. Работодатели срещу анахронизма в закона Подобна теза споделя и БСК. Пред \"Дневник\" от организацията посочват, че подкрепят отпадането на общата забрана на извънредния труд, което е в интерес както на работодателите, така и на работещите по трудов договор. Промяната ще доведе както до намаляване на недостига на кадри в множество отрасли и сектори като здравеопазване, промишленост и други, в които има непрекъсваем режим на работа и работа на смени, така и до възможности за допълнително трудово възнаграждение за много работници и служители, е позицията на организацията. \"С отпадането на общата забрана за полагане на извънреден труд ще бъде преодолян анахронизъм на трудовото ни законодателство, който отдалечава правото ни от изискванията на днешното динамично социално-икономическо развитие на обществото и ограничава една от основните свободи, а именно – свободата на договаряне\", посочват от камарата. Позицията на камарата е, че увеличаването от 150 на 300 часа извънреден труд на година ще позволи на българската икономика да увеличи и конкурентоспособността си спрямо останалите. Нито стопанската камара, нито другите организации засега дават знак, че имат разчети за това как би се отразила на разходите за труд подобна промяна. Аргументът им е, че не се правени разчети, защото все още не са известни параметрите на промяната. На това Валери Апостолов от \"Подкрепа\" обяви, че бизнесът иска с по-малко работници да се свърши цялата работа, защото това ще спести пари. Идеята за извънредния труд - 12 години по-късно От отговори на КРИБ до \"Дневник\" се разбира, че конфедерацията още през 2008 г. е предлагала завишаването на часовете разрешен извънреден труд, но тогава не се приело заради колизията между двата синдиката по въпроса и липсата на подкрепа от Народното събрание. Организацията също смята за анахронизъм актуалния текст в Кодекса на труда. Посочва, че предложението да се вдигнат часовете е по настояване на нейни членове на фона на липсата на кадри. Според КРИБ с такава промяна ще се решат няколко въпроса - ще излязат на светло \"работодателите, които поради законовите ограничения са принудени да не обявяват изцяло положения извънреден труд /основно поради технологични причини, а не нежелание да спазват закона/, ще създаде възможност за по-голяма гъвкавост при наемане на работа, ще създаде по голяма сигурност на отделния работник полагащ извънреден труд, тъй като той ще бъде регламентиран и съответно обявен в Главната инспекция по труда\". Също така ще отпаднат редица пречки пред инспекцията по труда за провеждане на ефективен контрол. Реално такава промяна ще засегне голяма част от фирмите и преди всичко тези, които работят на сменен режим, както и тези със специфични професии, чиято дейност налага полагането на непрекъснат труд 24 часа 7 дни в седмицата, посочва организацията. Параметрите на промяната Промяната с условията за извънредния труд бе обявена от самия социален министър Деница Сачева в интервю пред БТА в самия край на годината. Тъкмо там тя обявява, че се предлага тази промяна, записана в проект и вече обсъждана с работодатели и синдикати. \"На този етап, в съответствие със законодателството на Европейския съюз, Министерството е направило предложения за намаляване на максималния период за сумирано изчисляване на работното време от 6 на 4 месеца, както и по възможността чрез договаряне между социалните партньори да има по-голяма продължителност на извънредния труд в една календарна година - до 300 часа чрез договаряне\", посочва тя. Обяснява, че тази и другите обсъждани промени в Кодекса на труда ще се дискутират до края на март. В отговор на въпроси на \"Дневник\" от министерството посочват, че в законопроекта, обсъждан с работодателите и синдикатите и през миналата година, не е предвидено отпадане на забраната за полагане на извънреден труд и разширяване на случаите, в които е допустимо полагането му по изключение. \"В законопроекта се предлага чрез механизма на колективното трудово договаряне на браншово и отраслово ниво да се договаря по-голяма продължителност на извънредния труд в рамките на една календарна година, но не повече от 300 часа. Следва да се отбележи, че са запазва регламентираното в Кодекса на труда ограничение за продължителност на извънредния труд до 150 часа за една година, което ще се прилага, когато не е сключен колективен трудов договор на браншово и отраслово ниво\", посочват от ведомството за \"Дневник\". Възможността чрез колективен трудов договор на отраслово/браншово ниво да се договаря по-голяма продължителност на извънредния труд дава възможност да бъде отчетена спецификата на дейността на предприятията от съответния отрасъл/бранш, се казва в позицията на министерството. Според него по този начин работодателите ще могат да съобразят организацията на труда с интензитета на производствената дейност като спазват законовите правила за непрекъсната междудневна и седмична почивка. Правата на работниците и служителите ще са гарантирани, вкл. правото им на заплащане на положения извънреден труд с увеличение. \"Пробутване на нормализиране\" Ваня Григорова, икономически съветник на президента на КТ \"Подкрепа\", обясни пред \"Дневник\", че България от няколко години нарушава евродирективата за сумирането на работното време, като срокът продължава да е 6 месеца при записани 4 в директивата и сега спазването й се представя като предложение за положителна промяна от страна на социалното министерство. Правителството се опитва да пробута нормализиране срещу спазване на евродирективата, коментира тя. Напомня, че преди година е обсъждан цял пакет промени в Кодекса на труда, сред които и уреждането на извънредния труд, но въпросът е отпаднал след като тоговашният министър Бисер Петков се е отказал от целия пакет. \"Подкрепа\" е категорично против увеличаване на часовете за извънреден труд, посочи Григорова. Синдикатът е против генерални промени в Кодекса на труда, защото смята, че това ще промени философията му, а колкото и дефекти да има в българската практика, ако се спазва, той е един от най-добрите в ЕС. Позицията на другия синдикат - КНСБ, не изглежда така категорична. Пред \"24 часа\" оттам коментират, че при сумарното отчитане на извънредния труд често работодателите не го декларират коректно и съответно не го заплащат адекватно. Затова настояват при промени да се гарантират правата на работниците. Освен това настояват плащането на допълнителните часове работа над регламента да се вдигне от сегашните 75% в почивни дни и 100% на официални празници.", "date": "2020.01.08", "title": "Кой какво иска да се промени с извънредния труд в България"}
{"url": "https://www.dnevnik.bg/sviat/2020/01/08/4013520_iran_nanese_udari_sreshtu_bazi_s_voinici_na_sasht_v/", "text": "Иран изстреля над двайсет балистични ракети срещу военни бази в Ирак, където са разположени американски военни, съобщават международни медии и БТА. Иранската държавна телевизия съобщи, че нападението е отмъщение за убийството на ръководителя на поделението \"Ал Кудс\" на революционната гвардия Касем Солеймани американски дрон на 3 януари край Багдад. Американски представител каза, че няма данни за жертви, но обектите все още се претърсват. Вчера парламентът в Техеран  обяви всички американски военни  за терористи. \"Всичко е наред\", написа в \"Туитър\" президентът на САЩ Доналд Тръмп след ракетния обстрел и каза, че ще направи изявление тази сутрин. \"Правим първоначални оценки на щетите\", каза в комюнике говорителят на Пентагона Джонатан Хофман. По думите на Хофман Иран е изстрелял повече от дузина балистични ракети от своя територия по две иракски военни бази, използвани от предвожданата от САЩ коалиция, предаде \"Ройтерс\". Обстреляна е базата \"Айн ал Асад\" в провинция Анбар и още една база в Ербил. Иракската армия говори за общо 22 ракети - 17 срещу \"Айн ал Асад\" и други към Ербил. Ирански медии побързаха да обявят, че \"поне 80 души\" са загинали при въздушните удари. Според \"Гардиън\" целта не е да се посочи истината, а да се обяви победа, за да се избегне нуждата от последващи удари. \"Иран предприе пропорционални мерки\" Убийството на Солеймани и ударите на Иран бяха извършени в момент на засилено напрежение в Близкия изток след решението на Тръмп да изтегли САЩ едностранно от ядреното споразумение, което Иран бе сключил със световните сили. Това са и първите случаи през последните години, в които Вашингтон и Техеран се нападат директно, а не чрез техни подопечни сили в региона. Ескалацията на напрежението поражда опасност от открита военна конфронтация между двете вражески държави, които са в конфликт от Ислямската революция в Иран през 1979 г. \"Иран предприе пропорционални мерки за самоотбрана по силата на Член 51 от Устава на ООН, атакувайки база, от която бе извършено подло въоръжено нападение срещу наши граждани и високопоставени лица. Не целим ескалация или война, но ще се защитаваме от всякаква агресия\", написа иранският външен министър Мохамад Джавад Зариф в \"Туитър\". Базата \"Айн ал Асад\" в иракската провинция Анбар бе използвана за пръв път от американските сили след нахлуването в Ирак през 2003 г., при което бе свален от власт Саддам Хюсеин. Години след това американски военни бяха разположени там в кампанията срещу групировката \"Ислямска държава\" в Ирак и Сирия. В нея има 1500 американски и съюзнически войски. Говорител на въоръжените сили на Норвегия каза, че няма пострадали сред намиращите се там около 70 норвежки военни. Министър-председателят на Австралия Скот Морисън заяви, че всички австралийски военни и дипломати в Ирак са в безопасност. Вицепремиерът на Нова Зеландия Уинстън Питърс каза, че новозеландските военни са в безопасност и изрази тревога от ескалацията на враждебните действия между Иран и САЩ, предаде \"Ройтерс\". Невредими са и войниците на Германия, Дания, Норвегия и Полша. Забрана за полети над Ирак и Иран Двама източници от иракските служби за сигурност съобщиха, че поне една от ракетите, изглежда, е ударила самолет в базата в Анбар и е предизвикала пожар. Не става ясно дали самолетът е иракски, или американски. Корпусът на гвардейците на Ислямската революция твърди, че военновъздушната база \"Айн ал Асад\" е напълно унищожена, предаде ДПА. Той предупреди САЩ и регионалните им съюзници да не отвръщат на ракетното нападение. В изявление, разпространено от иранската държавна телевизия, гвардейците заявиха на САЩ да изтеглят силите си от региона, за да избегнат убийството на свои военни. Те предупредиха, че всяка агресия от страна на САЩ срещу Иран ще доведе до ужасни последици за американците. В изявлението се отправя заплаха за нападение срещу американския съюзник Израел. Нападението бе извършено часове след като хиляди иранци се събраха да си вземат последно сбогом със Солеймани. Най-малко 56 души загинаха, а над 200 бяха ранени по време на траурно шествие преди погребението му. Федерално управление за гражданско въздухоплаване на САЩ съобщи, че забранява на американските авиокомпании да използват въздушните пространства на Ирак, Иран, Оманския залив и водите между Иран и Саудитска Арабия.", "date": "2020.01.08", "title": "Иран нанесе удари срещу бази с войници на САЩ в Ирак"}
{"url": "https://www.dnevnik.bg/sport/2020/01/08/4013343_s_naprejenie_i_kritiki_superkupata_na_ispaniia_se/", "text": "С нов формат, слаб интерес и критики за погазване на човешките права суперкупата на Испания се насочва към Саудитска Арабия. За пръв път шампионът ще бъде излъчен в минитурнир между четири отбора, като азиатската държава ще приеме надпреварата в следващите три години  в сделка на стойност 120 милиона евро . Програмата ще открият носителят на купата \"Валенсия\" и \"Реал\" (Мадрид), които играят в 21 ч. В другия полуфинал шампионът \"Барселона\" среща \"Атлетико\" (Мадрид) в четвъртък. Финалът е в неделя, като мачовете ще бъдат излъчени по \"Би Ти Ви екшън\". В навечерието на турнира вниманието беше насочено към избора на Саудитска Арабия за домакин. Суперкупата на Испания е поредният форум, който страната \"купува\" в опита си да заеме водещи позиции в спорта. Наскоро държавата прие големия  боксов мач между Антъни Джошуа и Анди Руис , суперкупата на Италия, а в бъдеще ще организира  турнир по снукър . Провеждането на турнира в държава, в която се погазват човешките права, предизвика вълна от критики.  Испанската държавна телевизия RTVE отказа да се включи в наддаването за правата за излъчване , а от организацията с нестопанска цел за защита на правата на човека \"Амнести интернешънъл\" подготвят мирен протест пред посолството на Саудитска Арабия в Мадрид в сряда.      Надпреварата създаде напрежение и по високите етажи на испанския футбол, като ръководството на Ла Лига обвини федерацията в двоен стандарт. Дълго време Испанската футболна лига се опитва да прокара идеята за провеждането на мач от първенството в чужбина, но досега федерацията осуетяваше плановете и именно тя стои зад одобрението на сделката за суперкупата със Саудитска Арабия. \"Футболът се развива независимо дали искаме или не. Разбираме, че феновете не могат да си позволят пътуването и ще се опитаме да донесем трофея при тях\", каза треньорът на \"Валенсия\" Алберт Селадес. Думите му дойдоха във връзка с малкото фенове от Испания, които ще дойдат да подкрепят четирите отбора. Въпреки че двата полуфинала са почти напълно разпродадени, тимовете обявиха, че твърде малко са заявените билети от фенклубовете. Заявките от \"Валенсия\" са едва 26, а продадените билети от \"Атлетико\" са 50. Тимът от Мадрид обеща да покрие цената на пропуските на феновете си в полуфинала, като ще го направи и за финала, ако отборът стигне до спора за титлата. Съответно по 600 и 300 са заявките за билети от феновете на \"Реал\" и \"Барселона\", като това е едва 9% от пропуските, които бяха предоставени за разпределение от клубовете. Вероятно причина за нежеланието на феновете да присъстват на турнира е скъпото пътуване, като самолетните билети и отсядането в Саудитска Арабия за няколко дни надхвърля 1000 евро. От друга страна, надпреварата ще пропуснат някои ключови фигури като Карим Бензема, Еден Азар, Марк-Андре тер Щеген, Диего Коста и други.", "date": "2020.01.08", "title": "С напрежение и критики суперкупата на Испания се пренася в Саудитска Арабия"}
{"url": "https://www.dnevnik.bg/evropa/2020/01/08/4013523_berlin_prizova_es_da_otgovori_na_reshenieto_na_iran_da/", "text": "Външният министър на Германия Хайко Маас призова вчера европейските сили да изработят единна реакция на решението на Иран  да отхвърли ограниченията за обогатяване на уран , наложени му от ядрената сделка, предаде \"Ройтерс\". След спешна среща в Брюксел с външните министри на Великобритания и Франция Маас каза пред репортери: \"Според нас това, което Иран обяви, не е правилен курс, така че ние трябва да намерим общ отговор\". Той обаче не прикани за възобновяване на санкциите на ООН срещу Техеран. Думите на германския пръв дипломат са най-острата досега критика на Европа срещу решението на Иран, въпреки силното желание на европейците  да спасят ядреното споразумение  от 2015 г., отбеляза \"Ройтерс\". В неделя Иран каза, че ще обогатява уран без ограничения, след като миналата седмица  САЩ убиха с въздушен удар  край Багдад висш ирански генерал. Френският външен министър Жан-Ив льо Дриан каза в понеделник, че същността на сделката бавно изчезва и европейските сили ще решат в идните дни дали да започнат процедура за решаване на спор заради ирански нарушения. По силата на сделката от 2015 г. Иран се съгласи да ограничи ядрената си програма в замяна на отмяна на повечето международни санкции. Дипломати заявиха пред \"Ройтерс\" в понеделник, че европейските страни по сделката ще започнат процедурата тази седмица. Официални лица и дипломати коментираха, че страните от ЕС искат първо Международната агенция за атомна енергия да потвърди последните твърдения на Иран за обогатяване. Външните министри на блока ще се срещнат в петък в Брюксел, за да обсъдят кризата с фокус към намаляването на напрежението между Вашингтон и Техеран.", "date": "2020.01.08", "title": "Берлин призова ЕС да отговори на решението на Иран да отхвърли ядрените ограничения"}
{"url": "https://www.dnevnik.bg/evropa/2020/01/08/4013528_es_nastoiava_za_za_prekratiavane_na_vunshnata_namesa_v/", "text": "Европейският съюз настоява за спиране на насилието в Либия и за прекратяване на външната намеса в страната. Това заяви върховният представител на ЕС по външната политика и сигурността Жозеп Борел след среща в Брюксел с външните министри на Германия, Франция, Великобритания и Италия, предаде БТА. Няма военно решение на проблемите в Либия, добави Борел. По неговите думи обстановката в страната се влошава с всеки изминал ден. Борел поясни, че вчерашната му среща с четиримата външни министри първоначално е била предвидена в Триполи, но пътуването е било отменено в последната минута заради събитията в африканската страна. Върховният представител заяви, че от първостепенна важност е боевете в либийската столицата да бъдат прекратени. В отговор на въпрос той изрази убеденост от нуждата да се разговаря с правителството в Триполи. Борел поясни, че под \"външна намеса\" разбира действията на Турция. Той отбеляза, че операцията \"София\" за спазване на наложеното от ООН оръжейно ембарго срещу Либия не е закрита, но в нея не участват кораби от европейски военноморски сили. Има турски кораби в Средиземно море, поведението на турската страна от последните дни повишава тревогите ни за Либия, добави Борел. По-рано тази седмица турският президент Реджеп Тайип  Ердоган каза, че войски  на страната му вече се придвижват към Либия. Парламентът в Анкара  разреши тази стъпка миналата седмица . Турция е силен поддръжник на признатото от ООН Правителство на националното съгласие в Триполи, воюващо с бунтовническия командир Халифа Хафтар. Неговата Либийска национална армия (ЛНА) обяви през април офанзива срещу столицата и въпреки че настъплението среща трудности, в последните седмици подкрепяният от Египет и Обединените арабски емирства Хафтар засилва атаките срещу Триполи. ", "date": "2020.01.08", "title": "ЕС настоява за прекратяване на външната намеса в Либия"}
{"url": "https://www.dnevnik.bg/evropa/2020/01/08/4013530_parij_prizova_london_da_bude_guvkav_v_pregovorite_s_es/", "text": "Френският президент Еманюел Макрон заяви вчера, че Великобритания трябва да прояви гъвкавост в преговорите си с ЕС, след като напусне съюза на 31 януари, предаде \"Ройтерс\". Според него в центъра на  преговорите след Брекзит  ще бъдат запазването на тесните връзки в сферата на сигурността и външната политика, както и отстояването на европейските икономически интереси. По повод настояването на британския премиер Борис Джонсън преговорите за отношенията с ЕС да приключат до края на тази година Макрон подчерта, че е необходимо Лондон да покаже \"гъвкавост по отношение на този амбициозен график\". Същевременно членовете на Камарата на общините на британския парламент започнаха вчера тридневни дебати по издействаното от Джонсън  споразумение за напускане на ЕС . Тъй като на изборите през декември неговата Консервативна партия  спечели мнозинство  от 80 мандата, няма съмнение, че сделката ще бъде одобрена и Обединеното кралство ще може да излезе от ЕС в договорения срок, изтичащ на 31 януари, отбелязва \"Ройтерс\". Предмет на дебатите, започнали вчера и приключващи с гласуване в четвъртък, е законопроектът за излизане на Обединеното кралство от ЕС и за прилагане на споразумението за Брекзит, договорено от Борис Джонсън с Брюксел, пояснява \"Франс прес\". При представянето вчера на законопроекта британският министър за Брекзит Стивън Баркли каза пред депутатите, че този текст отговаря на волята на британците, гласували преди повече от три години за излизане от ЕС. Баркли подчерта, че законопроектът гарантира правата на гражданите на ЕС в Обединеното кралство, както и правата на британците в ЕС. Първи вот по текста  имаше на 20 декември , седмица след като консерваторите на Борис Джонсън спечелиха мнозинство в парламента. Тогава депутатите подкрепиха сделката за Брекзит с 358 гласа \"за\" срещу 234 \"против\". В четвъртък гласуването ще бъде второто по въпроса. /БТА", "date": "2020.01.08", "title": "Париж призова Лондон да бъде гъвкав в преговорите с ЕС след Брекзит"}
{"url": "https://www.dnevnik.bg/na_put/2020/01/08/4013185_shte_potunat_li_germanskite_ostrovi_haligen/", "text": "                         Отдалеч мъгливите хълмове, издигащи се над синьо-сивата водна повърхност край северното германско крайбрежие, могат да бъдат взети и за сенки на хоризонта. Но отблизо островите Халиген във Ваденско море са си съвсем истински. Тези десет мънички парчета блатиста земя в Северно море през годините са устоявали на гнева на вълните и капризите на времето. С диги не могат да бъдат защитени бреговете на малките островчета - когато се разрази морска буря, водата завладява сушата, поглъщайки всичко по пътя си. В екстремни случаи над водата остават да стърчат само къщите на местните хора, построени върху изкуствено създадени могили. Зандра Венд, която е израснала на Хоге, втория по големина от десетте острова Халиген, казва, че е невероятно преживяване да се види как  Северно море  приижда, наводнява острова, след което отново се отдръпва. Много хора идват специално за да наблюдават природното явление, което по думите на Венд не нанася щети на острова, а тъкмо напротив - съхранява го. Халиген пазят континенталния шелф Векове наред наводненията, които заливат островите Халиген - с изградени диги средно по 4-5 пъти годишно, а тези без предпазни съоръжения до 50 пъти годишно - водят до отлагане на седименти. Благодарение на тези отлагания островите се разрастват едновременно с вдигането на морското равнище. Това е важно не само за живота на островите Халиген, но и за защитата на германския северозападен бряг. По-голямата част от него е под морското равнище, поради което малките зелени островчета Халиген изпълняват ролята на дига за континенталния шелф, предпазвайки го от наводнения. \"Тази островна група, както и другите острови извън континенталната част образуват своеобразна бариера срещу високите вълни\", казва Ханс-Улрих Рьоснер, ръководител на офиса за  Ваденско море  към природозащитната организация WWF. Следователно за континента е от голямо значение оцеляването на малката островна група, но във времена на климатични промени това може да се окаже непосилна задача. Вторият по големина остров Хоге разполага с шлюз, а през 30-те години на миналия век е построена ниска дига, която да редуцира наводненията през летните месеци, когато кравите и овцете пасат. В резултат обаче на сушата се утаяват по-малко седименти, което означава, че островът не може да расте както преди. Това се оказва проблем, тъй като морското равнище се повишава по-бързо. \"Обмисляме да оставяме шлюза отворен, за да идва повече вода, след което отново да го затваряме, така че водата да остава по-дълго на острова\", казва кметицата на Хоге Катя Юст. Компетентният орган - Държавната служба за защита на бреговете, националните паркове и моретата Шлезвиг-Холщайн - проучва дали този механизъм е приложим и на другите острови Халиген. Сигурно убежище в бурите  Междувременно се изграждат защитни валове около къщите на могилите така, че те да бъдат по-добре защитени от вълните. Мерките се наложиха след двата мощни урагана Кристиан и Ксавиер, които бушуваха в Северна Европа в края на 2013 година. Различни изследвания прогнозират, че през следващите 50 до 100 години някои от 10-те миниатюрни острова могат да се окажат под вода. Но според Катя Юст като цяло сред местните жители няма паника. \"Да се страхуваш да живееш някъде, защото това място може да изчезне, би било емоционално самоубийство\", казва тя. \"Ако все мислим какво би могло да се случи, когато ни застигне буря със силата на Кристиан или Ксавиер, ще трябва да се изнесем оттук.\" Което е немислимо за местните хора: \"Това е нашият свят, нашият живот. Хората могат да се местят по някакви други причини, но не и заради водата. Не и когато сте роден тук\", казва Зандра Венд.", "date": "2020.01.08", "title": "Ще потънат ли германските острови Халиген"}
{"url": "https://www.dnevnik.bg/evropa/2020/01/07/4013142_koalicionniiat_dogovor_mejdu_desni_i_zeleni_v_avstriia/", "text": "Съчетаване на \"най-доброто от два свята\": австриецът Себастиан Курц непрестанно повтаря тази формулировка, за да опише коалиционния договор, който консервативната му партия  сключи с еколозите . Новото правителство на десницата и \"Зелените\", което встъпи в длъжност вчера, си е поставило амбициозни цели за подобряване на климатичния баланс на страната и ще следва твърда линия към имиграцията според Курц. Ето някои основни моменти от  управленската му програма : Въглеродна неутралност до 2040 г. Австрийското правителство иска да се представи по-добре, отколкото в заложената цел в неотдавна приетото споразумение между страните от ЕС да се постигне  въглеродна неутралност до 2050 г. Въглеродна неутралност означава дадена страна да не излъчва повече парникови газове, които предизвикват глобалното затопляне, отколкото поглъща, например чрез гори, почви и океани. В Европа Норвегия, Финландия и Швеция вече са си поставили за цел да постигнат въглеродна неутралност преди 2050 г. Ахилесовата пета на Австрия са именно емисиите й на въглероден диоксид, особено свързаните с транспорта. Между 1990 и 2017 г. Австрия и още пет други страни от ЕС са били единствените, чиито емисии парникови газове са нараснали, а за целия ЕС тези емисии са спаднали с 22 процента. Експертите приветстват климатичните амбиции на новото правителство, но изтъкват мащабите на усилието, което трябва да се положи. По-зелен транспорт, жилища и енергетика Докато \"Зелените\" и много специалисти призоваваха да се въведе австрийски данък върху емисиите въглероден диоксид, какъвто съществува в много страни от ЕС, включително Германия, консерваторите отложиха тази мярка. Работна група ще проучи въпроса от 2022 г. Коалиционният договор затова пък предвижда силно увеличение на таксата \"климат\" върху самолетните билети, която ще стане 12 евро за полетите на малко и средно разстояние (сега тя е съответно 3.5 и 7.5 евро). За по-екологичен пътен и железопътен транспорт правителството иска да създаде карта за по 3 евро на ден, която ще позволи да се ползва общественият транспорт в цяла Австрия, да увеличи дела на придвижванията с велосипед от 6 на 13 процента и да накара всички нови таксита, превозни средства под наем и общественият автопарк да ползват екологични енергоносители. Целта е също до 2030 г. да се ползват 100 процента възобновяеми енергоизточници, да се забрани отопляването с петрол или въглища за частни лица и ползването на газови печки в новите жилища. Растеж, бюджет и околна среда В една благоденстваща страна, чиято динамична икономика се опира на здрава мрежа от малки и средни предприятия, австрийското правителство залага на принципа, че растежът не е враг на околната среда. \"Инвестициите в обществения транспорт или защитата на климата ще стимулират икономическата дейност\", твърди Себастиан Курц. Икономисти обаче подчертават, че ще е трудно да се намери бюджетният баланс за различни инвестиционни пера в полза на климата, при положение че консерваторите искат да продължат да намаляват данъците, което е един от политическите приоритети на младия канцлер. Заложени са намаления на данъка върху дохода и на корпоративния данък. Имиграция срещу прозрачност Консервативната Австрийска народна партия смята, че е наложила твърдата си линия по въпросите на имиграцията и сигурността. Еколозите пък заявяват, че са авторите на амбициозен раздел за подобряване на прозрачността в обществения живот. Десницата на Себастиан Курц настоява за две емблематични мерки: забрана на носенето на забрадки в училище за девойки до 14-годишна възраст и създаване на механизъм за предварително задържане на лица, които са смятани за опасни. Понятието за национално предимство за австрийци за сметка на неавстрийски граждани, което беше вдъхновило множество проекти на предишното правителство на Курц с крайната десница, изцяло отсъства в новата управленска програма. Сред мерките за подобряване на прозрачността в страна, която неотдавна бе разтърсена от множество скандали, са засилване на правомощията на Сметната палата и право на достъп до административни документи. /БТА", "date": "2020.01.08", "title": "Коалиционният договор между десни и \"Зелени\" в Австрия: \"най-доброто от два свята\""}
{"url": "https://www.dnevnik.bg/biznes/2020/01/08/4013521_prestupna_grupa_krade_s_godini_ot_jitelite_na/", "text": "Организирана престъпна група е действала на територията на община Ботевград в продължение на поне три години, като е присвоявала средствата, плащани от гражданите за ВиК услуги, и от държавния бюджет. Това заяви пред Би Ти Ви бизнесменът Валентин Златев, чийто баща управлява ВЕЦ \"Бебреш\". Вецът е сочен от кмета Иван Гагалюгов като една от причините язовир \"Бебреш\", от който градът се снабдява с питейна вода, да е източен. Прокуратурата проверява твърденията на кмета, цитирани в медиите, а държавното \"Напоителни системи\", което управлява язовира, не откри нарушения в работата на електроцентралата. Интервюто на Златев, който избягва да се появява в медиите, се състоя ден след  съобщението на прокуратурата , че е наредила на ДАНС да провери как работи вецът на Златев. Златев твърди, че разполага с документи, според които местното ВиК отчита 2.5 млн. куб. м вода, а събира от населението пари за 9 млн. куб. м вода и това става със знанието на кмета. \"Излиза, че само 10% от населението на Ботевград плаща вода по сметки, а това не е така. Действа организирана престъпна група, която събира от населението пари за 9 млн. куб. м вода, а плаща на държавата за 2 млн. и останалите пари са присвоени за лично облагодетелстване. Минимум от 2016 г съществува тази схема. Вече са образувани 2 наказателни дела, които са установили изтичане на пари в брой и през фиктивни договори за резервни части и неправомерни средства за лично облагодетелстване\", каза Златев. Бизнесменът каза, че язовир \"Бебреш\" е строен в края на 80-те години като водоем за промишлено водоснабдяване и за поливане, а не за питейни води. В годините 28 от лицензираните водоизточници, захранвали в миналото Ботевград, са спрени и вода се подава само от язовира - непречистена, заяви той. По думите му смеските, с които се почиства магистрала \"Хемус\", се оттичат към язовира и оттам - в чешмите на хората. \"Кой кога е решил да разруши 28 източника за водохващания, това е големият въпрос. Няма отговор защо е спряна работата на лицензираните водохващания и кой е разрешил язовир \"Бебреш\" да стане единствен източник\", попита риторично Златев. \"Басейновата дирекция сезира районната прокуратура нееднократно, като казва, че водата от язовира се подава към населението без да се пречиства, последният сигнал е от 27 юни 2019 г. и това е престъпление по Наказателния кодекс\", добави той. Златев представи констативни протоколи, според които тръбата, изградена да снабдява града при аварийни нужди, никога не е работила, а към тръбата за поливане през 2016 г. са установени 8 нелегални байпаса, които през 2019 г. вече са станали 18. Той отрече твърденията на кмета, че вецът има принос към намаляването на нивото на водата. \"Вецът не е работил. За 14 дни е пуснат за профилактика на база на всички документи\", каза Златев и добави, че електроцентралата е похарчила 800 хил. куб. м вода - незначително количество спрямо 15 млн. куб. м обем на язовира. \"Абсурдно е да се твърди, че един язовир може да се източи за 14 дни, твърдя, че няма нарушение и че това не може да бъде причина за намалялото количество вода,\" добави той. Златев нарече кмета Гавалюгов олигарх, защото в качеството си на кмет е подписвал заповеди в полза на собствените си дружества и медии. Според него кметът \"истерично опитва да отклони вниманието от въпроса къде е водата на \"Бебреш\".", "date": "2020.01.08", "title": "Престъпна група краде с години от жителите на Ботевград и държавата, твърди Валентин Златев"}
{"url": "https://www.dnevnik.bg/sviat/2020/01/08/4013538_niama_postradali_bulgari_v_iran_i_irak/", "text": "Няма пострадали българи нито при иранските удари в Ирак, нито в самолетната катастрофа в Иран. Това съобщи Министерството на външните работи тази сутрин. Към 7:30 ч. българско време няма данни за пострадали български граждани при катастрофата на украински пътнически самолет в Техеран, Иран, казват от институцията. Пътническият \"Боинг 737\" на украинските авиолинии със 180 души на борда катастрофира след излитането си от летище \"Имам Хомейни\" в Техеран. Повече за инцидента  четете тук . Посолството в Техеран следи ситуацията и е готово да оказва съдействие при необходимост. Вицепремиерът и министър на външните работи Екатерина Захариева изпрати съболезнователна телеграма до министъра на външните работи на Украйна Вадим Пристайко във връзка с катастрофата. \"Поднасям своите най-искрени съболезнования във връзка със самолетната катастрофа, причинила многобройни човешки жертви. Съпричастни сме със скръбта на близките и роднините на загиналите в този тежък, трагичен инцидент\", посочва министър Захариева. Всички членове на състава на посолството на България в Багдад, както и на търговското представителство в Ербил са добре. Двамата български военни към тренировъчната мисия на НАТО от вчера са евакуирани извън Ирак, уточняват още от МВнР. За ударите на Иран в Ирак  четете тук. ", "date": "2020.01.08", "title": "Няма пострадали българи в Иран и Ирак"}
{"url": "https://www.dnevnik.bg/bulgaria/2020/01/08/4013529_valentin_zlatev_borisov_ne_obicha_da_gubi/", "text": "Премиерът Бойко Борисов е човек, който не обича да губи. Така председателят на контролния съвет на \"Лукойл - България\" Валентин Златев описа бившия си партньор в игра на карти и лидер на ГЕРБ Бойко Борисов. В интервю за Би Ти Ви Златев беше помолен да коментира реплика на Борисов от 2011 г.  \" Вальо лъже на карти и с него не играя. Той много лъже\"  В отговор Златев припомни своята реакция на тази реплика оттогава, че ще възобнови игрите с премиера, когато той се научи да играе. \"Защо трябва да имам специални отношения с Борисов, кой ги е определил като приятелски\", попита на свой ред той. На въпрос искали ли са му услуга политици, Златев днес отговори: \"Не е грях да си поискаш\". Едновременно с това подчерта, че компанията, в която работи, се занимава изключително и само с бизнес и никога не се е месила в политическия живот. Подчерта, че лично той се занимава единствено и само с \"Лукойл\", а останалият бизнес се ръководи от баща му, \"който е на 83 г. и има силата и здравето да го прави\". Запитан дали е олигарх, както го нарича кметът на Ботевград, отговори, че това е популизъм. \"Работя в голяма корпоративна структура, нито имам медии, нито се занимавам с политика,\", добави той. Помолен да коментира твърденията че Правец, където баща му беше кмет, а сега ръководена от него компания притежава хотелски комплекс, е частен град, Златев отговори иронично, че това може да твърди само \"човек с дълбок интелектуален потенциал\". \"Това е прекрасен град, посещаван от стотици туристи всекидневно\", добави бизнесменът. В отговор на въпрос Златев заяви, че акцизът върху горивата в България е на средноевропейски нива, а размерът е договорен в присъединителния договор с ЕС. Имаме едни от най-евтините горива в ЕС, добави той. Според Златев АЕЦ \"Белене\" като проект е приключил и тепърва започва формирането на нов проект. Според него България се нуждае от изготвяне на ясен баланс между потребностите на населението и електроенергийните си мощности, защото я очаква недостиг на ток със затварянето на въглищните централи и вецовете. \"Безспорно е, че когато притежаваме реактори, завити на полето с найлони, това е драма. Сигурно сме единствената държава в света, която може да си го позволи, мисля че е престъпление атомни реактори да бездействат щом България е платила за тях. И английската банка HSBC и БАН казват, че скоро ще имаме проблеми с електроенергията\", каза той.", "date": "2020.01.08", "title": "Валентин Златев: Борисов не обича да губи"}
{"url": "https://www.dnevnik.bg/evropa/2020/01/08/4013544_evrodeputatite_sa_zagrijeni_za_poziciiata_na_london/", "text": "Европейският парламент ще изрази \"сериозна загриженост\" заради позицията на правителството на Борис Джонсън към всички 3.3 милиона граждани на ЕС, живеещи във Великобритания, след заплахите за депортиране, отправени от член на британския кабинет, предаде \"Гардиън\". В изтекла резолюция, изготвена от основните политически групи, която се очаква да бъде подкрепена от евродепутатите следващата сряда, администрацията на Джонсън е обвинена, че създава \"тревога\" в последните месеци. Критиките следват  коментари на зам.-министъра по въпросите на сигурността Брандън Люис , който заплаши гражданите на ЕС с депортиране от Обединеното кралство, ако не кандидатстват за  статут на уседналост  до края на 2020 г. По-късно той каза, че думите му са били извадени от контекста, повдигайки опасения според основните групи в ЕП за \"противоречивите\" изявления от Уайтхол. В резолюцията, с която \"Гардиън\" разполага, се предупреждава още, че без \"физически документ\", представящ доказателство за тяхното право на пребиваване в края на преходния период на 1 януари 2021 г. има засилен \"риск от дискриминация спрямо гражданите на 27-те държави - членки на ЕС, от бъдещи работодатели или наемодатели, които може да искат да избегнат допълнителната административна тежест на онлайн проверката или погрешно да се страхуват, че може да правят нещо незаконно. Евродепутатите смятат, че са необходими мерки във връзка с \"ограничения географски обхват\" на подкрепата, предлагана на \"възрастни и уязвими\" граждани на ЕС, включително и на тези, които изпитват трудности с използването на цифрови приложения. Според европарламента нивото на свободно движение, което ще се даде на гражданите на ЕС след Брекзит, трябва да бъде фактор при решаването на \"степента на бъдещото сътрудничество в други области\". Новината идва на малко преди срещата на председателя на Европейската комисия Урсула фон дер Лайен и британския премиер Борис Джонсън по-късно днес. Източници, близки до Фон дер Лайен, казаха, че тя ще опита да представи потенциалните подводни камъни в 11-те месеца, определени от Джонсън за сключването на всеобхватна търговска сделка с ЕС. Според източници от ЕС посещението ще бъде първото от серия инициативи, целящи да придвижат преговорите за Брекзит към по-колаборативна фаза, избягваща сблъсъците от последните три години. По думите на високопоставен източник от ЕС, когато преговорната позиция на блока бъде обявена под формата на чернова в началото на февруари, преди официалното ѝ приемане на среща на министри от ЕС на 25 февруари, тя ще съдържа само най-важните принципи, за да се избегне ранен сблъсък с Обединеното кралство.", "date": "2020.01.08", "title": "Евродепутатите са загрижени за позицията на Лондон към гражданите на ЕС след Брекзит"}
{"url": "https://www.dnevnik.bg/bulgaria/2020/01/08/4013552_borisov_bulgariia_shte_se_suobrazi_s_iskaneto_na_irak/", "text": "Премиерът Бойко Борисов обяви, че България ще се съобрази с искането на Ирак всички чужди войски да напуснат страната. Позицията бе съобщена тази сутрин при откриване на стратегическия диалог между България и САЩ. За срещата в София трябваше да пристигне заместник държавният секретар на САЩ Дейвид Хейл, но според посланик Херо Мустафа той е останал във Вашингтон, за да се занимае със ситуацията в Ирак. \"Само мирът може да реши проблемите в Близкия изток. Ние ще се съобразим с решението на иракския парламент, но нека да не забравяме, че войските на НАТО, коита са там, са по тяхно искане и те стабилизират така крехкото положение след войната\", каза Борисов пред делегацията от САЩ и медиите. Преди дни иракският парламент прие резолюция, с която поиска от правителството да сложи край на присъствието на чуждестранни войски в Ирак и да гарантира, че те няма да ползват сушата, въздушното и водното пространство на страната по каквато и да било причина. Решението следва въздушния удар край летището на Багдад, при който бяха убити иранският командир Касем Солеймани и иракски бойци, чиято организация е част от иракските институции. В понеделник военният министър Красимир Каракачанов каза, че страната ни може да не изпрати нови войници в Ирак при предстоящата ротация след две седмици. В момента България има двама офицери там.", "date": "2020.01.08", "title": "Борисов: България ще се съобрази с искането на Ирак за напускане на всички чужди войски"}
{"url": "https://www.dnevnik.bg/bulgaria/2020/01/08/4013580_valentin_zlatev_nikoga_ne_sum_pomagal_na_politici/", "text": "Връзка между бизнеса и политиката трябва да има на принципна основа. Политиците в никакъв случай не трябва да бъдат бизнесмени и бизнесмените в никакъв случай не трябва да бъдат политици\", заяви в интервю за Би Ти Ви бизнесменът и председател на надзорния съвет на \"Лукойл България\" Валентин Златев. На въпрос дали е помагал на политици Златев отговори \"Никога\". Запитан дали политици са искали помощ от него, Златев отговори: \"Не е грях да си поискаш\". Той отказа да коментира кой е идвал при него и какво точно е искал. Едновременно с това той подчерта, че компанията, в която работи, се занимава изключително и само с бизнес и никога не се е месила в политическия живот. Подчерта, че лично той се занимава единствено и само с \"Лукойл\", а останалият бизнес се ръководи с баща му, \"който е на 83 г. и има силата и здравето да го прави\". Какво каза Валентин Златев за отношенията си с премиера Бойко Борисов четете  тук. Как Валентин Златев коментира проблема с водоснабдяването на Ботевград и състоянието на язовир \"Бебреш\" четете  тук. ", "date": "2020.01.08", "title": ""}
{"url": "https://www.dnevnik.bg/sviat/2020/01/08/4013581_velikobritaniia_osudi_nai-mladiia_terorist_v/", "text": "Британски тийнейджър, описал себе си като неонацист, беше осъден вчера на почти седем години затвор за планиране на терористично нападение от стаята си, предаде агенция \"Ройтерс\". Седемнайсетгодишният, чиято самоличност не може да бъде съобщена от законови съображения, извършвал детайлни проучвания в интернет за материали с  расистко и крайнодясно съдържание , призовавайки след това други да споделят забранените материали, открити от него. Арестуван е през март 2019 г., когато полицията намира в дома му в град Дърам, Североизточна Англия, саморъчно написан списък с възможни райони за атака и списък с огнестрелни оръжия, които да си купи. През ноември е признат за виновен по шест обвинения, включително подготвяне на терористичен акт, което според Би Би Си го прави най-младия човек във Великобритания, осъждан някога за планиране на подобно нападение. \"Случаи като този показват ясно опасностите, с които се сблъскват нашите младежи днес в интернет\", каза детектив Мартин Сноудън, ръководител на силите за борба с тероризма на полицията в Североизточна Англия. \"Негативното влияние и  мощното манипулиране , което се извършва от тези, които искат да ги радикализират, не бива да бъдат подценявани\", добави той. Тийнейджърът, който беше осъден на шест години и осем месеца затвор от съд в Манчестър, е проучвал детайли, свързани с неотдавнашни масови убийства в САЩ и Европа, заяви полицията.", "date": "2020.01.08", "title": "Великобритания осъди най-младия терорист в историята си"}
{"url": "https://www.dnevnik.bg/zelen/2020/01/08/4013536_ot_utre_zapochva_godishnoto_broene_na_zimuvashtite/", "text": "От 9 до 12 януари 2020 г. експерти и доброволци ще посетят водоемите в страната, на които зимуват водолюбивите птици за преброяване, което се координира от Изпълнителната агенция по околна среда. Инициативата покрива повече от 100 страни и около 25 000 влажни зони в целия свят и се организира от международната организация за защита на влажните зони  Wetlands International . На световно ниво се наблюдават различни видове водоеми, които са обхванати от Рамсарската конвенция за опазване на местообитанията на водолюбиви птици - реки, езера, водохранилища, сладководни блата, мангрови гори, коралови рифове, оризови полета и канали за отпадни води. В България са включени над 200 влажни зони, сред които са Дунавското и Черноморското крайбрежие, и всички големи язовири и реки във вътрешността на страната, където зимуват водолюбивите птици. Преброяването се извършва предимно от доброволци, чиито екипи се координират от агенцията по околна среда. Те включват експерти и любители-орнитолози от Българското дружество за защита на птиците (БДЗП), сдружение \"Зелени Балкани\", Ортнитологичната централа и Националния природонаучен музей към БАН, клуб \"Скорец\" към Софийския университет, Сдружение за дива природа \"Балкани\", Фонд за дивата флора и фауна и дирекцията на Природен парк \"Персина\", Съюза на ловците и риболовците и много други. Те се разпределят в екипи по водоеми и следват общата методика на Wetlands International, която осигурява сравнимост на данните през годините. В България Елена Тилова от \"Зелени Балкани\" разказва, че началото на преброяването за България е било в края на 60-те години на миналия век. Днес наблюденията се координират от Изпълнителната агенция по околна среда и води (ИАОС) и се извършват с помощта на научните институции, местни ведомства като Регионалните инспекции по околна среда и води (РИОСВ), дирекциите на природните и националните паркове и природозащитните неправителствени организации. Радослав Станчев, координатор на преброяването от ИАОС, допълни, че в началото преброяването за България е било координирано от учените от Българската академия на науките (БАН), като постепенно в работата се включват и доброволци от неправителствените организациии. Днес координиращата агенция по околна среда отново разчита освен на регионалните си експерти и на полевата работа на учени и доброволци от неправителствените организации. Данните се използват от ИАОС за попълване на националната база данни за биоразнообразието, за подаване на информацията за глобалните регистри на Wetlands International и за допълване на данните за задължителното периодично докладване към Европейската комисия за състоянието на \"Натура 2000\" в страната. \"Целта на преброяването е да събере точна информация, която да послужи за оценка на промените в състоянието на популациите на наблюдаваните видове птици. Това е показател за промените в средата, която обитават птиците и хората. Проучванията са особено важни и актуални в контекста на климатичните промени\", коментира Свилен Чешмеджиев от Българското дружество за защита на птиците (БДЗП). Тази година преброяването ще обърне специално внимание на зимуващите пойни и тундрови лебеди, тъй като тече международното преброяване на двата вида, съобщават от БДЗП. България е предпочитано място за зимуване на редица водолюбиви птици. Сред тях са и видове, включени в Световния червен списък, като ушатия гмурец, червеногушата гъска, малката белочела гъска, тръноопашатата потапница, ледената, кадифената и кафявоглавата потапница и други, уточняват от дружеството за защита на птиците. Очакват се интересни наблюдения, тъй като още през декември 2019 г. екип на БДЗП наблюдава рекордна численост на зимуващите големи белочели гъски в района на Свищовско-Беленската низина – близо 75 хиляди индивида. Екипът на фондация \"Льо Балкан-България\" е наблюдавал и изключително рядката за страната обикновена дропла в района на езеро Дуранкулак. Тундрови лебеди и голямо струпване от над 600 тръноопашати потапници са установени в Бургаските езера по време на редовния мониторинг на БДЗП.", "date": "2020.01.08", "title": "От утре започва годишното броене на зимуващите птици край водоемите"}
{"url": "https://www.dnevnik.bg/video/btv/2020/01/08/4013597_ekaterina_zaharieva_kompleksut_kamchiia_dulji_dosta/", "text": "Комплексът \"Камчия\" има финансови проблеми и дължи доста сериозни суми за данъци и такси на общината. Мисля, че от години не е плащал. Кметът се е свързал и официално е информирал руското посолство и Министерство на външните работи за това\", заяви пред Би Ти Ви министърът на външните работи Екатерина Захариева. Спортният почивен комплекс се намира на 25 километра южно от Варна и всяка година се посещава от стотици деца от Русия. В края на 2019 година руският външен министър Сергей Лавров заяви, че  Съветът за национална сигурност в Москва ще обсъди преминаването на комплекс \"Камчия\" в собственост на руската държава . \"Това е детски лагер, до момента от руската страна не са проявявали желание да бъде трансформиран в нещо друго. Ако проявят такова желание, това ще бъде обсъдено съобразно българските интереси\", подчерта Екатерина Захариева. Какво представлява комплекс \"Камчия\" и какви са плановете на Русия за неговото бъдеще четете  тук. ", "date": "2020.01.08", "title": ""}
{"url": "https://www.dnevnik.bg/sport/2020/01/08/4013604_nik_kirios_i_probujdaneto_na_talanta/", "text": "Ник Кириос изигра много силен мач и спечели със 7:6 (7), 6:7 (3), 7:6 (5) срещу Стефанос Циципас в групите на \"АТП къп\". Австралиецът помогна на страната си да стигне четвъртфиналите. С отиграванията си той привлече вниманието на специалистите и напомни за изключителния си талант. В четвъртък Австралия ще играе с Великобритания.", "date": "2020.01.08", "title": ""}
{"url": "https://www.dnevnik.bg/evropa/2020/01/08/4013600_es_nastoia_za_dialog_i_spirane_na_ogunia_v_blizkiia/", "text": "Европейската комисия настоя за незабавно прекратяване на използването на оръжия в конфликта в Близкия изток между Иран и САЩ и призова за усилия за подновяване на диалога, предаде \"Ройтерс\". Председателят на еврокомисията Урсула фон дер Лайен каза по време на пресконференция, преди да отпътува за посещение в Лондон, че ще обсъди ситуацията с британския премиер Борис Джонсън. \"Използването на оръжия трябва да спре сега, за да отвори място за диалог\", допълни тя пред репортери след среща с екипа ѝ еврокомисари. Подчерта, че ЕС няма да пожали сили за опазването на ядрената сделка с Техеран. По нейните думи гласът на ЕС се чува в Близкия изток, допълва БТА. Върховният представител на ЕС по външната политика и сигурността Жозеп Борел отбеляза, че днешната обстановка в региона застрашава постиженията от последните години, включително в борбата с терористите от \"Ислямска държава\". По неговите думи  снощният ирански ракетен обстрел  по бази с военни от САЩ в Ирак е пореден пример за нарастване на насилието, от което никой няма интерес. Борел добави, че \"може би скоро\" очаква среща с иранския външен министър Мохамад Зариф. По неговите думи ЕС подготвя посещение на ръководителя на правителството в Триполи Файез Сарадж. Борел добави, че в Брюксел или Рим ще има срещи \"с други либийски лидери\" за оценка на обстановката в страната. Миналата седмица  САЩ убиха с въздушен удар  край Багдад висшия ирански генерал Касем Солеймани. В отговор снощи Иран изстреля над двайсет балистични ракети срещу военни бази в Ирак, където са разположени американски военни.", "date": "2020.01.08", "title": "ЕС настоя за диалог и спиране на огъня в Близкия изток"}
{"url": "https://www.dnevnik.bg/evropa/2020/01/08/4013571_polski_liavocentristi_izbraha_homoseksualen/", "text": "Полски лявоцентристки партии във вторник одобриха хомосексуалния политик Роберт Бедрон за свой кандидат на президентските избори през май, предаде EurActiv. Според тях този ход в консервативната, предимно католическа страна, в която еднополовите съюзи не са признати, цели запазване на демокрацията. Лидерите на съюза \"Левица\" казаха, че избират Бедрон заради ясната му подкрепа за правата на жените, върховенството на закона и разделянето на църква и държава, подкопавани при управлението на дясната партия \"Право и справедливост\", откакто тя дойде на власт през 2015 г. Бедрон има \"ясни възгледи за светската държава, социалните въпроси, ЕС, въпроси за свободата, включително и свързани с жените\", коментира Влоджимеж Чажасти, лидер на Левия демократичен алианс. Бедрон, на 44 години, ще се изправи пред настоящия президент Анджей Дуда, смятан за фаворит в надпреварата и подкрепен от управляващата \"Право и справедливост\", която е известна с острата си реторика срещу ЛГБТ общността. На изборите ще се яви също Малгожата Кидава-Блонска, подкрепена от \"Гражданска платформа\", водещата опозиционната партия. Тя е смятана за основен конкурент на Дуда. Бедрон е лидер на партията \" Пролет \", една от трите леви партии в съюза на левицата, който влезе в полския парламент на изборите през октомври, печелейки 49 от общо 460 места след четири години отсъствие. В момента член на Европейския парламент,  Бедрон преди беше полски депутат  и кмет на северния град Слупск. От дълго време води кампания за защита на правата на ЛГБТ общността, включително и за официално признаване на хомосексуалните партньорства. Обещава да затвори всички въглищни мини до 2035 г. в опит да се справи със смога в зависимата от въглищата страна.", "date": "2020.01.08", "title": "Полски лявоцентристи избраха хомосексуален евродепутат за кандидат за президент"}
{"url": "https://www.dnevnik.bg/analizi/2020/01/09/4010807_2020_g_shte_bude_skuchna_-_bulgarskata_politika_e_v/", "text": "                         - Скучна. Българската политика е в безмълвен баланс. Навън: Отношенията с Русия ще продължат да се влачат по същия начин. Хората посвикнаха с Тръмп. Новата Европейска комисия ще направи опит да играе по-голяма роля на международната сцена, но напредъкът няма да е голям. Китай и САЩ търсят точка на успокояване на отношенията си. У нас ще е интересно дали \"Демократична България\" ще стигне точка на зрелост, засега е трудно да се каже. - Нищо. - Нормално е в страната да има националистични настроения. Странното е, че те са ограничени. Това до голяма степен се дължи на Бойко Борисов, който увлича значителна част от умерения националистичен вот. Докато той се справя с тази задача и икономиката на страната расте относително добре, не вярвам да се надигне силна националистична вълна. Разбира се, има и силен хибриден натиск за разрастването на национализма. Трябва да внимаваме много с това вековно подклаждане. - Трудно. Макар че има шансове. Проблемът на \"Демократична България\" е, че се държи като улична опозиция, не като партия, която е готова или дори иска да вземе властта. Ако искат да успеят, трябва да се държат доста по-сериозно и по-политически. Ако успеят, може и да излязат от София.  - БСП ще си стои където е, докато не се откаже от заядливата сантиментална носталгия. Носталгия по някакво неясно минало, по митове за капитализма, Запада, Русия, славянството. Тази носталгия й пречи да направи и една малка крачка към социалните проблеми на страната. Казано просто, БСП трябва да се модернизира и да се раздели с миналото си. Не очаквам това да се случи скоро. - Нищо. Управляват повече, отколкото мандатът им позволява, никой не им пречи. - Надявам се да си остане с шоуто. Иначе ще последва съдбата на Бареков и други клоуни от този тип, което ще е отново загуба на време за политическия процес в България. - Изветрее. Тя има единствено капацитет за борба и позиция вътре в БСП, но надали ще я допуснат да се завърне там.  - Внезапна и дълбока икономическа криза, но не очаквам това да се случи. Отделни ограничени протести могат да бъдат запалени от битови трагедии и локални етнически конфронтации, но те надали ще се превърнат в значим протест.", "date": "2020.01.08", "title": "2020 г. ще бъде скучна - българската политика е в безмълвен баланс"}
{"url": "https://www.dnevnik.bg/bulgaria/2020/01/08/4013614_borisov_poiska_ot_sasht_vizite_da_padnat_do_godina_i/", "text": "На откриването на \"историческия\" стратетически диалог между България и САЩ в София днес премиерът Бойко Борисов поиска въпросът с визите да бъде приключен до \"година-година и нещо\". Американският посланик у нас Херо Мустафа съобщи, че през март в България ще дойде помощник държавният секретар по консулските въпроси, за да обсъдят отмяната на визовия режим. Инициативата за стратегически диалог между двете страни започва след срещата на Бойко Борисов с американския президент Доналд Тръмп във Вашингтон през ноември м.г. След като каза, че тогава за първи път въпросът за отпадане на визите е бил поставен от самия Тръмп, Бойко Борисов обяви, че отказите са под 10%, както и че Канада няма проблем с българи, откакто няма визов режим. Другите теми на диалог между двете страни са сигурността, отбраната, енергетиката, върховенството на закона и развитието на 5G мрежи. Според посланик Херо Мустафа срещите не са бюрократичен жест, а ще бъдат от полза на българските граждани. Днес в София трябваше да пристигне заместник държавният секретар на САЩ Дейвид Хейл, но той е останал във Вашингтон заради ситуацията в Ирак. На негово място в делегацията е помощник заместник държавният секретар Матю Бойс, който каза, че голямата цел е България да се превърне в истински газов разпределител. От своя страна Борисов обяви, че днес правителството ще вземе решение за купуване на 20% от активите на газовия терминал в Гърция, където пристига американският втечнен газ, а след това ще преговаря и за по-изгодни цени.", "date": "2020.01.08", "title": "Борисов поиска от САЩ визите да паднат до \"година и нещо\""}
{"url": "https://www.dnevnik.bg/sport/2020/01/08/4013622_snimka_na_denia_gledkata_ot_purviia_red/", "text": "Зрител с наргиле наблюдава четвъртия етап на рали \"Дакар\", което се провежда в Саудитска Арабия.", "date": "2020.01.08", "title": "Снимка на деня: Гледката от първия ред"}
{"url": "https://www.dnevnik.bg/evropa/2020/01/08/4013618_aviokompanii_ot_aziia_i_evropa_promeniat_marshruti/", "text": "Някои авиокомпании за граждански полети днес пренасочиха полетите си, минаващи през Близкия изток, за да избегнат евентуална опасност на фона на ескалацията на напрежението между САЩ и Иран, предаде \"Асошиейтед прес\", цитирана от БТА. В съобщение до медиите нискотарифният превозвач \"Уиз ер\" (Wizz Air) обяви, че от съображения за сигурност самолетите на авиокомпанията спират да летят над териториите на Ирак и Иран. Затова ще бъдат променени маршрутите на полетите по трасето от София до Дубай и от Будапеща до Дубай. Към момента няма отменени полети.  \"Wizz Air информира всички свои уважаеми пътници, че непрекъснато следи и оценява текущата ситуация и събития в Близкия изток и поддържа връзка със съответните органи. Засега нито един полет на Wizz Air не е отменен, но тъй като настоящата ситуация в региона е тежка, ако обстоятелствата изискват, авиокомпанията, както винаги, ще предприеме всички необходими стъпки, за да гарантира сигурността на своите пътници, екипаж и самолетите, докато изпълнява полетите си до Дубай. Ако има промяна в разписанието на авиокомпанията в резултат на по-нататъшно развитие в региона, засегнатите пътници ще бъдат уведомени чрез email и sms. Сигурността и безопасността остават основен приоритет на Wizz Air\", се казва в съобщението на превозвача. Австралийският превозвач \"Куонтас\" (Qantas) съобщи, че променя маршрута си Лондон - Пърт, избягвайки въздушното пространство на Иран и Ирак до второ нареждане. Малайзийските авиолинии (Malaysia Airlines) обявиха, че поради събитията в последно време самолетите им ще избягват иранското въздушно пространство. Сингапурските линии (Singapore Airlines) също информираха, че полетите им до Европа ще бъдат пренасочени. \"Ер Франс\" (Air France) отмени всичките си полети през въздушното пространство на Иран и Ирак до ново нареждане. Руската служба за гражданска авиация \"Росавиация\" препоръча на местните авиокомпании да не използват въздушното пространство над Иран и Ирак, както и над Персийския залив и Оманския залив, предаде ТАСС. По-рано и Федералното управление за гражданско въздухоплаване на САЩ съобщи, че забранява на американските авиокомпании да използват въздушните пространства на Ирак, Иран, Оманския залив и водите между Иран и Саудитска Арабия. Германският авиопревозвач \"Луфтханза\" (Lufthansa) обяви, че отменя до ново нареждане полетите си над Иран и Ирак, няколко часа след иранските удари срещу две бази, използвани от американски войници в Иран, предаде \"Франс прес\". \"Луфтханза\" е анулирала предвидения за днес полет от Франкфурт до Техеран в светлината на сегашната обстановка, посочва \"Асошиейтед прес\". Говорител, цитиран от \"Ройтерс\", съобщи, че \"Луфтханза\" няма да изпълни и следващия си планиран полет (в събота) до Ербил в Ирак. Миналата седмица  САЩ убиха с въздушен удар  край Багдад висшия ирански генерал Касем Солеймани. В отговор снощи  Иран изстреля  над двайсет балистични ракети срещу военни бази в Ирак, където са разположени американски военни.", "date": "2020.01.08", "title": "Авиокомпании от Азия и Европа променят маршрути, избягвайки Близкия изток (допълнена)"}
{"url": "https://www.dnevnik.bg/bulgaria/2020/01/08/4013642_prevozvachi_za_tol_sistemata_borisov_poe_konkretni/", "text": "\"В момента сме като на пазара и се пазарим за някакви цени. Абсолютно безпредметно се случва всичко това, при условие че бяха поети конкретни ангажименти от премиера Бойко Борисов\", заяви в ефира на \"Нова телевизия\" Магдалена Милтенова от Конфедерацията на автобусните превозвачи.  На среща миналата година беше казано, че за автобусния транспорт ще бъдат приети съвсем различни цени от това, което се предлага, и ще бъдем освободени от тол-системата, за да може да осъществяваме социалните си функции. Беше обещано, че автобусите по редовните линии няма да плащат тол-такси, и беше обявено на една  пресконференция от регионалното министерство,  припомни Милтенова. Превозвачите вече обявиха, че  на 13 януари започват безсрочен протест,  тъй като не са доволни от предложените цени в тол-системата. Те искат и оставката на министъра на регионалното развитие Петя Аврамова, тъй като според тях тя  не е приела нито едно от предложенията на транспортния бранш . Какво точно си казаха превозвачите и премиера Бойко Борисов на срещата в Министерския съвет през май 2019 година четете   Защо от регионалното министерство планираха да освободят общинските автобусни превозвачи от плащане на тол-такси четете ", "date": "2020.01.08", "title": ""}
{"url": "https://www.dnevnik.bg/bulgaria/2020/01/08/4013702_v_bulgariia_ne_sa_vnasiani_bolnichni_otpaduci_uveriha/", "text": "В България в периода август 2014 - август 2019 г. не са внасяни битови отпадъци, РДФ горива, болнични отпадъци и отпадъци от фармацевтични производства за горене в циментовите заводи или в топлоелектрическите централи на територията на страната, съобщиха днес от Министерството на околната среда и водите. Позицията е по повод  изказване на лидера на БСП Корнелия Нинова от вчера . Тя обяви, че министърът на околната среда и водите е предоставил с писмо информация за 734 хил. тона отпадъци за последните 5 години, внесени от трети страни, включително болнични, които най-вероятно ще бъдат изгорени. В съобщението се посочва, че такива данни министър Димов не е давал. Информацията била предоставена от министъра на финансите в отговор на парламентарно питане за внос на редуцирано гориво, болнични отпадъци и отпадъци от фармацевтични производства. В него било уточнено, че не съществува припокриване в обхвата на терминологията, използвана за целите на тарифното класиране на стоките в митническата дейност, и тази, използвана във връзка с управлението на отпадъците. Това означавало, че в предоставената информация за 734 хил. тона отпадъци за последните 5 години, внесени от трети страни, влизат и стоки, които не са отпадъци по смисъла на Закона за управление отпадъците (ЗУО). В изискана от МОСВ справка от Агенция \"Митници\" било посочено, че няма данни за внос на болнични отпадъци и РДФ горива. Имало обаче стоки, които не са отпадъци по смисъла на ЗУО, като металите, които представлявали суровина за българските рециклиращи предприятия, металургичната, хартиено-целулозната и стъкларската промишлености и производството на батерии и акумулатори. В заключение в позицията се посочва, че Корнелия \"Нинова въвежда в заблуждение българската общественост и провокира напрежение и всява страх относно вноса на отпадъци в момент, когато на европейско ниво се поощрява кръговата икономика, рециклирането и оползотворяването на отпадъци и стимулирането на пазара на вторични суровини\". В отговор на позицията на МОСВ от БСП изпратиха до медиите копие от писмения отговор от министър Владислав Горанов на питането на парламентарната трибуна. От левицата допълват, че в отговора на министъра на финансите се казва, че за периода 2014-2019 г. от трети страни в България са внесени болнични отпадъци в размер на 2.9 тона.      В рамките на малко повече от седмица това е втори опровержение от МОСВ на думи на Нинова. На 30 декември тя отново  беше обвинена от Нено Димов , че насажда страх, заради  изказването на лидера на БСП , че българите дишат рак и пият отрова.", "date": "2020.01.08", "title": "Екоминистерството и БСП в спор внасяни ли са болнични отпадъци в България (обновена)"}
{"url": "https://www.dnevnik.bg/biznes/2020/01/08/4013701_bulgartransgaz_kupuva_dial_v_stroitelia_na_terminala/", "text": "Правителството реши държавната компания \"Булгартрансгаз\" ЕАД да придобие 20% от капитала на проектната компания \"Газтрейд\" С.А., която изгражда терминала за втечнен природен газ край гръцкия град Александруполис. С решението е одобрено акционерното участие на българския газопреносен оператор. Намерението за тази сделка бе обявено още през 2018 г. В съобщението на правителствената информационна служба не се посочва колко пари съответстват на този дял от 20 на сто, но калкулациите през 2018 г. бяха за около 150 млн. лв. Друго държавно дружество - газовият доставчик \"Булгаргаз\" ЕАД, ще участва в обвързващата фаза на процедурата по пазарен тест за резервиране на капацитет от терминала за втечнен природен газ до Александруполис, като резервира до 500 млн. куб. м на година, но не по-малко от 300 млн. куб. м на година, за период от 3 до 5 години. За използване на резервирания капацитет \"Булгаргаз\" ЕАД ще проведе преговори за доставки на втечнен природен газ през интерконектора Гърция – България, чието строителство започна наскоро. Проектът за терминал за втечнен природен газ край Александруполис, Гърция, се реализира изцяло в изпълнение на политиката и приоритетите за изграждане на единен взаимосвързан общоевропейски енергиен пазар. Той ще съдейства за подобряване сигурността на доставките и диверсификация на източниците на природен газ в региона. Синергията на този проект с изграждането на междусистемната връзка Гърция – България (IGB) ще доведе до повишаване достъпа на България и останалите страни в региона до втечнен природен газ, се посочва в съобщението от правителството. Компании от САЩ, Катар и др. се очаква да бъдат основните доставчици на газ до терминала в Александруполис. Напоследък Русия също инвестира в кораби за пренос на втечнен газ и също биха потърсили доставки през гръцкия терминал. В момента България посреща нуждите си от 3 млрд. куб. м газ годишно основно от руската \"Газпром\". През миналата година тя внесе около 400 млн. куб. м газ от Гърция, припомня \"Капитал\".", "date": "2020.01.08", "title": "\"Булгартрансгаз\" купува дял в строителя на терминала за газ в Александруполис"}
{"url": "https://www.dnevnik.bg/evropa/2020/01/08/4013722_fon_der_laien_niama_vreme_da_se_dogovoriat_vsichki/", "text": "Няма достатъчно време за договаряне на всички аспекти от бъдещите отношения между Европейския съюз и Великобритания до края на годината, така че двете страни ще трябва да изберат върху какво искат да се фокусират, заяви председателят на Европейската комисия Урсула фон дер Лайен, цитирана от \"Ройтерс\". \"Без удължаване на преходния период след 2020 г. не можете да очаквате да се споразумеем за всеки един аспект от нашето ново партньорство. Ще трябва да приоритизираме\", предупреди Фон дер Лайен в реч в London School of Economics, преди да се срещне с британския премиер Борис Джонсън. По думите ѝ основният приоритет на ЕС е да поддържа цялостта на единния европейски пазар и митническия съюз. \"Не може да има компромис по отношение на това\", изтъкна Фон дер Лайен пред студенти. Въпреки че след 31 януари Великобритания вече няма да е член на ЕС, тя ще остане обвързана с правилата на блока и ще плаща в бюджета на ЕС до края на 2020 г. Но освен ако Лондон не поиска удължаване на преходния период след края на тази година,  търговските отношения  между ЕС и Великобритания от началото на 2021 г. ще се ръководят или от правилата на Световната търговска организация, или от договореностите, постигнати до края на 2020 г. Британското правителство не иска удължаване на преходния период. По думите на Фон дер Лайен, за да се бъде новото партньорството възможно най-тясно, Великобритания ще трябва да запази много от правилата, към които се придържа сега като членка на ЕС. \"Без свободното движение на хора, не може да имате свободно движение на капитали, стоки и услуги\", допълни тя. \"Без равнопоставеност по отношение на околната среда, труда, данъците и държавната помощ не може да имате най-висококачествения достъп до най-големия единен пазар на света. Колкото повече отклонения има, толкова по-отдалечено трябва да е партньорството\", смята Фон дер Лайен. Тя повтори, че ЕС иска ново партньорство с Великобритания с \"нулеви мита, нулеви квоти и нулев дъмпинг\" и засягащо всичко – от действия за климата до защита на данните, от рибарство до енергетика, от транспорт до космос, от финансови услуги до сигурност. Изтъкна още необходимостта от всеобхватно партньорство за борба с трансграничните заплахи, \"вариращи от тероризъм до киберсигурност и контраразузнаване\".", "date": "2020.01.08", "title": "Фон дер Лайен: Няма време да се договорят всички аспекти на бъдещите отношения с Лондон"}
{"url": "https://www.dnevnik.bg/bulgaria/2020/01/08/4013735_borisov_balkanski_potok_ne_e_produljenie_na_turski/", "text": "Балкански поток\", както ние го наричаме, не е продължение на \"Турски поток\", подчерта премиерът Бойко Борисов при откриването на стратегическия диалог между България и САЩ.  \"Нашите съседи са Турция, Гърция, Сърбия, Северна Македония, Румъния – така ни е отредил Господ. България изгражда своя собствена газопреносна система с най-мощните американски компресори. Тя ще може да транспортира газ във всички посоки. Когато нямаш тръби и компресори, ти не можеш да си хъб. От президента Доналд Тръмп до държавния секретар и посланика всички знаят какво правим ние. Нищо не правим на тъмно, скрито и недоговорено\", каза още премиерът. В действителност названието \"Балкански поток\" не е официално. То бе въведено и се употребява от премиера Бойко Борисов. Гледайте във видеото и коментар на Борисов за бъдещето на АЕЦ \"Белене\". Какво каза премиера за отпадането на визите за САЩ четете  тук. Ще изтегли ли България своите военнослужещи от Ирак вижте  тук.", "date": "2020.01.08", "title": ""}
{"url": "https://www.dnevnik.bg/evropa/2020/01/08/4013730_evrokomisiiata_niama_da_izteglia_slujitelite_si_ot_irak/", "text": "Европейската комисия съобщи, че няма да изтегли служителите си от Ирак, въпреки напрегнатата обстановка на място. В Ирак имаме цивилна мисия, която работи в полза на иракчаните, поясни говорител на комисията, цитиран от БТА. По неговите думи ЕС прави всичко по силите си за успокояване на обстановката и за предотвратяване на нова война. Той отбеляза, че на  днешното заседание на еврокомисарите  са обсъдени отраженията от кризата в Близкия изток, включително по отношение на сигурността на доставките на енергоносители през Ормузкия проток. По повод сигурността на полетите в района говорителят поясни, че службите на ЕС наблюдават въздушното пространство и издават предупреждения за опасности. Националните власти в ЕС имат отговорността и пълномощията по решенията за забрана на полети в отделни региони по света, уточни той (повече за отменените полети и променените маршрути четете  тук ). Говорителят потвърди, че върховният представител на ЕС по външната политика и сигурността Жозеп Борел предвижда среща с ген. Халифа Хафтар, който оспорва властта на либийския премиер Файез Сарадж. По-рано днес председателят на Европейския парламент Давид Сасоли съобщи, че ще приеме Сарадж в следобедните часове в Брюксел. Говорителят добави, че поканата за среща към иранския външен министър Мохамад Зариф остава в сила. По-рано Иран  изстреля над двайсет балистични ракети  срещу военни бази в Ирак, където са разположени американски военни. Иранската държавна телевизия съобщи, че нападението е  отмъщение за убийството на ръководителя на поделението \"Ал Кудс\"  на революционната гвардия Касем Солеймани американски дрон на 3 януари край Багдад. Премиерът Бойко Борисов  обяви днес , че България ще се съобрази с искането на Ирак всички чужди войски да напуснат страната. ", "date": "2020.01.08", "title": "Еврокомисията няма да изтегля служителите си от Ирак"}
{"url": "https://www.dnevnik.bg/sport/2020/01/08/4013750_durjavata_e_otpusnala_12_mln_leva_za_svetovnata_kupa/", "text": "Правителството е одобрило отпускането на 1.2 млн. лева за провеждането на стартовете от Световната купа по ски за жени в Банско, съобщава  \"Медиапул\" . Това е станало в последните дни на миналата година. България ще приеме три състезания от 24 до 26 януари. Първоначално трябваше да са два, но преди два дни  международната федерация насрочи за 24 януари отмененото спускане от Вал д'Изер . Засега няма информация дали заради третия старт ще бъдат отпуснати допълнителни средства. Министърът на спорта Красен Кралев е в отпуск, като в момента е в Берлин за мачовете на волейболните национали от квалификацията за олимпийските игри. През 2018 г.  федерацията по ски получи 900 хил. лева за домакинството на Световната купа по сноуборд в Банско , a през 2017 г. -  990 хиляди лева отново за стартове в Банско . В края на ноември председателят на Българската федерация по ски  Цеко Минев обяви, че организацията на двата старта в Банско ще струва между 4 и 4.2 млн. лева . \"Човек, като чуе такава цифра, и си казва: \"Ау, колко много пари.\" Да ви кажа ли - това нещо на ден в Европа струва същото, ама в евро. Разликата е в това, че трудът на хората, който се използва, от една страна, е доброволен, а от друга страна, е нещо, което в Австрия или Швейцария е по три или по четири. Това, което правим ние като федерация, е признато от международната федерация като еталон\", каза тогава Минев.", "date": "2020.01.08", "title": "Държавата е отпуснала 1.2 млн. лева за Световната купа по ски в Банско"}
{"url": "https://www.dnevnik.bg/bulgaria/2020/01/08/4013778_petko_djulgerov_e_pisal_v_teftercheto_na_ivancheva/", "text": "Делото за подкуп срещу бившия кмет на \"Младост\" Десислава Иванчева, тогавашната й заместничка на поста Биляна Петрова и посредника Петко Дюлгеров е пред финал на втора инстанция в апелативния спецсъд. На днешното съдебно заседание след продължило няколко часа обсъждане и въпроси бе приета спорна почеркова експертиза, според която в тефтерчето на Десислава Иванчева са вписвани суми, а почеркът според вещите лица със сигурност е на Петко Дюлгеров. Екпертизата бе оспорена от защитата по много причини. Тефтерчето е част от доказателствата по делото и на първа инстанция бе изследвано в експертиза. Тогава вещите лица подчертаха, че някои от записките в него не са написани нито от Иванчева, нито от Петрова. Те не можаха да кажат още кой е писал в него. Според прокуратурата в него Иванчева е смятала застроената площ и съответно – подкупа, който е поискала от строителния предприемач Александър Ваклин. Въпросът бе спорен още на първа инстанция, а днес пред съда Десислава Иванчева обясни, че тефтерчето изобщо е компрометирано като доказателство, тъй като по време на разследването до него са имали достъп всички следователи. Адвокатите на тримата подсъдими оспориха заключението, изслушано днес. Те са на мнение, че вещите лица не са компетентни да изготвят такава експертиза – единият е регистриран като юрист, другият е вписан като криминалист, а третият бил с технически познания по фотография. По време на изслушването им пред съда се разбра, че са използвали за сравнение стари документи от 2007 и 2008 г. от архива в \"Младост\" и Столична община. Тези документи не са част по делото, а според защитата изобщо не е сигурно дали те са били попълвани от Петко Дюлгеров или от друго служебно лице, макар че били подписани от него. Числата в тефтерчето на Иванчева са записани през 2018 г. Имаше възражения и по конкретни цифри, а според адвокатите и с просто око се вижда разликата между тези в тефтерчето, образеца от Дюлгеров и документите от двете общини. Въпреки възраженията на адвокатите съдът прие заключението на експертите, а на следващото заседание се очаква тримата подсъдими да дадат обяснения, след което да започнат финалните пледоарии. Тримата подсъдими бяха  признати за виновни на първа инстанция  и получиха съответно 20 г. затвор за Иванчева, 15 г. лишаване от свобода за Петрова и 12 г. затвор за Дюлгеров за поискан подкуп от 187 500 евро от строителния предприемач Александър Ваклин.", "date": "2020.01.08", "title": "Петко Дюлгеров е писал в тефтерчето на Иванчева, твърдят експерти"}
{"url": "https://www.dnevnik.bg/bulgaria/2020/01/08/4013843_kakuv_e_rezultatut_ot_purviia_den_na_strategicheskiia/", "text": "САЩ и България дадоха днес началото на Стратегическия диалог на високо ниво, който би трябвало да попълни с конкретни договорености, договори и срокове рамката за стратегическо партньорство, за която се договориха през ноември президентът Доналд Тръмп и премиерът Бойко Борисов на срещата им в Белия дом. От основното от днешния ден, представено от официално съобщение на посолството в София, отсъства темата за състоянието на медиите и ролята на гражданското общество в България - тема, повдигана два пъти от посланик Херо Мустафа. - САЩ приветстваха наскоро предприетото от страна на България действие за придобиване на 20 процента дял от собствеността и разглеждане на възможността за резервиране на капацитет от плаващата платформа за съхранение и регазификация край Александруполис - и двете страни подчертаха необходимостта от развитие, разполагане и комерсиализация на 5G мрежи на основата на принципите за свободна и честна конкуренция, прозрачност и върховенство на закона и да насърчават участието на надеждни доставчици на мрежови хардуер и софтуер - и двете страни се договориха да разработят десетгодишна Пътна карта за двустранно сътрудничество в областта на отбраната, която ще помогне на България в усилията за модернизация, ще допринесе за изграждането на способности за възпиране и отбрана срещу заплахи във всички сфери и ще подобри оперативната съвместимост - помощник държавният секретар по консулските въпроси на САЩ ще посети България през март 2020 г., за да обсъди програмата за безвизово пътуване на САЩ и други въпроси - в близко бъдеще САЩ ще изпратят в България нов експертен екип, който ще има за цел да подкрепи превръщането на България в регионален енергиен център (хъб) и насърчаването на енергийната диверсификация на територията на Балканите - работейки съвместно, нашите две правителства ще продължат текущия си диалог за върховенството на закона, включително по законодателни и процедурни предложения за укрепване на българските държавни институции, така че те да бъдат по-независими, прозрачни и ефективни. Днес в делегацията участваха: – Матю Бойс - заместник-помощник държавният секретар за Централна Европа и специален пратеник по въпросите на Холокоста води делегация от САЩ – Дейвид Костеланчик – директор на Службата за Централна и Южна Европа към Държавния департамент – Скот Париш – Ръководител на политическата секция към Службата по въпроси, свързани с Русия, към Държавния департамент – Колин Клиъри – директор на Бюрото по енергийни ресурси за Европа, Африка и Западното полукълбо към Държавния департамент – Алтън Буланд – директор за европейската политика – Централна и Южна Европа – в кабинета на Секретаря по отбраната към Департамента по отбрана на САЩ – Пол Веки – регионален директор за Централна и Източна Европа и Близкия изток в Службата за развитие, подпомагане и обучение на чуждестранни прокурори към Департамента по правосъдие.", "date": "2020.01.08", "title": "Какъв е резултатът от първия ден на Стратегическия диалог със САЩ"}
{"url": "https://www.dnevnik.bg/skorost/2020/01/08/4013845_fotogaleriia_soni_iznenada_s_elektromobil_sobstvena/", "text": "Японският технологичен гигант \"Сони\" представи прототип на електромобил на изложението за потребителска електроника (CES 2020) в Лас Вегас. До момента компанията не е демонстирала планове за лансиране на подобен продукт.", "date": "2020.01.08", "title": "Фотогалерия: \"Сони\" изненада с електромобил собствена разработка"}
{"url": "https://www.dnevnik.bg/bulgaria/2020/01/08/4013864_shofyor_na_banevi_razkaza_pred_suda_kak_sa_go/", "text": "Специализираният съд разпита бивш охранител и шофьор на Николай Банев, който е бил назначен за управител на фирми и за независим член на борда на директорите в завода за хартия и хартиени изделия в Костенец. Николай Банев, съпругата му Евгения и майка му Мария са подсъдими за организирана престъпна група за данъчни престъпления и пране на пари. Венцислав Генов разказа пред съда, че е работил в различни периоди за семейство Баневи – първо в началото на 90-те години до 2005 г., а след това се върнал през 2014 г., пише  Dariknews.bg . Започнал като охранител в обменно бюро в София, а след това и като личен шофьор и охранител на Банев. Пред съда Генов разказа, че Банев го назначил за независим член на борда на директорите в завода в Костенец с обещанието за по-висока заплата. Днес призна, че няма никакви познания за производството и търговията с хартиени изделия, както и че не е участвал в нито едно заседание, но подписвал документи. Години по-късно по същия начин бил назначен и за управител на дружеството \"Партнърс комерс\". \"Нямаш право да откажеш\", обясни шофьорът в показанията си. Той разказа, че като управител е трябвало да подпише документи, с които да прехвърли къщата на семейството в \"Бояна\" на офшорна компания, но отказал да подпише, защото сумата му се видяла много голяма. Заради отказа си тръгнал и без да получи заплатата си. Документите, които трябвало да подписва, най-често му били носени от Зорница Илиева, която според него била приближена на Баневи. Според прокуратурата разпитът на Венцислав Генов цели да установи дали той е бил подставено лице, което само е подписвало документи, предоставени му от ръководството. \"Това лице е било вписано за управител на едно от дружествата – \"Партнърс комерс\", което е инкриминирано, че е избягвало плащания на данъчни задължения. Изключително важен е, за да се установи по какъв начин са вземани решения кой да бъде член на управителните органи на дружествата, кой е бил назначаван за управител, както и дали реално те са извършвали някаква търговска дейност или са били просто подставени лица\", обясни прокурор Мария Дочева, цитирана от Dariknews.bg. Според защитата дружеството \"Партнърс комерс\" е собственост на Банев и той сам може да прецени кого да назначи за управител.", "date": "2020.01.08", "title": "Шофьор на Баневи разказа пред съда как са го назначили за управител на фирми"}
{"url": "https://www.dnevnik.bg/sviat/2020/01/08/4013868_s_misul_za_sigurnostta_na_evropa_putin_i_erdogan/", "text": "С уверение, че и Европа печели от сътрудничеството им, лидерите на Русия и Турция пуснаха газопровода \"Турски поток\" чрез видеовръзка от Истанбул. На екраните в залата на конгресния център \"Халич\" се виждаха екипите при компресорните станции в Анапа и Кьйъкьой, съответно в Русия и Турция, а на сцената за пускането в експлоатация бяха и лидерите на България и Сърбия, премиерът Бойко Борисов и сръбският президент Александър Вучич. Те не участваха в церемонията с думи, но станаха обект на неколкократни благодарности от колегите си от Русия и Турция, Владимир Путин и Реджеп Тайип Ердоган. Борисов и Вучич се включиха единствено в символичната \"изненада\", която Ердоган бе приготвил за делегациите на страните, участващи в проекта. На сцената той ги прикани да направят крачка напред и четиримата заедно завъртяха кранчето на две - впоследствие обединили се в една - тръби с надписи \"Турски поток\" на руски и английски.      Проектът е замислен да има \"много положително влияние върху европейските страни и енергийната им сигурност\" и използва екологично чисти технологии, увери Путин в обръщението си. Той обърна внимание, че Турция и Русия показват \"пример за сътрудничество между хората\", каквото понякога рядко се среща в региона. \"Всеки един от нашите гости, особено г-н Путин\", заслужава благодарност за проекта, каза Ердоган. Той добави, че проектът ще помогне на Турция да стане глобален хъб в доставките на газ, след като тя вече снабдява вътрешния пазар на всички свои 81 провинции. Сега, след \"Син поток 2\" и свързването на Трансадриатическия и Трансанадолския газопровод, се очертава газовият капацитет на страната да надхвърли 415 млрд. куб.м газ, каза преди него турският министър на енергетиката и природните ресурси Фатих Дьонмез.", "date": "2020.01.08", "title": "С \"мисъл за сигурността на Европа\" Путин и Ердоган пуснаха \"Турски поток\""}
{"url": "https://www.dnevnik.bg/bulgaria/2020/01/08/4013879_zasegnati_ot_rejim_na_vodata_sa_blizo_117_hil_dushi_v/", "text": "В места с нарушено водоснабдяване живеят 116 951 души, показват актуалните данни на ВиК операторите в страната към 30 декември 2019 година, съобщиха от пресцентъра на Министерството на регионалното развитие и благоустройство. Поводът за тяхното преброяване са твърдения на представители на БСП, че \"близо половин милион българи нямат ежедневен достъп до вода\". На воден режим са жители на 5 града (83 037 засегнати) и 99 села (33 914 засегнати жители). Най-много от засегнатите от безводието живеят в Перник - 73 111, като общо за областта ограниченията касаят 81 969 души. Населени места на воден режим има в областите Търговище, Шумен, Сливен Велико Търново, Ловеч, Монтана, Бургас, Габрово и Кюстендил. Основната причина за нарушеното водоснабдяване е намаленият дебит на водоизточниците, казват от МРРБ. През миналата седмица на нарочна пресконференция министърът на регионалното развитие  Петя Аврамова обяви , че язовирите в страната се снимат по начин, по който да изглежда, че в тях няма вода и да се насажда страх. \"Искам да успокоя, че воден апокалипсис в България не се задава\", каза тя. Според Аврамова е нормално в този период на годината всички водоеми да имат намален обем. Петя Аврамова изрази мнение, че БСП използват темата политически, като подгрява за дебатите по темата в парламента. Както е известно,  левицата планира да поиска вот на недоверие на кабинета  заради провала в управлението на околната среда и водите", "date": "2020.01.08", "title": "Засегнати от режим на водата са близо 117 хил. души в България"}
{"url": "https://www.dnevnik.bg/evropa/regioni/2020/01/08/4013874_promiana_v_kriterii_po_programata_za_regionalno/", "text": "Предвиждаме всеки от шестте района за планиране от ниво 2 да разполага с бюджет за финансиране на проекти през новия програмен период (2021 - 2027 г.). Той ще бъде с възможност за осигуряване на средства за взаимно допълващи се инвестиции в различни сектори, които имат общ ефект върху територията и добавена стойност за икономическото развитие. Това съобщи заместник-министърът на регионалното развитие и благоустройството Деница Николова, която проведе среща с представители на Националното сдружение на общините в Република България, предаде Министерството на регионалното развитие и благоустройството. Зам.-министър Николова обясни, че бюджетът ще бъде формиран чрез ресурс, предоставен от всички оперативни и секторни програми – за регионално развитие, за развитие на селските райони, околна среда, човешки ресурси, иновации и конкурентоспособност, образование и наука, електронно управление. По този начин ще осигурим на всички населени места достъп до европейско финансиране. Заместник регионалният министър подчерта, че приоритет на българското правителство е в новия програмен период фокусът на интервенции с европейски средства да е върху цялата територия на страната, а чрез предложения модел ще се възползваме максимално от европейските програми, ще обхванем по-голяма част от населението, ще бъдем по-гъвкави в инвестициите и с повече възможности да постигнем по-високо развитие. С представителите на местната власт зам.-министър Николова обсъди и възможностите за промяна на критериите, по които териториите се делят на \"селски\" и \"градски\" и получават финансиране, съответно от програмата за развитие на селските райони и програмата за развитие на регионите. Според националната дефиниция всички общини, чиито центрове са с население под 30 000 души, са бенефициенти на Програмата за развитие на селските райони, а всички, надвишаващи този показател - на регионалната програма. Зам.-министър Николова посочи, че по предложение на МРРБ в преговорния процес се обсъжда вариант за намаляване на този критерий и допустими бенефициенти на програмата за регионално развитие да са общините, чиито центрове са с население над 20 000 души. Един от аргументите е тенденцията за намаляване на населението. По този начин се търси баланс на подкрепата между брой населени места и обхват на територията в двата източника на финансиране. В допълнение, в обхвата на програмата се предвижда да бъдат включвани целите територии на общините, не както досега само градските центрове. \"За да нямаме \"бели петна\", направихме много голяма крачка, обединявайки възможния ресурс за финансиране на проекти в районите от ниво 2, давайки възможност за по-голямо икономическо развитие на градовете с различни мерки. Общините – малки, средни и големи, ще могат да се кооперират и съвместно да направят концепция, ориентирана с фокус към икономическото развитие на определена целева територия, което открива много повече възможности спрямо изминалите два програмни периода\", коментира още зам.-министър Николова. Тя информира кметовете, че около края на март ще бъдат представени окончателен проект на новата програма за развитие на регионите, както и допълнителни указания за подготовка на концепции, на база на които и местните власти ще могат да започнат подготовка на проектни идеи.", "date": "2020.01.08", "title": "Промяна в критерий по програмата за регионално развитие предлага ресорното министерство"}
{"url": "https://www.dnevnik.bg/video/boiko_borisov/2020/01/08/4013818_borisov_pogovori_s_putin_na_ruski_ezik/", "text": "Преди официалната церемония по откриването на газопровода \"Турски поток\" премиерът Бойко Борисов успя да размени няколко думи с президента на Русия Владимир Путин, докато двамата вървяха към залата, в която се проведе церемонията. Борисов попита Путин на руски език дали са го уведомили как тече строителството на \"Балкански поток\", след това продължи да разказва за разширяването на българската газопреносна мрежа на български език.", "date": "2020.01.08", "title": ""}
{"url": "https://www.dnevnik.bg/bulgaria/2020/01/08/4013747_kak_izglejda_izgrajdaneto_na_balkanski_potok_ot_vuzduha/", "text": "Министерският съвет разпространи кадри, на които се вижда как изглежда от въздуха разширяването на българската газопреносна инфраструктура от българско-турската граница до българско-сръбската граница - проекта, наричан от премиера Бойко Борисов \"Балкански поток\". Видеото е заснето от дрон и на него се вижда строителството в района на Долни Дъбник, Плевен и Кнежа.", "date": "2020.01.08", "title": ""}
{"url": "https://www.dnevnik.bg/sport/2020/01/08/4013891_izluchvane_na_machove_ot_bukmeikur_dovedoha_do_kritiki/", "text": "Футболната асоциация на Англия (ФА) ще преразглежда своите търговски отношения и продажбата на медийните си права, след като беше критикувана заради излъчване на мачове от букмейкърски платформи. Британският парламент и редица организации разкритикуваха ФА заради факта, че срещи от  ФА къп  през уикенда бяха показани от букмейкъра bet365. В последния, трети, кръг от надпреварата общо 23 срещи бяха излъчени в сайта и мобилното приложение на bet365, което е много повече от броя на мачовете, предвидени за телевизионно излъчване в Обединеното кралство. Договорът между ФА и bet365 датира от януари 2017 г. и влезе в сила от началото на сезон 2018-2019. Само шест месеца след подписването на контракта футболната асоциация се разграничи от хазартния сектор и  прекрати партньорство с друга компания, Ladbrokes . Критиките от Британския парламент са именно заради изразената позиция от ФА през юни 2017 г., че ще преустанови партньорство с компании от хазартната индустрия. \"Този наш договор е подписан преди решението ни от юни 2017 г., затова ние спазваме нашите задължения\", обявиха от ФА. Организацията добави, че ще преразгледа отношенията си, считано от сезон 2024-2025, когато настоящият договор изтича.", "date": "2020.01.08", "title": "Излъчване на мачове от букмейкър доведе до критики към Футболната асоциация на Англия"}
{"url": "https://www.dnevnik.bg/kultura/2020/01/08/4013764_podir_senkite_na_tri_nepoznati_dosega_stihotvoreniia/", "text": "Писма и документи на Пейо Яворов, сред които три непознати досега стихотворения, се появиха отново на бял свят 106 години след неговата трагична смърт. Според критиката тяхната литературна стойност е изключително голяма. Те са от 1912 г. и според експерти е възможно това да са последните стихове, написани от поета, съобщи БТА. Когато колекционерът Христо Павлов се свързва с българския историк и архивист доц. Милкана Бошнакова с молбата да направи експертиза дали документите са оригинални, тя е скептична. \"Аз лично не вярвах такова чудо да се случи\", каза тя пред БТА. Но в момента, в който те се озовават в ръцете йq и тя вижда почерка, хартията и подписа, тя разбира, че чудото се е случило и наистина става дума за оригинали. Бошнакова е специалист по история на освободителното движение на българите в Македония и Одринска Тракия, а дисертацията, с която става доктор на историческите науки през 2013 г., е на тема \"Яворов и Македония 1895 - 1914 г.). \"Всички документи са свързани с революционната дейност на Пейо Крачолов Яворов като участник в освободителното движение в Македония и Одринска Тракия, като пръв кмет на град Неврокоп (  днес Гоце Делчев) през октомври 1912 г. и като командир на отряд в македоно-одринското опълчение\", категорична е тя.      За нея най-интересната находка са трите непознати досега стихотворения. \"Те също са свързани с войната. Две от тези стихотворения са част от негови писма до съратници в освободителното движение, а едно е озаглавено \"На незнайния войн\", обяснява тя. Друг забележителен документ е къс от турско знаме, сложено в рамка. То има два надписа - отпред е този на собственика Георги Белокапов, а отзад - дарителският надпис на Яворов. Според литературния критик и основател на издателство \"Персей\" Пламен Тотев находката опровергава твърденията на някои изследователи, които смятат, че след смъртта на Мина Яворов се отказва от поезията. \"Истината е, че поетът е поет до смъртта си\", каза той. Тотев обяви, че издателска къща \"Персей\" ще публикува документите и стихотворенията в книгата \"Непознатият Яворов\", която ще бъде представена на 13 януари в Чирпан по време на Яворовите януарски дни. (  куплет от едно от стихотворенията)", "date": "2020.01.08", "title": "Подир сенките на три непознати досега стихотворения на Яворов"}
{"url": "https://www.dnevnik.bg/evropa/regioni/2020/01/08/4013893_blizo_8_mlnlv_po_regioni_v_rastej_shte_sa_za_remont_na/", "text": "Нови седем общински и държавни професионални гимназии ще бъдат обновени и преоборудвани с финансиране по управляваната от Министерството на регионалното развитие и благоустройството по оперативна програма \"Региони в растеж\" 2014 - 2020 г. Близо 8 млн. лв. са допълнително предвидените средства за ремонт и ново обзавеждане на професионалните училища от национално и регионално значение, осигурени от спестен ресурс и одобрено допълващо финансиране, съобщи министерството. В тази връзка Управляващият орган на програмата публикува за публично обсъждане проект за изменение на процедурата \"Подкрепа за професионалните училища в Република България\" по приоритетна ос 3 \"Регионална образователна инфраструктура\" на оперативна програма \"Региони в растеж\" 2014 - 2020 г., по която се осигуряват допълнителните средства. Целта е да се създадат условия за модерни образователни услуги чрез подобряване на образователната инфраструктура в професионалните училища. Четири от професионалните гимназии са с в направление ветеринарна медицина, горско стопанство и растениевъдство и животновъдство. С проекти могат да кандидатстват общините Берковица – за Лесотехническа професионална гимназия, Две могили – за Професионална гимназия по селско стопанство \"К. А. Тимирязев\", Елхово – за Професионална гимназия по механизация на селското стопанство \"Ернесто Че Гевара\", Нови пазар - за ремонт на Професионална гимназия по селско стопанство, и община Лозница – за Професионална гимназия по ветеринарна медицина и земеделие \"Александър Стамболийски\". Министерството на образованието и науката може да подаде проект за финансиране на ремонтни дейности в Професионална гимназия по облекло \"Ана Май\" в Пловдив и Професионална гимназия по електроника и енергетика - Банско. Проектът на изменение на насоките за кандидатстване заедно с приложенията към него са публикувани на интернет сайта на програмата  www.bgregio.eu . Предложения и коментари могат да се изпращат в срок до 17:30 ч. на 16.01.2020 г. (включително), по официален път или на следната електронна поща:  oprd@mrrb.government.bg , както и в модула за електронно кандидатстване на информационната система ИСУН 2020. За публично обсъждане е публикуван и проект за изменение на процедурата \"Подкрепа за висшите училища в Република България\" по приоритетна ос 3 \"Регионална образователна инфраструктура\" на оперативна програма \"Региони в растеж\" 2014 - 2020. Целта е да се създадат условия за модерни образователни услуги в сферата на висшето образование чрез обновяване на материалната база, осигуряване на съвременно оборудване и обзавеждане на висшите училища. Изменението на насоките за кандидатстване по процедурата се прави, за да бъде поканен да кандидатства с проектно предложение Тракийски университет – Стара Загора, определен по процедурата като първи резервен проект при наличие на финансов ресурс след финансиране на списъка с основните проекти. Предложения и коментари могат да се изпращат в срок до 17:30 ч. на 16.01.2020 г. (включително), по официален път или на следната електронна поща:  oprd@mrrb.government.bg , както и в модула за електронно кандидатстване на информационната система ИСУН 2020. Проектът на насоки за кандидатстване заедно с приложенията към него са публикувани на интернет сайта на програмата  www.bgregio.eu .", "date": "2020.01.08", "title": "Близо 8 млн. лв. по \"Региони в растеж\" ще са за ремонт на 7 професионални гимназии"}
{"url": "https://www.dnevnik.bg/zdrave/2020/01/08/4013910_kabinetut_pak_shte_opredelia_bolnica_na_vlastta/", "text": "Министерският съвет ще определи коя държавна болница да осигурява медицинска помощ и медицинско осигуряване при пътуванията на премиера, президента и главния прокурор, а също и медицинско осигуряване на заседанията на парламента, гласи промяна в Закона за лечебните заведения, приета от кабинета между Коледа и Нова година. Поправката не присъства в първоначалния вариант за промени в закона, предложен от министерството на здравеопазването, не беше и съобщена от правителствената пресслужба. \"Предлага се Министерският съвет да определя с решение държавно лечебно заведение, което да оказва медицинска помощ и медицинско осигуряване при пътувания в страната и в чужбина на лицата по чл. 20, ал. 1, 3 и 4 от Закона за Националната служба за охрана (президента, вицепрезидента, председателя на Народното събрание, министър-председателя и главния прокурор), медицинско осигуряване на чуждестранни делегации при посещения в страната, както и медицинското осигуряване на пленарните заседания на Народното събрание. Предлага се тези дейности да се извършват от държавно лечебно заведение, определено от Министерския съвет, тъй като посочените лица са обект на охрана от Националната служба за охрана, което е елемент от дейността по защитата на националната сигурност, насочена към осигуряване безопасността на тези лица\", пише в мотивите на проекта. Към настоящия момент тези дейности се осъществяват от болница \"Лозенец\" като част от специфичните й функции и се финансират от държавния бюджет, се припомня в мотивите. Сега обаче болница \"Лозенец\" е в процес на преобразуване от държавно лечебно заведение в търговско дружество, \"поради което тези функции следва да бъдат обезпечени чрез определяне от Министерския съвет на лечебно заведение, което да продължи да осъществява изброените дейности по медицинско осигуряване, които да се заплащат от държавния бюджет\", се обяснява още в мотивите на проекта. Болница \"Лозенец\", известна като \"Правителствена\", дълго време поемаше лечението на членове на правителството, депутати и магистрати, за което получаваше субсидия от държавата и беше под управлението на Министерския съвет. Преди година с промяна в Закона за лечебните заведения беше решено тя да се преобразува в търговско дружество с принципал Министерството на здравеопазването. Първоначалната идея беше тази болница да се превърне в национална педиатрична болница, но идеята срещна съпротивата на Софийския университет \"Св. Климент Охридски\", тъй като \"Лозенец\" е учебна база на Медицинския факултет на учебното заведение. Затова управляващите решиха болницата да се прехвърли към министерството. То ще сключи договор със Софийския университет за управлението на лечебното заведение. Засега това не е факт, тъй като процесът по преобразуване на болницата още не е приключил. Съпротивата болницата да стане педиатрична ядоса премиера Бойко Борисов в края на 2018 г. \"Това не съм го очаквал, защото, от една страна, болница на властта, с гръмкото име \"Правителствена\", независимо че се ползва от президентството, парламента, съдебната система. Всички я знаят като \"Правителствена болница\". Мислех, че ако направим детска болница, каквато нямаме, това е добро решение\", поясни той тогава. \"Не считам, че Министерският съвет или администрацията, или инспекторатът на Министерския съвет е компетентен да управлява болница. Затова ще настоявам пред парламента да променят само това, да не е \"правителствена\" болница. Окей, държат да остане такава, каквато е, нека да остане\", каза още Борисов и натърти: \"Държа тя да си отиде към Министерството на здравеопазването. Там са компетентните органи, там е контролът и както всички останали болници, да се казва \"Болница Лозенец\", да се махне думата \"правителствена\", защото ме дразни, а и считам, че не сме компетентни да управляваме болница.\" След промените се очаква функциите за осигуряването на медицинската помощ на държавните глави, депутатите и дипломатите да се поемат от Военномедицинска академия.", "date": "2020.01.08", "title": "Кабинетът пак ще определя болница на властта"}
{"url": "https://www.dnevnik.bg/video/valia_ahchieva/2020/01/08/4013915_oshte_prez_avgust_se_e_znaelo_za_problema_s_iazovir/", "text": "Още през август миналата година е било ясно, че водата в язовир \"Студена\" е намаляла значително. Това се вижда и на сателитните снимки, и в дневника на хидролога на водния басейн. Освен това през септември управителят на ВиК - Перник, инж. Иван Витанов е изпратил серия от справки до Министерството на околната и среда и водите за обема на язовир \"Студена\". От тях става ясно, че водата постепенно намалява. Въпреки това от министерството не предприемат нищо. На 2 септември в язовира е имало 9.8 милиона кубически метра вода, а на 10 септември - 9.3 милиона. На 20 септември водата е вече 8.7 милиона кубика, а в последния ден на септември водата е само 8 милиона кубически метра, или по-малко от една трета от максималния обем. В края на октомври водата е вече само 6 милиона кубически метра, но в графика за използване на водите, подписан от министър Нено Димов, отново не се обявява режим на водата. Едва през ноември от МОСВ решават да намалят количеството вода за населението и да спрат водата за \"Стомана индъстри\" и \"Топлофикация Перник\". Какво показват сателитните снимки на язовира от последните 2 години, какво пише в справките, изпратени от ВиК - Перник, до МОСВ през последните месеци и в дневника на хидролога на язовир \"Студена\" и защо ВиК - Перник, няма проект за воден цикъл - отговорите на тези въпроси гледайте в  новото разследване на Валя Ахчиева за EURACTIV. ", "date": "2020.01.08", "title": ""}
{"url": "https://www.dnevnik.bg/ot_vas/novini_ot_vas/2020/01/08/4013391_kude_li_e_proizveden_tozi_boepripas/", "text": "Канадски музей на войната – Отава. Канадският музей на войната в Отава съдържа богата изложба, която обхваща както времето от преди заселването на европейците в днешните земи на Канада, така и най-новата и военна история. Времето на Студената война е разгледано подробно и е богато онагледено както с интересни истории така и с военни униформи, оборудване, бойни машини, боеприпаси, тежко и леко стрелково оръжие. На снимката – витрина показваща оръжие и боеприпаси на въоръжение във Варшавският договор.", "date": "2020.01.08", "title": "Къде ли е произведен този боеприпас?"}
{"url": "https://www.dnevnik.bg/sviat/2020/01/08/4013931_putin_i_erdogan_prizovaha_za_primirie_v_libiia_ot/", "text": "Турция и Русия призоваха всички страни в конфликта в Либия да прекратят враждебните действия и да обявят прекратяване на огъня в полунощ на 12 януари. Призивът се съдържа в  заключителния документ  от срещата на президентите Владимир Путин и Реджеп Тайип Ердоган в Истанбул днес, където двамата откриха официално газопровода \"Турски поток\". В Либия Анкара подкрепя, включително със свои военни, Фаез ал Сарадж и неговото Правителство на националното споразумение. То е базирано в Триполи и е международно признатото, включително от ООН, управление на страната. Русия застана зад обединените сили на ген. Халифа Хафтар и отрича, че му изпраща въоръжена помощ заедно с Египет и Обединените арабски емирства. В руско-турския текст се казва, че воюващите страни трябва \"да обявят устойчиво примирие, подкрепено от необходимите мерки за стабилизиране на ситуацията и нормализиране на всекидневието в Триполи и други градове\". По повод напрежението в Близкия изток Путин и Ердоган заявяват, че са дълбоко обезпокоени от изострянето на отношенията САЩ - Иран и негативния ефект от това върху Ирак. Командващият елитните части \"Ал Кудс\" на Иранската революционна гвардия ген. Касем Солеймани, който е в антитерористичния списък на ЕС, бе убит с ракеден удар край Багдад в петък. Тази нощ Иран отвърна с обстрел с балистични ракети на американски военни обекти в Ирак. \"Смятаме, че размяната на удари и използването на сила от която и да е страна не помагат в търсенето на решение на сложните проблеми на Близкия изток и водят към нова спирала на нестабилност, което не отговаря на ничии интереси\", пише в документа от Истанбул. Нашите страни са против чуждестранна военна намеса, едностранни действия и войни на религиозна основа, трябва да се действа сдържано и да се дава предимство на дипломацията, допълва текстът.", "date": "2020.01.08", "title": "Путин и Ердоган призоваха за примирие в Либия от неделя"}
{"url": "https://www.dnevnik.bg/v_pamet/2020/01/08/4013919_pochina_hudojnikut_teofan_sokerov_koito_izrisuva/", "text": "На 76 години почина един от най-значимите съвременни български художници - Теофан Сокеров. \"Творчеството му е многолико и богато\", пишат от Съюза на българските художници. Роден през 1943 г., той завършва живопис при проф. Илия Петров в Художествената академия през 1969 г. Установява се в родния си град Ловеч, където в периода 1971 - 1982 г. е председател на Представителството на СБХ в града, а по-късно се премества в София. Преподава живопис в Художествената академия, където от 1994 г. е професор. От 70-те години реализира редица самостоятелни и групови изложби. Автор е на монументални произведения, сред които художественото оформление на Априловската гимназия в Габрово и Националния музей \"Земята и хората\". Работи в сферата на живописта, рисунката, монументалните изкуства, скулптурата. Патриаршеската църква в Царевец е възстановена и завършена през 1981 г. в чест на 1300 г. от създаването на българската държава по план на арх. Боян Кузупов. Декоративно-художественото оформяне на интериора е дело на Сокеров, който завършва стенописите през 1985 г.      Получава първата си награда още като студент през 1965 г. за произведението си \"Възпоменание\". Лауреат е на престижни награди за живопис като \"Владимир Димитров-Майстора\" (през 1979 и 1982 г.), \"Захари Зограф\" (1984 г.) и \"Илия Петров\" (1985 г.). Участва в представителни изложби на българско изкуство в чужбина. Картините му са притежание на музеи, галерии и частни колекции в България, Франция, Германия, Швейцария.  От 2003 г. е почетен гражданин на Ловеч.", "date": "2020.01.08", "title": "Почина художникът Теофан Сокеров, който изрисува Патриаршеската църква в Царевец"}
{"url": "https://www.dnevnik.bg/video/deniat_s_veselin_dremdjiev/2020/01/08/4013936_zashto_se_stigna_do_novi_izbori_v_avstriia_i_kakvi/", "text": "В следващите години в Австрия консерваторите на Себастиан Курц ще управляват заедно със \"Зелените\". Споразумението между двете партии беше сключено в началото на тази година. Защо обаче се стигна до  предсрочни парламентарни избори в Австрия  и какви компромиси бяха направени в хода на преговорите за сформиране на правителство? Темата коментира Елица Ценова, заместник-редактор на блога на българите в Австрия, в предаването \"Денят с Веселин Дремджиев\" по ТV+ и TV1. ", "date": "2020.01.08", "title": ""}
{"url": "https://www.dnevnik.bg/video/deniat_s_veselin_dremdjiev/2020/01/08/4013941_dimitur_stoianov_ot_bivolu_neno_dimov_e_izcherpal/", "text": "Министърът на околната среда и водите Нено Димов е изчерпал целия кредит на доверие и на търпение, който обществото можеше да има. Неговият мандат е абсолютен провал\", коментира в предаването \"Денят с Веселин Дремджиев\" по ТV+ и TV1 журналистът от \"Биволъ\" Димитър Стоянов.  \"Аз не си спомням по-тежък мандат на министър на околната среда и водите в последните 10 години. Не мисля, че е имало криза и скандал, в която той да се е забъркал и да е излязъл с позитиви. Нено Димов оставя впечатление, че обслужва олигархични интереси\", каза още той. Какво установи екипът на \"Биволъ\" по време на разследването си за внос на боклук в България гледайте във видеото.", "date": "2020.01.08", "title": ""}
{"url": "https://www.dnevnik.bg/sport/2020/01/08/4013923_voleibolistite_stignaha_polufinalite_i_produljavat_da/", "text": "Мъжкият национален отбор по волейбол стигна полуфиналите в  решителната олимпийска квалификация  след трета поредна победа в група В. Този път българите се наложиха с 3:2 (25:21, 24:26, 25:22, 20:25, 15:13) над европейския шампион Сърбия. Състезателите на Силвано Пранди се нуждаеха просто от два гейма, за да си осигурят класиране напред, и го постигнаха. Срещата в Берлин продължи близо два часа и половина. Със седем точки България със сигурност завършва на първо място в своя поток и в полуфиналите ще срещне втория от група А – Германия или Словения. Съперникът на българския тим ще бъде определен след двубой между словенците и Чехия, като словенският отбор може да избира. На второ място в групата завършва Франция, който тепърва ще изиграе последния си мач. В първите три гейма Силвано Пранди заложи на основните си играчи, които успяха да спечелят две части. След изпълнените задачи на полето се появиха резервите, които загубиха един гейм, но се наложиха над европейския шампион в интересен тайбрек. Цветан Соколов изигра много силен мач и реализира 20 точки за България, а Тодор Скримов се отчете с 14. За Сърбия Неманя Петрич завърши със 17 точки, Урош Ковачевич реализира 14, а диагоналът Александър Атанасиевич – 12. Българският тим започна уверено срещата и успяваше да печели важните точки. И двата отбора действаха стабилно на посрещане, което улесни много и атаката, а равенството се задържа до средата на първата част. След това България поведе и успя да отвори разлика при 16:13. Стигна се до увеличаване на аванса при 22:17, след което сърбите се върнаха съвсем за кратко.      Успешна атака на Цветан Соколов донесе край на гейма при 25:21. Във втората част сръбският отбор успя да стабилизира слабите си места и дълго време водеше. Стигна се до равенство при 16:16, след което България излезе напред с аванс от две точки. Колебания в атаката обаче позволиха на Сърбия да измъкне гейма с 26:24. В началото на третия гейм българският тим допусна рязък спад в играта си. След няколко поредни успешни атаки на Тодор Скримов обаче тимът се стабилизира и започна да играе по-уверено. Стигна се до няколко промени на водачеството, но българите излязоха напред при 19:18 и до края не изпуснаха инициативата, за да затворят гейма с 25:22. Именно спечелената част класира тима за полуфиналите в турнира и елиминира Сърбия.      След двата спечелени гейма Силвано Пранди направи много промени в състава и даде шанс на волейболистите, които играят по-малко, да излязат на полето. Въпреки доброто начало, аванса от 10:7, който България си отвори, след това мотивацията не беше на високо ниво. Сърбия успя да се представи по-добре и спечели втори гейм на сметката си с 25:20, за да вкара двубоя в тайбрек. В него България изоставаше с 9:11, но след невероятна серия на Розалин Пенчев на начален удар, който реализира два аса, и отлични изяви при мрежата на Николай Пенчев, резултатът беше обърнат. След нови добри атаки българите пречупиха европейския първенец и спечелиха с 15:13.", "date": "2020.01.08", "title": "Волейболистите стигнаха полуфиналите и продължават да мечтаят за Токио"}
{"url": "https://www.dnevnik.bg/sviat/2020/01/08/4013887_sled_katastrofa_i_raketnit_udari_-_koi_spria_da_leti/", "text": "Няколко компании от гражданската авиация днес пренасочиха полетите си, минаващи през Близкия изток, за да избегнат евентуална опасност на фона на ескалацията на напрежението между САЩ и Иран. Това става и часове след като украински самолет със 176 души на борда се разби край Техеран малко след излитане, без да е ясна причината. Очаква се промените в маршрутите да създадат неудобство на близо 15 000 пътници дневно, да увеличат продължителността на полетите средно с 30 до 90 минути и да нанесат сериозни щети на  авиационния сектор , твърдят анализатори. Ето кои са те: Френската авиокомпания  (Air France), холандската   (KLM) и германската (Lufthansa) днес отмениха всичките си полети през Иран и Ирак до второ нареждане. \"Луфтханза\" анулира предвидения за днес полет от Франкфурт до Техеран и съобщи, че няма да изпълни и следващия си планиран полет (в събота) до Ербил в Ирак. По-късно германският превозвач обяви, че планира от четвъртък да възобнови маршрута си до Техеран, съобщи \"Ройтерс\". Нискотарифният превозвач  (Wizz Air) обяви, че от съображения за сигурност самолетите на авиокомпанията спират да летят над териториите на Ирак и Иран. Затова ще бъдат променени маршрутите на полетите по трасето от София до Дубай и от Будапеща до Дубай. Към момента няма отменени полети.  (Norwegian Air Shuttle) съобщиха, че търсят алтернативни маршрути от Скандинавието до Дубай.  Дубайската авиокомпания  (Emirates Airline) отмени обратен полет от Багдад, а  (flydubai) от Обединените арабски емирства - до Багдад. Австралийската  (Qantas) промени маршрута си Лондон - Пърт, заобикаляйки Иран и Ирак. Полетите си пренасочиха и   (Air Canada) също направи промени.  (EgyptAir) анулира от днес полетите си до Багдад за три дни, допълва \"Франс прес\". Тайванската  (China Airlines) също спря полетите си над двете държави. Най-големият полски въздушен превозвач (LOT) още през уикенда реши да не лети над Иран, избирайки други маршрути за полетите си от Варшава до Индия, Сингапур, Банкок и Шри Ланка. Руската служба за гражданска авиация  , цитирана от световните агенции, препоръча на всички местни авиокомпании да не използват въздушното пространство над Иран и Ирак, както и над Персийския залив и Оманския залив заради рисковете за безопасността на международните граждански полети. След препоръката \"Аерофлот\" разработи нови алтернативни маршрути за полетите си, предаде ТАСС. По-рано и Федерално управление за гражданско въздухоплаване на   съобщи, че забранява на американските превозвачи да летят над Ирак, Иран, Оманския залив и водите между Иран и Саудитска Арабия. Все още поне две казахстански авиокомпании -  (Air Astana) и  (SCAT) - също обмислят да пренасочат или анулират полетите си над Иран след катастрофата на украински самолет, при която загинаха 176 души, допълва АП. Азербайджанската нискотарифна компания   (Buta Airways) не планира да променя разписанието на полетите си по линията Баку - Техеран - Баку във връзка с катастрофата на украинския самолет в Иран, съобщи пресслужбата на Азербайджанските авиолинии, цитирана от ТАСС. Вчера Международната асоциация за въздушен транспорт ( ) съобщи, че е задействала международен екип за координация и комуникация между авиокомпании и държави. Координационният екип, който се ръководи от IATA и Международната организация на гражданската авиация (ICAO), е активиран като стандартна предпазна мярка, обясниха институциите пред \"Ройтерс\". Авиационната агенция на ООН наблюдава стратегическото въздушно пространство над Иран и Ирак, а Асоциацията за международен въздушен транспорт също разпространи изявление, напомнящо на страните по света, че са длъжни да съобщят на гражданската авиация за потенциални опасности.", "date": "2020.01.08", "title": "След катастрофа и ракетни удари - кой спря да лети над Иран и Ирак"}
{"url": "https://www.dnevnik.bg/sviat/2020/01/08/4013952_mnojestvo_italianski_gradove_ogranichiha_dvijenieto_na/", "text": "Поне 12 италиански града наложиха ограничения на движението на автомобили заради замърсения въздух, съобщи агенция \"Ройтерс\". Замърсяването се увеличи в последните дни заради дългия период слънчево време без дъжд и вятър. Над 60 общини съобщиха, че  смогът  достига опасни нива. Североизточният град Торино забрани на  автомобили, произведени преди 2013  г., да се движат по улиците, същото направиха още 11 общини в региона Пиемонт. Подобни мерки обявиха и населени места в съседния регион Ломбардия, но по-късно ги отмениха. Стачка на служителите в градския транспорт щеше да остави хората без средства за движение. Флоренция и седем други града също забраниха на тежко  замърсяващите автомобили  да се движат по улиците в идните пет дни. Италия е една от държавите с най-мръсен въздух в Западна Европа, показва картата на Индекса за качество на въздуха днес.", "date": "2020.01.08", "title": "Множество италиански градове ограничиха движението на коли заради мръсния въздух"}
{"url": "https://www.dnevnik.bg/bulgaria/2020/01/08/4013961_antikorupcionnata_komisiia_iska_otnemane_na/", "text": "Антикорупционната комисия (КПКОНПИ) е взела решение да внесе в 6 иска за отнемане на незаконно имущество на обща стройност над 2.7 млн. лв. Исковете ще бъдат внесени в окръжните съдилища в Благоевград, Плевен, Сливен, София и Шумен за отнемане в полза на държавата на незаконно придобито имущество след образувани производства,  съобщават от комисията  на сайта си. Решението е взето на редовно заседание на КПКОНПИ и е първото публично обявено, откакто Сотир Цацаров застана начело на комисията в края на декември м.г. Проверките са започнати след получени уведомления за привличане на лицата в качеството на обвиняеми за извършени престъпления - държане на високорискови наркотични вещества с цел разпространение, избягване плащането на данъци в особено големи размери, държане на акцизни стоки без бандерол, участие в организирана престъпна група за трафик на хора и имотна измама. С решенията на антикорупционната комисия се иска от компетентните съдилища отнемане на имущество, придобито от шестте проверявани и свързаните с тях лица, на обща стойност 2 734 454.86 лв., включително 27 недвижими имота и 4 автомобила.", "date": "2020.01.08", "title": "Антикорупционната комисия иска отнемане на имущество за над 2.7 млн. лв."}
{"url": "https://www.dnevnik.bg/sviat/2020/01/08/4013962_papata_kum_monahinia_shte_te_celuna_no_niama_da_hapesh/", "text": "След инцидента в края на миналата година, когато се наложи да плесне през ръцете нахална поклонничка, папа Франциск с усмивка прие да целуне монахиня, но само ако тя обещае да не хапе. В сряда по време на седмичната генерална аудиенция, докато папа Франциск преминаваше покрай хилядите чакащи да го видят, една монахиня се провикна, настоявайки за целувка. Той прие с усмивка, но на шега я помоли \"Няма да хапеш\". След това той я целуна по дясната буза и тя започна да подскача от вълнение. Какво се случи в края на миналата година и защо Франциск удари поклонничка в новогодишната нощ вижте ", "date": "2020.01.08", "title": ""}
{"url": "https://www.dnevnik.bg/bulgaria/2020/01/08/4013652_kratki_novini_v_burgas_se_planira_da_ima_detska_bolnica/", "text": "                         . България ще приеме срещата на върха на регионалната инициатива \"Три морета\" По предложение на президента Румен Радев България ще бъде домакин на Шестата среща на върха на регионалната инициатива \"Три морета\", която обединява 12 държави от Европейския съюз, разположени между Адриатическо, Балтийско и Черно море, и подкрепяна активно от Съединените американски щати. Българският държавен глава отправи покана за участие във форума към президента на САЩ по време на срещата на върха на НАТО в Лондон. Българското домакинство беше обсъдено днес на среща на Румен Радев с посланик Херо Мустафа и с американска делегация, която е на посещение у нас, водена от Матю Бойс – заместник-помощник държавния секретар на САЩ. Инициативата \"Три морета\" е създадена през 2015 г. и цели да се насърчи транспортната, енергийната и дигиталната свързаност в региона чрез съвместни проекти. Агенцията по храните нареди унищожаването на мед Агенцията по храните е насобила за унищожаване 44.7 кг мед за нарушения при етикетирането. Търговци в страната ще трябва да доказват произхода на още 62.77 кг мед, които не са били придружени от документите, изисквани по регламент, некоректно етикетирани и без идентификационна маркировка. На територията на цялата страна са проверени общо 736 търговски обекта, от тях 529 за търговия на дребно, 67 – на едро, 140 обекта за обществено хранене. Собствениците на тежкотоварните автомобили над 3,5 тона вече могат да започнат подготовка за оборудване с бордови устройства за нуждите на предстоящото тол таксуване, съобщиха от пътната агенция. Двата национални доставчика на услуги – \"Интелигентни трафик системи\" АД и \"Конкорд Смарт Инфраструктура\" АД вече имат възможност за предварителни регистрации за оборудване на автопарка на превозвачите с бордови устройства, както и да започне подготовка за сключване на договори с тях. Те ще влязат в сила, когато тол системата за товарните превозни средства над 3,5 тона бъде въведена в търговска експлоатация. Другите два регистрирани национални доставчика на услуги \"Телетол\" АД и \"Иком\" ООД все още не са подписали договори по новите Общи условия на АПИ. България открива сметка в Ню Йорк заради изтребителите Министерският съвет реши, както бе предвидено, да се отвори сметка във Федералната резервна банка на Ню Йорк на името на Министерството на отбраната. По нея ще бъдат депозирани част от сумата за покупката на договорените 8 изтребителя. Парите ще бъдат инвестирани за осигуряване на доходност в полза на българската държава. Процесът на откриване на сметките и прехвърлянето на средства отнема обичайно около 6 месеца. Стандартно средствата се инвестират в овърнайт депозити и нискорискови краткосрочни федерални съкровищни бонове (treasury bills) с различна срочност. Очаква се държавата да реализира приходи от инвестиране с нетна доходност до около 1.5 на сто, ако няма съществени промени на текущите пазарни условия. В Бургас се планира да има детска болница  В Бургас започват проучвания за изграждане на университетска детска болница и избор на подходящ терен, обяви кметът Димитър Николов при представянето на проектобюджета за 2020 г. Междувременно за сектора \"Здравеопазване\" е предвидено да се купи ПЕТ скенер и гама-камера за брахитерапия. Предвижда се обновяване на два диагностично-консултативни центъра и ремонт на педиатричните кабинети и чакалните в ДКЦ-та в града. Общината се ангажира и с периодични профилактични кампании на социално значими заболявания във всички лечебни заведения в общината. Ловешко село е по 5 дни седмично без вода В ловешкото село Прелом от пет месеца има въведен драстичен режим на водата - по пет дни в седмицата няма, съобщава Би Ти Ви. Местните жители казват, че от години имат проблеми с водоснабдяването. \"Изворите са почти пресъхнали и това е от много години. Осигурена е водоноска, от която хората си наливат вода\", обясни Васко Панков, кметски наместник. \"Проблемът идва основно от водоизточниците, които от години насам постоянно пресъхват. Тази година засушаването е най-сериозно\", каза Христо Семков от ВиК - Ловеч. По думите му решението е нов водоизточник и подмяна на водопроводната мрежа.", "date": "2020.01.08", "title": "Кратки новини: България ще приеме срещата на върха на регионалната инициатива \"Три морета\""}
{"url": "https://www.dnevnik.bg/sviat/2020/01/08/4013977_trump_ne_iskam_da_izpolzvam_oshte_sila_nato_triabva_da/", "text": "Иранските ракетни нападения срещу американски бази в Ирак са причинили само минимални щети и благодарение на система за ранно предупреждение няма убити и ранени американци, заяви президентът на САЩ в специално обръщение към нацията. \"Изглежда, че Иран отстъпва, което е добре за всички засегнати страни и нещо много добро за света\", каза Доналд Тръмп. САЩ са готови да работят за мир с всеки, който го поиска, а с Иран би трябвало да има общи приоритети като борбата с \"Ислямска държава\", например. Думите му демонстрират, че Вашингтон не търси в момента покачване на напрежението и конфронтацията с Иран след ликвидирането в петък на ген. Касем Солеймани. Борсите веднага реагираха с оптимизъм, че тази криза се отдръпва от най-рискованата си фаза. Тръмп обяви още, че ще поиска от партньорите в НАТО да се включат по-активно в мирния процес в Близкия изток. Той обясни още, че не иска да използва още военна сила, защото икономическата мощ на САЩ - в комбинацията с военната - са достатъчна сдържаща сила. Президентът обяви, че ще наложи още икономически санкции на Техеран, но не даде подробности. В словото нямаше никакви преки заплахи за военни действия срещу Иран. Тръмп призова водещи държави в света, включително Русия и Китай, да сложат край на ядреното споразумение с Иран от 2015 г. и да започнат работа по ново. \"Трябва да работим заедно са сделка с Иран, която ще направи света по-сигурно и мирно място.\" Държавната телевизия на Иран твърдеше днес, че в ударите са били убити 80 американци и са повредени и унищожени хеликоптери и самолети, но не показа кадри за потвърждение и не уточни откъде разполага с такава информация. Американски и европейски правителствени източници на \"Ройтерс\" обясниха, че според разузнавателна информация иранците изглежда умишлено са избягвали причиняването на нови жертви сред американците и съюзниците им, като са атакували внимателно избрани части от базите. Премиерът на Ирак каза, че от Техеран са се обадили да предупредят за ударите в момента, когато ракетите вече са падали в базата \"Ал Асад\" на северозапад от Багдад и в обект край Ербил. \"Те искаха да отвърнат, но със сигурност не искат да ескалират напрежението\", обяснява един от източниците от САЩ.", "date": "2020.01.08", "title": "Тръмп: Не искам да използвам още сила, НАТО трябва да се включи в Близкия изток"}
{"url": "https://www.dnevnik.bg/sviat/2020/01/08/4013865_sasht_izbegnaha_nai-koshmariia_scenarii_v_irak/", "text": "Иранският генерал-майор Касем Солеймани би бил смазан, ако научи, че оцелелите му колеги от иранското правителство намират изстрелването на  20 ракети към американска база  за \"пропорционален отговор\" на убийството му. Дали това е целият военен отговор на Иран, разбира се, не е сигурно – макар външният министър Джавад Зариф да бе необичайно ясен в туита си малко след ударите, че те са \"смятани за пропорционален отговор\". Дори да е така, въпросът е дали президентът Доналд Тръмп ще изпълни собствените си заплахи от \"Туитър\" да отприщи американски удари, включително срещу обекти на културата, за отмъщение. Липсата на американски жертви, както и следващият туит на президента, че \"Всичко е наред\", предполагат, че няма да се стигне дотам. За мнозина във Вашингтон и региона избягването на следващи преки военни действия би било облекчение. На някои места това може да се изтълкува като оправдание на решението за удара. Ако  Солеймани не бе убит , ще кажат поддръжниците на нападението, САЩ можеха да се окажат в опасен цикъл на ескалация на насилието в Ирак, в което да загинат много повече хора. Откровено казано, невъзможно ще е да разберем дали това е вярно. Дори ако започне деескалация на непосредствената криза, и Вашингтон, и Техеран ще се изправят пред трудни решения в идните седмици. Иран заяви, че ще продължи  обогатяването на уран , така че лесно може да хвърли региона отново в опасна конфронтация, а САЩ трябва да се справят с един Ирак, който открито иска силите им да се изтеглят. Зад кулисите, вероятно неизбежно, движещите събития ще са от вътрешната политика в САЩ, Иран и Ирак. Ударът върху Солеймани едва ли ще навреди на Тръмп в изборната година. Няма да му навреди и ограничаването на американското военно присъствие в Ирак, нито в целия Близък изток. Сблъсъци Това би дало на Иран стратегическата регионална победа, за която жадува и за която Солеймани – лидер на силите \"Ал Кудс\" - работи с кръв и пот в продължение на години. Но не е ясно дали на Тръмп му пука и дали такъв развой на събитията би ожесточил или изострил конфронтанциите чрез пълномощници в Сирия и Йемен, които се водят отдавна. В действителност, разбира се, Вашингтон вече значително намали участието си в почти всички конфронтации, най-видимо чрез  изтеглянето на американските войници от Сирия  миналата година. В Йемен САЩ престанаха да презареждат саудитските самолети, а европейските държави, особено Германия, намалиха или спряха военния си износ към Рияд. В западния свят има натрупана и растяща умора от двете десетилетия забъркване в Близкия изток. Войните чрез пълномощници ще продължат, но предимно заради местните актьори и с много по-малко участие от САЩ и съюзниците им. Това обаче не значи, че няма да ескалират. В последния месец Турция прати войници в либийската гражданска война, в която Катар и ОАЕ отдавна са на вражески страни, а други нации също дърпат конците там – все по-често се говори за Русия и Италия. Няма причина за подозрения, че смъртта на Солеймани ще намали значително участието на Техеран в Йемен или Ирак. Антиправителствените протести и в Ирак, и в Иран се увеличават, като Солеймани бе смятан за основната фигура зад бруталния и често смъртоносен ответ. Това се смята за фактор в решението му да увеличи атаките срещу американските сили в Ирак чрез местните шиитски милиции, които доведоха до американски въздушни удари, които доведоха до нападения от тълпи на посолството на Вашингтон. Кошмар Кошмарният сценарий, от който САЩ се боят най-много – нападение над посолството им, което да доведе до унизително оттегляне като в Сайгон месеци преди президентските избори – сега изглежда много по-малко вероятен. Но много ще зависи от това как Иран подходи към ядрения проблем. Мнозина във Вашингтон все още искат да затегнат санкциите с надеждата това да доведе до  смяна на режима , макар че не е задължително Тръмп да е сред тях. Европейските държави ще се надяват на друг подход, като вероятно ще побутват всички страни към обновена версия на ядрената сделка на президента Барак Обама. Сред най-важните последствия от първата международна криза на десетилетието може да е засилването на алианса E3 – Великобритания, Франция и Германия. А дори по-важно е възникването на нещо, което би могло да се нарече \"Доктрината Тръмп\". Сега действията на президента не са ограничавани от съветници като бившия министър на отбраната Джит Матис, нито има хора, които да влияят толкова на разсъжденията му. Изправен пред конфликт, Тръмп очевидно бе готов да прибегне към действия, по-агресивни отколкото е по вкуса на американската външнополитическа общност. Въпреки това той може да продължи с още по-сериозно изтегляне на Америка от региона. И съюзниците, и потенциалните врагове обмислят такъва вариант и не е задължително това да направи света едно по-безопасно място. Хората като Солеймани, които процъфтяват върху нестабилността, също би следвало да се замислят. Убитият генерал явно се е смятал за недосегаем и почти сигурно би смятал, че убийството му ще доведе до по-голямо кръвопролитие. Вместо това за скърбящите на погребението би било трудно да не забележат колко бързо всички, включително неговата страна, решиха да продължат напред.", "date": "2020.01.08", "title": "САЩ избегнаха най-кошмарния сценарий в Ирак"}
{"url": "https://www.dnevnik.bg/evropa/2020/01/08/4013762_fatalnata_greshka_na_germaniia_kum_rusiia/", "text": "                         Политическите отношения между Германия и Русия достигнаха най-ниската си точка. Но въпреки че в Берлин бе  убит един грузински гражданин , федералното правителство, а и почти всички германски партии побързаха да се върнат към политическото всекидневие, сякаш нищо не се е случило. Това си го знаем: няма смисъл без нужда да се караме с Путин. Защото, нали, той ни трябва за решаването на други политически проблеми - например в Близкия изток, в Източна Украйна или пък за ядрените оръжия. Така поне гласи безспорното политическо клише. Кой как тълкува фактите Но тъкмо тук е скрита и фаталната грешка в сметките на германската политика към Русия: надеждата, че ако със средствата на дипломацията се омаловажават атаките на Путин срещу мира и правовия ред в Европа, той навярно ще бъде готов да прави отстъпки по други въпроси. Но всъщност става тъкмо обратното: Путин тълкува това дипломатическо премълчаване като признак на слабост. И тази слабост на европейците подсилва позициите му - както вътре в Русия, така и извън нея. Защото по-могъщ политически е именно онзи, който съумее да наложи своето тълкуване в днешните времена, силно замъглени от фалшиви новини. По същата причина и публичният език на външната политика в днешния свят на модерните комуникации - с интернет и социални мрежи - става единица мярка за влияние в междудържавните отношения. Казано по-просто: кой може да си позволи да каже нещо на отсрещната страна, без да се страхува от последствията? Когато френският президент Еманюел Макрон - изнервен от Тръмп и от летаргията на Берлин по отношение на германо-френския оръжеен проект, постави на НАТО диагнозата \" мозъчна смърт \", германският канцлер Ангела Меркел бързо се втурна към микрофоните, за да обяснява, че тя и федералното правителство  не споделят тази оценка . В същото време, когато преди няколко месеца в Берлин посред бял ден беше убит един грузински гражданин, в германската политика настъпи многоседмично неловко мълчание. Нищо, че много бързо подозрението падна върху Вадим Соколов, който очевидно е действал с подкрепата на руската държава. Тоест - че става дума за политическа екзекуция, която едва ли може да бъде осъществена без одобрението на Путин. В крайна сметка главният прокурор на Германия все пак се видя принуден лично да поеме случая, защото Русия отказваше каквото и да било сътрудничество. А когато вече нямаше как да се премълчават обстоятелствата около убийството, германското правителство от немай-къде  изгони двама руски дипломати , защото иначе направо щеше да стане за смях. Но и тази реакция беше твърде мека, като имаме предвид колко нагло беше посегнато срещу суверенитета и сигурността на Германия. Нима Путин има право да лъже? На пресконференцията след  срещата за Украйна  в така наречения \"нормандски формат\", състояла се в началото на декември в Париж, Путин заяви в присъствието на германския канцлер, че убитият е бил \"бандит\", когото германското правителство отказвало да предаде на Москва. А това естествено беше чиста лъжа и същевременно мълчалив аргумент в подкрепа на тази политическа екзекуция с участието на руската държава. Ангела Меркел добре знаеше, че е лъжа. Но въпреки това си замълча. Чак на следващия ден правителственият говорител с половин уста поясни, че Берлин не е получавал искане за предаването на въпросния човек. Излиза, че в диалога с Германия Путин има право да лъже, без никой да му търси сметка. Берлин по един направо престъпен начин му позволява да налага както своето тълкуване на посегателствата срещу германския суверенитет, така и обичайното си универсално обяснение: всъщност Русия винаги става невинна жертва на клеветите, които Западът разпространява по неин адрес. Германската политика не бива да разрешава на Путин да прокарва тези свои тълкувания. Защото, ако го допусне, това всъщност ще означава, че официално се съгласява с действията на руския президент и дори му помага да разшири възможностите си за атаки срещу германския суверенитет. Това трябва да стане ясно на всички онези представители на германското правителство и на политическите партии, които смятат, че късогледото премълчаване или омаловажаване на подобни нагли посегателства срещу правото би могло да склони Путин към някакво сътрудничество или пък към определени икономически услуги. Вярно е точно обратното. Тъй че всеки, който държи на безспорно необходимото сътрудничество с Путин, всъщност не би трябвало да се свени да разговаря с него в прав текст.", "date": "2020.01.08", "title": "Фаталната грешка на Германия към Русия"}
{"url": "https://www.dnevnik.bg/sport/2020/01/08/4013965_siti_e_pobedil_junaited_sled_15-minuten_plan_na/", "text": "Само 15 минути са били нужни на Пеп Гуардиола, за да изгради тактическия план, довел до  победата на \"Сити\" над \"Юнайтед\"  в дербито на Манчестър от полуфиналите в Купата на лигата. Това обяви плеймейкърът на \"гражданите\" Кевин де Бройне. \"Сити\" се наложи с 3:1 в първи полуфинален сблъсък, а реваншът на \"Олд трафорд\" е на 29 януари. В двубоя \"гражданите\" играха без централен нападател и това им позволи да вкарат три гола още до почивката. \"Отделихме 15 минути на тактиката сутринта и това беше. Не сме тренирали нещо специално, но сме го правили и преди срещу отбори, които залагат много на персоналното пазене\", каза Де Бройне за решението на \"Сити\" да заложи на \"фалшива деветка\". Белгиецът получи такава роля заедно с Бернардо Силва, който дори отбеляза първото попадение и асистира за второто. \"Аз и Бернардо сменяхме местата си и така бяхме четирима души срещу трима в средата на терена. Те нямаха отговор и ако ни пресираха с още един защитник, отваряха много празни пространства зад гърба си\", добави Де Бройне. От началото на сезона белгиецът има седем гола и 14 асистенции във всички турнири.", "date": "2020.01.08", "title": "\"Сити\" е победил \"Юнайтед\" след 15-минутен план на Гуардиола"}
{"url": "https://www.dnevnik.bg/bulgaria/2020/01/08/4013985_socialnoto_ministerstvo_ne_otkri_narusheniia_v_doma_za/", "text": "Проверката на социалното министерство в Дома за пълнолетни лица с деменция в село Горско Косово, община Сухиндол, където през миналата година са починали 24 души, \"не е констатирала нарушения за недобросъвестност на персонала\". Това каза ресорният министър Деница Сачева пред Би Ти Ви. Миналата седмица   във връзка с условията в дома и още същия ден от прокуратурата във Велико Търново започнаха проверка. Ден по-късно Сачева призна, че в този дом има лоши материални и битови условия. Въпреки това, в крайна сметка проверката не е установила каквито и да е нарушения от страна на персонала. Социалният министър отдаде смъртта на хората на все по-голямата смъртност от деменция. Тя цитира данни на Световната здравна организация, според които през последните 5 години два пъти са се увеличили разболелите се от деменция. Болестта пък вече била с равни показатели по смъртност със сърдечно съдовите и раковите заболявания. \"Всички домовете за настаняване на хора с деменция подлежат на закриване в един дългосрочен период. Те са в непригодни сгради – бивши училища и казарми. До 4-5 години трябва да станат центрове за настаняване от семеен тип\", каза още Сачева.", "date": "2020.01.08", "title": "Социалното министерство не откри нарушения в дома за хора с деменция в Долно Косово"}
{"url": "https://www.dnevnik.bg/bulgaria/2020/01/08/4013994_afrikanska_chuma_po_svinete_e_ustanovena_v_kompleks_s/", "text": "Българската агенция по безопасност на храните (БАБХ) констатира четири нови огнища на Африканска чума по свинете. Днес заразата е била потвърдена след проверка в Националната референтна лаборатория в Националния диагностичен научноизследователски ветеринарномедицински институт в София. Болестта е открита в индустриална ферма в село Брестак, общ. Вълчи дол, обл. Варна. В засегнатия свинекомплекс се отглеждат 39 656 прасета. Обектът се е използвал за угояване на свине. В него са пристигали  животни от свинекомплекса в шуменското село Никола Козлево,  където преди дни също беше установена африканска чума. Определена е трикилометрова предпазна зона около огнището, в която влизат селата Брестак и Генерал Киселово, общ. Вълчи дол, обл. Варна. Определена е и десеткилометрова наблюдавана зона. От БАБХ уточняват, че предстои животните да бъдат умъртвени. Ново огнище е регистрирано в обект за отглеждане на източнобалкански свине в с. Веселиново, общ. Смядово, обл. Шумен. В обекта се отглеждат 125 прасета. Друго огнище е констатирано във фамилна ферма тип \"А\" с. Гергини, общ. Габрово, обл. Габрово. Там се отглеждат 29 прасета. От вируса е засегнато и лично стопанство тип \"заден двор\" в с. Боров дол, общ. Твърдица, обл. Сливен.", "date": "2020.01.08", "title": "Африканска чума по свинете е установена в комплекс с 40 хил. животни"}
{"url": "https://www.dnevnik.bg/bulgaria/2020/01/08/4013999_borisov_za_ucheniiata_v_cherno_more_kazah_na_putin_che/", "text": "От утре в Черно море започват военни учения. Това се разбра от думите на премиера Бойко Борисов, който говори пред журналисти на летището след посещението си в Турция. В южната ни съседка той присъства на  пускането на газопровода \"Турски поток\".  По време на визитата си Борисов проведе разговори с президентите на Русия, Турция и Сърбия. Премиерът не уточни кои държави ще се включат в учението, но е казал на Владимир Путин, че \"F-16 още не са дошли и да не се притеснява\", визирайки покупката на 8 нови изтребителя от САЩ. След изказването си той се усмихна, но не каза дали се е шегувал. Борисов каза още, че по време на официалната вечеря е имал възможност да зададе много въпроси на руския президент, както и на турския такъв - Реджеп Ердоган, на които получил и много отговори. Най-доволен бил, че Путин и сръбският държавен глава Александър Вучич били впечатлени от работата на България по изграждането на газопреносната система в страната. И добави, че Путин и Ердоган го смятат за свой приятел, както и за приятел на Брюксел и на американския държавен глава Доналд Тръмп. \"На територията на България няма \"Турски поток\". Това е нашата газоразпределителна система, през която ще прекарваме газ. През нея ще минава руски, азерски и втечнен газ. И в Сърбия вече ще наричат проекта \"Балкански поток\", допълни Борисов. Как изглежда строежът на \"Балкански поток\" вижте  тук. По думите му Путин не го е питал за шпионския скандал между България и Русия. В края на миналата година България изгони руски дипломат, заподозрян в шпионаж, а Русия приложи реципрочни мерки и отзова български дипломат. \"Чаках го през цялото време да ме попита, но той не го направи. Не ме пита за шпионския скандал, защото много добре знае за какво става въпрос\", добави премиерът и уточни, че тази година Ердоган да посети България. Какво още си казаха Борисов и Путин вижте  тук. Борисов каза още, че ще присъства на утрешния Консултативен съвет за национална сигурност, който беше свикан от президента Румен Радев заради напрежението между САЩ и Иран. \"За пореден път ще се съберем да си поговорим. Ако го интересува (бел. ред. Румен Радев), ще му споделя какво сме си говорили днес в Турция\", заяви премиерът.", "date": "2020.01.08", "title": "Борисов за ученията в Черно море: Казах на Путин, че F-16 още не са дошли и да не се притеснява"}
{"url": "https://www.dnevnik.bg/sport/2020/01/08/4013995_bulgarskite_voleibolisti_shte_igraiat_s_germaniia_v/", "text": "Мъжкият национален отбор по волейбол ще се изправи срещу домакина Германия в полуфиналите на решителната олимпийска квалификация. Тимът на Андреа Джани остана втори в група В, след като в последния мач Словения се наложи с 3:1 срещу Чехия. От своя страна българите оглавиха своя поток, като записаха три победи. Националите поднесоха изненадата и се наложиха последователно над Франция, Нидерландия и Сърбия. Мачът между България и Германия ще се играе в четвъртък от 21.10 ч., като ще бъде излъчен по БНТ 3. В последния мач от групата Франция играе с Нидерландия, като двубоят е без значение за класирането . \"Петлите\" също продължават към полуфиналите, където ще срещнат Словения.     ", "date": "2020.01.08", "title": "Българските волейболисти ще играят с Германия в полуфинала"}
{"url": "https://www.dnevnik.bg/video/lice_v_lice/2020/01/08/4013974_mareshki_korneliia_ninova_spasiava_neno_dimov/", "text": "Корнелия Нинова върши услуга в момента на правителството\", заяви в предаването \"Лице в лице\" по Би Ти Ви председателят на партия \"Воля\" и заместник-председател на Народното събрание Веселин Марешки. Той коментира намеренията на БСП да внесе в Народното събрание  вот на недоверие срещу правителството заради водната криза в Перник . \"По същество ние говорим за мръсен въздух и липса на вода. Не правителството, а Нено Димов, министърът на околната среда и водите е виновникът и ако се бяхме събрали на консултации за искане \"на главата\" на Нено Димов, тя \"щеше да падне\", а сега с искането на оставката на цялото правителство, което по същество си върши работата, така де факто тя спасява Нено Димов\", каза още Марешки. Той коментира и  убийството на ген. Касем Солеймани  и го нарече \"терористичен акт\". Целият коментар на Марешки гледайте във видеото. ", "date": "2020.01.08", "title": ""}
{"url": "https://www.dnevnik.bg/photos/snimka_na_denia/2020/01/08/4014003_snimka_na_denia_i_siadat_na_edna_masa_borisov_putin/", "text": "Премиерът Бойко Борисов присъства днес на пускането на газопровода \"Турски поток\". По време на визитата в южната ни съседка той се срещна с президентите на Русия (Владимир Путин), Турция (Реджеп Ердоган) и Сърбия (Александър Вучич), като четиримата вечеряха малко преди събитието да приключи официално.  Какво каза Бойко Борисов за визитата си в Турция четете  . Какво още си казаха Борисов и Путин вижте  Повече за пускането на \"Турски поток\" четете  Как изглежда строежът на \"Балкански поток\" на българска територия вижте", "date": "2020.01.08", "title": "Снимка на деня: И сядат на една маса Борисов, Путин, Ердоган и Вучич"}
{"url": "https://www.dnevnik.bg/sviat/2020/01/08/4014009_megan_i_hari_se_ottegliat_da_jiveiat_kato_obiknoveno/", "text": "Меган и Хари, херцози на Съсекс, обявиха изненадващо, че се оттеглят от задълженията си на висши членове на кралското семейство. Макар да продължат да подкрепят кралицата и да съхранят патронажа на различни институции и инициативи, те искат да бъдат финансово независими и да поделят живота си между Великобритания и Северна Америка. Новината бе обявена на профила им в \"Инстаграм\" по-малко от две години след  сватбата им през май 2018  г., която се възприемаше като вливане на свежа кръв в една съответстваща на пъстротата на съвременния свят страна за времето след Брекзит. \"Хари и Меган достигнаха до хора, до които другите членове на кралското семейство не достигаха. Те бяха част от преоткриването и освежаването на институцията. Това не е начина, по който бъдещето ѝ би било планирано\", коментира кралският коресподент на Би Би Си Джони Даймънд. В Бъкингам са разочаровани В нетипичен за кралското семейство ход малко след Меган и Хари, Бъкингамският дворец разпространи следното съобщение: \"Обсъжданията с херцозите на Съсекс са на ранен етап. Разбираме желанието им за различен подход, но това са сложни въпроси, за които ще отнеме време да се решат.\" Нито кралица Елизабет, нито принц Уилям или другите членове на кралското семейство не са били уведомени за изявлението на Хари и Меган и от Бъкингам са \"разочаровани\", съобщи Би Би Си, позовавайки се на свои източници. Има очевидна пропаст между Хари и Меган и останалата част от кралското семейство, отбеляза Даймънд, посочвайки, че разочарованието идва от начина, по който действа семейство Съсекс. Какво означава промяната Спекулации по медиите за този ход имаше, откакто 35-годишният Хари и 38-годишната Меган се завърнаха през декември от 6-седмична ваканция в Канада. Решението им означава, че те повече няма да изпълняват официални ангажименти като представители на Елизабет Втора и ще спрат да получават средства за това. Но те остават важна част от кралското семейство и нямат намерение да се дистанцират от задълженията си към Бъкингамския дворец и Британската общност.      Първите коментари в британските медии са одобрителни, включително и заради намерението им да изкарват прехраната си с труд като повечето хора. Но също така има предупреждения, че този ход не премахва проблема, който ще създава толкова сериозна разлика с  брат му Уилям. Търсенето на платена длъжност обаче може да им създаде проблеми, защото може да се изтълкува като \"монетизиране\" на кралското семейство, отбелязва експертът Джони Даймънд. Според него тепърва ще се разбере дали Хари и Меган ще създадат нов модел за монархическа работа или \"просто ги подготвят да напуснат кралското семейство\". Бившият пресаташе на кралското семейство Дики Арбитър коментира, че Хари се държи така, \"сякаш го води сърцето, а не разума\". Той посочи още, че в новата роля на семейство Съсекс има много неясноти: как те ще оправдаят замърсяването на природата с предвидените си чести междуконтинентални пътувания? Как ще бъде финансирана охраната им и кой ще я организира? Как ще се поддържат домакинства в две различни държави? Хари е шести в линията за наследяване на трона, но когато един ден баща им стане крал, ще се гледа с неодобрение на това, че синовете му са с толкова голяма дистанция от върховете на монархията. През 2019 г. Хари и Уилям разкриха, че имат своите различия и несъгласия помежду си, а напрежение се натрупа и между някои британски медии и семейство Съсекс. Принц Хари и  херцогинята на Съсекс Меган  станаха обект на все по-враждебно отношение и от публиката, а по-късно заведоха дела срещу два таблоида. Те бяха подложени на критики заради публичните си коментари как природата трябва да се опазва, а два дни по-късно бяха уловени да  пътуват с частни самолети. След обиколката си в Африка двамата дадоха телевизионни интервюта, в които Меган се оплака от трудностите да е съпруга и майка и че никой не я е питал как е. Идеята двамата братя и съпругите им да имат обща фондация не се реализира и сега се очаква Съсекс да създадат собствен неправителствен център. Днес те обявиха още, че искат да отгледат сина си Арчи с уважение към кралската традиция, в която той е роден, но в същото време като имат повече пространство да се съсредоточат върху живота си след оттеглянето от върховете на монархията. Парите, къщата, охраната Обявената промяна означава, че Меган и Хари ще имат право да работят и да печелят пари за себе си - нещо, което им бе забранено досега. Те получават 5% от доходите си от Гранта на суверена и \"предпочитат да прережат тази финансова връзка\", обясниха двамата на сайта си  https://sussexroyal.com/ , който довчера не бе активен, но сега е пълен с информация. Този грант е държавният механизъм за финансиране на работещите членове на кралското семейство, включително и на официалните им резиденции и офиси. При него кралицата предава на правителството доходите от имотите на короната, а в замяна правителството отпуска част от тях (обикновено около 25%) на кралското семейство. Останалата част от финансирането на семейство Съсекс идва от принца на Уелс, който получава доходи от херцогство Корнуол. Тази уредба съществува, откакто принцовете Уилям и Хари започнаха службата си в подкрепа на кралицата. Семейството ще продължи да живее в сградата Фрогмор котидж в замъка Уиндзор. В началото на брака им те живееха в двореца Кенсингтън в близост на херцозите на Кеймбридж Уилям и Катрин, но се преместиха преди раждането на сина си. Тогава започнаха и първите слухове за разкол между двамата братя и съпругите им. За охраната на кралското семейство се грижи британската полиция по нареждане на правителството. Обичайно кабинетът не дава подробна информация за разходите за сигурност, за да не рискува да разкрие данни за това как е организирана охраната.", "date": "2020.01.08", "title": "Меган и Хари се оттеглят да живеят като обикновено семейство, но ядосаха кралицата"}
{"url": "https://www.dnevnik.bg/sport/2020/01/08/4014015_voleibolistkite_se_otdalechiha_ot_mechtata_za_tokio/", "text": "Женският национален отбор по волейбол се отдалечи от мечтата си за олимпийските игри в Токио. Българките отстъпиха с 0:3 (19:25, 19:25, 24:26) срещу домакина на квалификационния турнир Нидерландия. За водения от Иван Петков отбор това беше  втора поредна загуба след тази от Полша преди ден . България остава в дъното преди последния си мач с Азербайджан в четвъртък, но запазва теоретични шансове за второто място. Нидерландия имаше превъзходство през първите два гейма. Домакините повеждаха от началото и увеличаваха преднината си. В третата част българките играха по-уверено и се противопоставиха. В средата на гейма те водеха, но впоследствие допуснаха обрат. Елица Василева стана най-резултатна за България с 12 точки, а Александра Миланова добави десет. Нидерландия завърши с 49% в нападение срещу 44% за българския отбор, а блокадите бяха десет срещу четири.", "date": "2020.01.08", "title": "Волейболистките се отдалечиха от мечтата за Токио"}
{"url": "https://www.dnevnik.bg/citat_na_deniia/2020/01/08/4014017_citat_na_denia_ne_uspiah_da_nakaram_taipi_da_se/", "text": "                         Това каза премерът Бойко Борисов пред журналисти на летището в София на връщане от Истанбул, където бе гост на  церемонията по пускане на газопровода \"Турски поток\" . Говорейки за \"Тайпи\", той има предвид турския държавен глава Реджеп Тайип Ердоган и откриването преди две години  на ремонтираната църква \"Св. Стефан\"  в Истанбул. Борисов заяви, че  на вечерята, дадена от Ердоган  след церемонията, е имал възможност да зададе \"много въпроси\" в разговора (който сам определи като \"фриволен\") с него и колегите му от Русия и Сърбия, Владимир Путин и Александър Вучич. Обсъдените тогава теми по думите му са от енергетика и отбрана до Близкия изток. Още за репликите, разменени с Путин,  можете да прочетете тук . Борисов каза още, че на масата Путин и Ердоган се шегували, че трябва да внимават какво говорят, тъй като \"Бойко ще информира Брюксел и Вашингтон. Викам: Аз не се крия. Аз искам да знам вие какво мислите. Днес сме били с нашите стратегически партньори, били сме с нашите съседи.\" Попитан дали го смятат за човек на американския президент Доналд Тръмп, той каза: \"Смятат ме за свой приятел, какво и за приятел на Тръмп.\"", "date": "2020.01.08", "title": "Цитат на деня: Не успях да накарам Тайпи да се прекръсти"}
{"url": "https://www.dnevnik.bg/photos/2020/01/08/4013767_fotogaleriia_svetovnite_snimki_na_denia_-_8_ianuari/", "text": "Белият дом се отразява в езерце във Вашингтон, САЩ. Снимката е направена след докладването за ракетните удари от Иран по американски бази в Ирак.", "date": "2020.01.08", "title": "Фотогалерия: Световните снимки на деня - 8 януари 2020 г."}
{"url": "https://www.dnevnik.bg/sport/2020/01/08/4014025_albert_popov_se_klasira_sred_purvite_20_v_slaloma_v/", "text": "Алберт Попов записа 18-о място в слалома от Световната купа по ски в италианския курорт Мадона ди Кампилио. Българският скиор записа второ влизане в точките от началото на сезона след добро представяне на пистата \"Канелоне Мирамонти\". Попов се спусна с 22-и стартов номер и завърши 25-и в първия манш. Във второто си спускане той беше далеч по-добър и даде 11-о време. Българинът завърши на 1.85 секунди зад победителя Даниел Юл от Швейцария. Попов влезе в точките във втори слалом през сезона, след като беше 12-и във Вал д’Изер в средата на декември. След четири слалома българинът е 28-и в класирането за малкия кристален глобус с 35 точки. В италианския зимен център Даниел Юл спечели за втора поредна година, като това са и единствените му успехи в Световната купа. Швейцарецът обаче се нареди до легендите Ингемар Стенмарк и Алберто Томба, както и до Хенрик Кристоферсен, които дотук бяха единствените скиори с две поредни победи в Мадона ди Кампилио. Именно Кристоферсен се нареди втори зад Юл, изоставайки с 15 стотни. Трети завърши французинът Клеман Ноел. Лидер за Големия кристален глобус в Световната купа е Алекси Пинтюро с 475 точки, следван от Александър Оомод Килде с 474. В малката купа в слалома лидер е Кристоферсен с 242 точки, а с две по-малко е Ноел.", "date": "2020.01.08", "title": "Алберт Попов влезе в топ 20 в слалома в Мадона ди Кампилио"}
{"url": "https://www.dnevnik.bg/sport/2020/01/08/4014024_real_e_purviiat_finalist_v_superkupata_na_ispaniia/", "text": "\"Реал\" (Мадрид) се класира във финала за Суперкупата на Испания, след като победи \"Валенсия\" с 3:1 в първия полуфинал в надпреварата. Мадридчани се наложиха лесно над \"прилепите\" в среща, която се игра на стадиоон \"Крал Абдула\" в Джеда, Саудитска Арабия. Двубоят беляза началото на новия формат в Суперкупата на Испания, в който спорят четири тима. През тази година това са \"Реал\", \"Валенсия\", \"Барселона\" и \"Атлетико\" (Мадрид). Точни за \"Реал\" бяха Тони Кроос, Иско и Лука Модрич. За \"Валенсия\" се разписа Дани Парехо от дузпа. Тимът на Зинедин Зидан ще играе за 16-и път в мача за трофея, като в историята си има 10 купи от надпреварата и пет загубени финала. За последно \"Реал\" спечели Суперкупата на Испания през 2017 г. Мадридчани доминираха през цялата и дълго време дори не позволиха на \"Валенсия\" да отправи точен удар. \"Реал\" поведе в 15-ата минута след гол директно от корнер, дело на Тони Кроос. Той изненада вратаря на \"прилепите\" Жауме Доменек и прати топката в мрежата му след фалцов удар. В 39-ата минута мадридчани стигнаха и до втори гол, който вкара Иско. Той се разписа след разбъркване в наказателното поле на \"прилепите\", а защитата не успя да се намеси и да избие. Втората част премина на по-ниски обороти, а \"Валенсия\" дълго време така и не се доближи до вратата на Тибо Куртоа. Вместо това \"Реал\" вкара трети гол в 65-ата минута. След контраатака и подаване на Лука Йович топката отиде в Лука Модрич, а той я прати в мрежата с красив изстрел с външен фалц.      До края на двубоя \"Валенсия\" стигна до почетен гол в добавеното време. След консултация със системата за видеоповторения реферът Мансано санкционира Серхио Рамос за игра с ръка и капитанът на \"Валенсия\" Дани Парехо беше точен от 11-те метра.", "date": "2020.01.08", "title": "\"Реал\" е първият финалист в Суперкупата на Испания след успех над \"Валенсия\""}
