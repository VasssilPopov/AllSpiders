{"url": "https://www.dnevnik.bg/photos/2018/06/30/3209188_snimka_na_denia_ronaldo_zagubi_macha_no_specheli/", "text": "Уругвай победи Португалия с 2:1 и стана вторият четвъртфиналист на световното първенство. Единсон Кавани отбеляза двата гола за южноамериканците и беше голямата звезда в срещата, засенчвайки носителя на \"Златната топка\" Кристиано Роналдо. Португалският капитан обаче спечели уважението на всички с жеста си в 72-ата минута. Роналдо помогна на контузения Кавани да напусне терена.", "date": "2018.06.30", "title": "Снимка на деня: Роналдо загуби мача, но спечели уважението на феновете"}
{"url": "https://www.dnevnik.bg/photos/2018/06/30/3209013_snimka_na_denia_pica_ronaldo_i_suares/", "text": "В Санкт Петербург, Русия готвачът Валери Максимчик подготвя пица, украсена с портрет на португалския футболист Кристиано Роналдо и уругвайския футболист Луис Суарес в кафене Hop Head.", "date": "2018.06.30", "title": "Снимка на деня: Пица \"Роналдо и Суарес\""}
{"url": "https://www.dnevnik.bg/politika/2018/06/30/3209021_nikoi_ne_moje_da_bude_nakaran_nasila_da_priema/", "text": "Насила никой не може да бъде накаран да приема мигранти\". Това каза пред Нова телевизия министърът на Българското председателство на Съвета на ЕС Лиляна Павлова на въпрос дали можем да сме спокойни, че никой няма да иска да върне в България 60 000 мигранти. Павлова обясни, че в ЕС се говори само за доброволно прелокиране, а не за квоти. Според Павлова българското правителство се е справило с председателството и \"това е оценката на нашите партньори\", а оценката е висока, защото страната ни е била динамична и гъвкава. \"С изключително тежки предизвикателства се сблъскахме - през мигрантската криза и през изключително изненадващото, от геополитическа гледна точка, решение на президента Тръмп и неговата администрация\", каза министърът. \"Може би това е и причината да получаваме толкова висока оценка и подкрепа, затова че с определените от България приоритетни теми много точно бяхме напипали пулса на проблемите. Когато обявихме приоритети си, ние казахме, че сигурността и миграцията ще бъде топ приоритет в нашата работа. Голяма част от нашите усилия не се усетиха толкова в София, защото ние проведохме различни заседания и формати по темата сигурност и миграция\", коментира Павлова. Според нея работейки по групата за миграция сме провели много инфарктни и динамични заседания в Съвета. Павлова каза, че Българското председателство е предложило решението, което е било основата на вчерашния дебат на лидерите. Павлова обърна внимание, че по отношение на Дъблинския регламент, Българското председателство е договорило промяната на 4 от общо 6 законодателни акта. \"Градихме мостове към Турция, защото пък това е защитната преграда за нас, за да няма в България натиск от нелегални мигранти\", каза още Павлова. Според нея отпускането на средствата за Турция от ЕС е било въпрос на заключителната фаза и по думите й това е другият успех на Българското председателство. \"По време на председателството България не отиде на изток или на запад в повече или по-малко, позиционирахме се там, където сме, а ние сме държава на кръстопът\", каза още министър Павлова. Според нея това, че страната ни трябва да държи за евроатлантическата позиция, но това не означава да прекъсва връзките с партньорите на страната. \"За България Русия е стратегически и икономически партньор. Това, че изградихме мостове към Русия, а не ги изгорихме по време на председателството има само ползи за българския бизнес, който се нуждае от наливане на капитали и инвестиции\", каза още Павлова.", "date": "2018.06.30", "title": "Никой не може да бъде накаран насила да приема мигранти, според Лиляна Павлова"}
{"url": "https://www.dnevnik.bg/biznes/2018/06/30/3209011_stroitelnoto_ministerstvo_obmislia_kak_da_naseli/", "text": "Броят на необитаемите жилища в България расте. Те са 1 220 416 или над 31% от всички жилища в страната. В същото време все повече хора нямат шанс да се сдобият със собствен жилищен имот или имат нужда от подкрепа, за да вземат под наем. Затова една от основните задачи при управление на жилищния фонд в България е да се намери начин броят на необитаемите жилища да бъде намален и да се повиши тяхната използваемост. Това е една от целите, заложени в Националната жилищна стратегия, която е качена на  сайта на МРРБ  за обществено обсъждане. Стратегията се очакваше да бъде готова миналата есен. \"В този контекст е наложително е да се реализират изменения в сферата на данъчното облагане за необитаеми/неизползваеми жилища и при голям брой собствени жилища. В същата посока е необходимо да бъдат създадени стимули за предоставяне на необитавано жилище за социални цели\", е записано в документа. Посочва се, че този жилищен фонд може да бъде даван под наем или чрез дялово изкупуване на млади квалифицирани кадри, да бъдат настанявани бездомни хора или да се превърнат в защитени жилища. За целта се разчита на съдействие и от местните власти. Напълни този фонд Авторите на стратегията посочват, че ключов момент в изпълнението й е осигуряване на стимули за повишаване на жилищния стандарт чрез мобилизация на целенасочен публичен финансов ресурс и осигуряване на прозрачност и отчетност при неговото разходване. Затова се предлага да бъде обособен фонд, който ще акумулира средства от всички възможни източници (държавен бюджет, оперативни програми, международни донори, капиталов пазар и др.) и ще ги насочва за поддържане и енергийна ефективност на жилищния фонд, чиито собственици нямат средства за това. и за осигуряване на жилища за социално слаби. Предвижда се от държавния бюджет да бъде осигурено годишно финансиране в размер на 50 млн. лв. Очаква се същата сума годишно да се осигурява по линия на задължените по текстовете от Закона за енергийната ефективност. - от доставчици и снабдители с енергия. Предлага се и Фондът да кандидатства по европейски донорски програми и инструменти на ЕС за повишаване на енергийната ефективност. Строителният бум надскача себе си В стратегията се посочва, че жилищното строителство непрекъснато расте и се прави прогноза, че в периода до 2020 г. ще бъде надминат строителният бум от 2007-2009 г. с изграждане на около 20 хил. жилища на година. Тези прогнози са направени на база очаквания икономически растеж в страната и нарастващия инвестиционен интерес, който се изразява в търсене на терени и големия брой издадени строителни разрешения. Броят на жилищата надхвърля броя на домакинствата, а жилищното потребление е сравнимо с това в ЕС (550 жилища/1000 обитатели). Но проблемът е, че финансовата достъпност до жилище се влошава. Отношението цена/доход нараства. В същото време  жилищното кредитиране непрекъснато нараства , показват данните на БНБ и даже централната банка обяви, че се налага този голям ръст да бъде внимателно наблюдаван. През 2015 г., по данни на Националния статистически институт, цената на жилищата надхвърля над 6.6 пъти доходите. За сравнение през 2013 г. това съотношение е 6.3 или се увеличава делът на хората, нуждаещи се от подкрепа за придобиване или наемане на жилище, се посочва в анализа на министерството. Друг идентифициран в стратегията проблем е, че общественият жилищен фонд е сведен до символичен дял от 2.4%. Той трудно се управлява, поради разпръснатостта му сред частни жилища в етажна собственост, а общините разполагат с ограничени ресурси за неговото поддържане, посочва министерството. Празни жилища - високи данъци Авторите на стратегията посочват, че тази ситуация налага да се намерят механизми за адаптиране на съществуващия жилищен фонд и рационалното му използване. Една от идеите е да се направят промени в сферата на данъчното облагане, като се предвидят стимули за предоставяне на необитавано жилище за социални цели. Целта на общественото обсъждане на Стратегията е именно да се съберат идеи и да се изработи най-добрия механизъм, който да е в полза на всички заинтересовани страни. Не се посочва как да се промени данъчното облагане. Здрави, но неподдържани сгради В стратегията се посочва още, че над 91% от фонда е с надеждна конструкция – масивна стоманобетонна, панелна или масивна. Повече от три четвърти от апартаментите в страната обаче са в сгради, които са на възраст над 30 години. Липсата на поддръжка на тези сгради води до бързото влошаване на състоянието им, затова ъществува остра потребност от масово обновяване на съществуващия жилищен фонд и повишаване на неговата използваемост. Друг извод в нея е, че делът на собствениците на жилища, които се затрудняват да издържат собствеността си в сегашните пазарни условия, се увеличава. Но поради факта, че много хора са затруднени да отделят средства за поддържане на жилищата си, се предлага възможността те да ползват нисколихвени кредити или други финансови инструменти, които да се комбинират с безвъзмездна помощ. Размерът на помощта ще зависи и от мерките, които се финансират. Предлага се подкрепата за подобряване на конструктивна устойчивост и енергийната ефективност да се осъществяват единствено в случай, че обновяването не ангажира повече от 50% от стойността при ново строителство. В масовия случай, обновяване чрез изпълнение на всички предписания на техническия паспорт би покрило по-малко от 30% от стойността на ново строителство. Един център на управление За да се провежда активна и системна жилищна политика, е необходимо ясно да се определят отговорностите на централно и местно ниво, посочват авторите на стратегията. На централно ниво е необходим орган, администриращ цялостна система за жилищно субсидиране и провеждащ на практика националната жилищна политика. На местно ниво е необходим капацитет за създаване и изпълнение на общинските жилищни програми. Това не освобождава държавата от отговорности към социалното жилище и обновяването на съществуващия фонд, с които ще се изпълнят поетите ангажименти, се посочва в стратегията.", "date": "2018.06.30", "title": "Строителното министерство обмисля как да насели необитаемите жилища"}
{"url": "https://www.dnevnik.bg/sport/2018/06/30/3209004_trenyorut_na_goldun_steit_uoriurs_e_pred_uduljavane_na/", "text": "Треньорът на \"Голдън стейт уориърс\" Стив Кър е близо до нов договор с отбора, съобщава ESPN. Специалистът изведе \"воините\" до  три титли в НБА  за четири сезона (2015, 2017 и 2018), като неизменно тимът стигаше и до финалите. В момента влиза в последната пета година от договора си с \"Уориърс\", който беше подписан през 2014 г. с обща стойност 25 милиона долара. Според информацията на ESPN той ще подпише нов и ще бъде един от най-скъпоплатените треньори в Лигата. Под ръководството на Кър \"Голдън стейт\" е с баланс 265 победи и 63 загуби. \"Не мисля, че ще отнеме много време да се разберем. Искам да съм тук и всички в ръководството го знаят. Те също ме искат, а аз нямам желание да сменям мястото, на което работя\", каза Кър. Той добави, че няма да вдига шум, когато се подпише новият договор, а ще залавя за работа за следващия сезон. Заплатите на треньорите в НБА не се обявяват публично, но се твърди, че двама от най-скъпоплатените са Док Ривърс и Грег Попович. След удължаването на договора на Ривърс с \"Лос Анджелис клипърс\" той взима осемцифрена сума, докато Попович получава около 11 милиона долара на година.", "date": "2018.06.30", "title": "Треньорът на \"Голдън стейт уориърс\" е пред удължаване на договора си с отбора"}
{"url": "https://www.dnevnik.bg/photos/snimka_na_denia/2018/06/30/3209029_snimka_na_denia_trima_na_masata/", "text": "Премиерът Бойко Борисов, федералният канцлер на Австрия Себастиан Курц и председателят на Европейския съвет Доналд Туск проведоха среща преди символичното предаване на Председателството на Съвета на ЕС в Австрия. Според правителствената информационна служба Борисов е благодарил за конструктивния диалог в Съвета, който даде възможност да се поднови вниманието върху балканския регион. Министър-председателят Борисов пожелал успех на канцлера Курц с председателството и подчертал, че винаги може да разчита на председателя на Европейския съвет Доналд Туск. Тримата са в една кабинка на лифт в австрийските Алпи, където страната официално ще поеме председателството.", "date": "2018.06.30", "title": "Снимка на деня: Трима в една кабинка"}
{"url": "https://www.dnevnik.bg/bulgaria/2018/06/30/3209033_muj_pochina_dokato_otvodniava_kushtata_si_v_roman/", "text": "Мъж е починал докато отводнявал къщата си в Роман, съобщи \"Фокус\". Сигналът за инцидента е подаден в полицията във Враца в петък, около 20,30 вечерта. 62-годишният мъж е слязъл в мазето на къщата си, за да го отводни с електрическа помпа. Последвал е токов удар. Без електроенергия в събота сутринта беше село Караш в община Роман, но се очаква по-късно електроподаването да бъде възстановено поетапно. Заместник-областният управител на Враца Мирослав Комитски съобщи, че има пълно оттегляне на водните маси и прибиране на река Малък Искър в нейното корито. До 09.30 ч. напълно са отводнени 50 имота. \"Реалният проблем идва от наносите, които реката е внесла, има засегната покъщнина и електроуреди\", каза Комитски. Няма бедстващи хора, всички граждани са по-домовете си и разчистват терените си. Не очаквам усложняване на обстановката в страната, всички реки вече са в коритата си, каза главен комисар Николай Николов, директор на Главна дирекция \"Пожарна безопасност и защита на населението\". Той обърна внимание, че днес за страната е обявен жълт код, но не за валежи, а за силни ветрове. Частично бедствено положение е обявено в село Горна Митрополия, съобщи пред \"Фокус\" Поля Цоновска, кмет на община Долна Митрополия. \"Големият водосбор, който се образува след проливните дъждове, заля две улици\", съобщи Цоновска. Около селото няма река или язовир водата е навлязала в ниските части на селото от съседните населени места. Възстановени са дигите на река Чая, която бе нарушена на три места, но оттичащата се вода е заляла земеделски земи в землището на селата Чешнегирово и Селци, съобщи пред радио \"Фокус\" – Пловдив кметът на Община Садово Димитър Здравков. Натрупалата се в Садово вода се оттича към двете села и оттам в река Марица, но по пътя си залива зеленчукови градини и земеделска продукция. Няма опасност за населението, тъй като в близост до проблемния район няма къщи. Бедственото положение в Смолян и Чепеларе беше отменено вчера. Армията винаги е на разположение да съдейства при влошаване на метеорологичната обстановка у нас, коментира вицепремиерът и министър на отбраната Красимир Каракачанов по време на Празника на билките, планината и туризма, който се провежда в местността \"Айдушко сборище\" над село Балканец, община Троян.", "date": "2018.06.30", "title": "Мъж почина докато отводнява къщата си в Роман, обстановката в страната се нормализира"}
{"url": "https://www.dnevnik.bg/biznes/2018/06/30/3209035_trump_obmislia_da_namali_korporativniia_danuk_s_1_punkt/", "text": "Президентът на САЩ Доналд Тръмп каза, че очаква вторият етап от данъчната реформа да бъде представен през октомври или малко по-рано, като той обмисля намаляване на корпоративния данък от 21 на 20 процента, предаде \"Ройтерс\". В част от интервю за \"Фокс бизнес нетуърк\", което ще бъде излъчено утре, Тръмп казва:\"Осъществяваме втори етап. Вероятно ще го направим през октомври, може би малко по-рано, отколкото тогава.\" Едно от нещата, които обмисляме е понижение (на данъка) от 21 на 20 процента, допълва той. През декември Тръмп подписа най-голямата данъчна реформа в САЩ от 30 години, намалявайки корпоративния данък от 35 на 21 процента и предоставяйки временни данъчни облекчения на средната класа в САЩ. Законът бе приет от контролирания от републиканците Конгрес на фона на опозицията на демократите, според които той е раздаване на пари на богатите, което ще прибави 1,5 трилиона долара към държавния дълг от 20 трилиона долара.", "date": "2018.06.30", "title": "Тръмп обмисля да намали корпоративния данък с 1 пункт"}
{"url": "https://www.dnevnik.bg/sviat/2018/06/30/3209028_razocharovan_ot_trump_poslanikut_na_sasht_v_estoniia/", "text": "Джеймс Мелвил, посланик на САЩ в Естония, съобщи на страницата си във \"Фейсбук\", че подава оставка, защото не може да приеме коментарите на президента Доналд Тръмп за Европейския съюз, НАТО и европейските партньори на страната. Дипломат с 33 години кариера и посланик от 2015 г. в балтийската страна, той е трябвало скоро да се пенсионира, но в съобщението, достъпно само за тези, които са му приятели в социалната мрежа, споделя, че поведението и думите на Тръмп са ускорили оттеглянето му,  съобщи сп.\"Форин полиси\" . \"ДНК-то на служителите във външното министерство е програмирано да подкрепя политики и ни обучават от самото начало, че ако някога стигнем до момента, в който повече не можем да спазим това - особено ако става дума за човек на ръководен пост - достойното поведение е да се подаде оставка. След като служих на шестима президенти и 11 държавни секретари никога не съм си мислил, че този момент ще настъпи за мен\", пише Мелвил. \"Да казва президентът, че ЕС \"е създаден, за да се възползва от САЩ, да нападнат касичката ни\", или че \"НАТО е толкова лоша [организация], колкото НАФТА\" е не само фактически невярно, но и за мен е доказателство, че е време да си тръгна\", продължава посланикът. Изданието твърди, че позицията му е изненадала няколко служители в Държавния депратманет, работили с Мелвил. Те го описват като изключителен професионалист, който никога не си е позволявал американската вътрешна политика да влияе на работата му. Съобщението, в което посланикът казва, че \"до мозъка на костите\" си е убеден колко важна е американската подкрепа за НАТО, идва десетина дни преди годишната среща на върха на алианса в Брюксел. Тръмп поднови атаките си срещу НАТО, а съюзниците се опасяват, че квалификациите, които прави по адрес на съюза, продължават да отслабват трансатлантическите връзки. Освен това докато повечето от европейците се опитват да изолират Путин от завръщане в голямата политика, Русия анексира територии на съседите си, подкрепя гражданска война в Украйна и диктатура в Сирия, дестабилизира редица страни и се въоръжава, а Тръмп отива почти веднага след срещата на НАТО на разговори с руския президент Владимир Путин. \"Тръгвам си доброволно и с дълбока благодарност, че можах да служа на страната си честно в продължение на дълги години. Уверен съм, че Америка, която е и винаги е била велика, един ден ще се завърне и към това да бъде права\", казва още посланикът и посочва 29 юли като последния си работен ден. Това бе потвърдено и в кратко съобщение на Държавния департамент. Това се случва в момент, когато за нов естонски посланик във Вашингтон е предложен 36-годишният главен секретар на министерството на отбраната Йонатан Всевиов, а Тръмп не е определил кого предлага за одобрение като нов представител на САЩ в Талин. Белият дом предложи о.р. контраадмирал Едуард \"Сони\" Массо, който е от естонски произход, но осем месеца по-късно - през май 2018г., името му бе оттеглено без да се е стигнало дори до насрочване на изслушването му в Сената. Массо е служил в структурите на НАТО и командването на американските части в Европа, а в момента има консултантски бизнес и прави анализи за консервативния Потомак институт за политически изследвания и кибер сигурност. Два дни преди да приключи мандата на президента Барак Обама той написа критична статия за сделката с Иран в \"Брийтбарт\", известното с агресивния си тон издание на крайната десница в САЩ, ръководено тогава от Стивън Банън. Американски медии твърдят, че Массо е служил във флота с Банън, който през август 2016г. оглави кампанията на Тръмп, а през ноември стана и главен стратег - позиция, която продължи да заема и в Белия дом. Той се задържа на поста до началото на април 2017г., като медии съобщиха, че през това време е получил изключение от етичните правила за служителите и е можел да работи за \"Брийтбарт\". Преди назначението в Естония посланик Мелвил е бил зам.-ръководител на посолството в Берлин, а преди това е работил в Русия, ГДР, Франция и НАТО.", "date": "2018.06.30", "title": "Разочарован от Тръмп, посланикът на САЩ в Естония подаде оставка"}
{"url": "https://www.dnevnik.bg/sport/2018/06/30/3208998_silata_na_choveshkiia_duh_ot_dva_amputirani_kraka_do/", "text": "Датата 16 април 2017 г. ще остане завинаги в съзнанието на младия британски пилот Били Монгър. Една от големите надежди на моторспорта в страната претърпя ужасяваща катастрофа тогава в състезание от Формула 4 на пистата Донингтън парк. Резултатът беше два ампутирани крака и прогнози за край на кариерата на пилота, който дори не беше навършил 18 години. 437 дни по-късно обаче Монгър не само, че не се е отказал от спорта, но успя и да сбъдне една от големите си мечти – да се качи зад волана на болид от Формула 1. В началото на седмицата 19-годишният британец направи тест с болида C30 на \"Заубер\", с който тимът участваше през сезон 2011 във Формула 1. Това се случи на пистата \"Рокингам\" в Корби, а до последно Монгър не е знаел, че ще пилотира болид от Формула 1. \"Очаквах, че ще правим тренировки пред фестивала на \"Аутоспорт\", но нямах никаква идея какво се случва. Влизайки в гаража видях болид от Формула 1 и не можах да повярвам\", казва младият пилот. Той направи 12 обиколки и според очевидци се е представил много добре. Болидът на \"Заубер\" е модифициран, за да е по-близък, до тези, които е управлявал дотук Монгър. Също така газта се подава от волана. \"В началото бях малко изплашен, внимавах да не блъсна болида, но след една-две обиколки свикнах. Всичко е различно, ускорението, спирането\", обяснява роденият през 1999 г. пилот. Катастрофата на младият пилот през миналата година обедини много от звездите в спорта, които му помогнаха за по-бързо възстановяване. За по-малко от 24 часа бяха събрани над 500 хиляди паунда, благодарение на Люис Хамилтън, Дженсън Бътън, Даниел Рикардо и др. В интернет също се набираха средства за Монгър. Британецът се нуждаеше от по-малко от година, за да се върне на пистата и да покаже несломимия си дух. Независимо, че се придвижва с протези Монгър участва в британската Формула 3 и дори успя да спечели подиум в първия старт за сезона в Оултън парк, където се класира трети. Монгър впечатлява със скоростта си и дори в едно от състезанията направи най-бърза обиколка. След осем кръга той е осми в шампионата със 140 точки. Сега мечтите на Били Монгър са да продължи изкачването си в йерархията на моторспорта, докъдето може. \"За мен е важно, че се състезавам, искам да бъда пример за хората, че могат да се борят и да постигат своите цели. Катастрофата ме накара да порасна бързо и да осъзная много неща\", казва пилотът и добавя, че най-трудно за него е било да се научи да ходи отново. В тежката битка му помага италианският пилот Алекс Дзанарди. Преди 17 години той загуби двата си крака в подобен инцидент, но успя да се върне на пистата. \"Говорил съм с него много пъти и той ми помогна да премина през всичко. Алекс е голям характер, усетил е същото като мен и после е постигнал големи неща. Дава ми много съвети не само за моторспорта, защото аз искам да съм активен и в ежедневнието, да бъда като всички останали\". В момента Монгър е под крилото на световния шампион Люис Хамилтън, който дори го беше поканил за свой специален гост на миналогодишната Гран при на Великобритания. Мечтата на 19-годишният пилот е да продължи да се състезава и да се бори за победи. Неговият потенциал преди време вижда Алекс Хоукридж, който е един от двамата основатели на бившия тим във Формула 1 \"Толеман\". Именно британецът дава пилотско място на Аертон Сена през 1984 г. \"Той е с водеща лява ръка, също както Аертон. Най-добрите са левичарите, те са по-специални от останалите. Били ми напомня на Сена заради хъса си и вярвам, че ще успее\", казва един от менторите на таланта.", "date": "2018.06.30", "title": "Силата на човешкия дух: От два ампутирани крака до тест с болид от Формула 1"}
{"url": "https://www.dnevnik.bg/politika/2018/06/30/3209041_bsp_nasrochva_protest_zaradi_novite_energiini_ceni/", "text": "Изпълнителното бюро на Софийската градска организация на БСП призовава членовете и симпатизантите си да се включат в гражданския протест срещу увеличението на цените на тока, парното и водата, се казва в съобщение до медиите. Досега никой не е обявявал, че ще протестира в качеството си на гражданин. В неделя, 1 юли, се очаква енергийният регулатор да обяви цените на тока, парното и водата ,валидни от същата дата. Очаква се парното и топлата да вода  да поскъпнат с около 7%  след като снощи регулаторът  завиши цената на природния газ с близо 11% . Междувременно лидерът на БСП Корнелия Нинова и други представители на партията  нападнаха през седмицата председателя на регулатора Иван Иванов  като го обвиниха в неспазване на Закона за енергетиката, а в петък партият а внесе в Народното събрание искане  за предсрочното му освобождаване. . Протестът ще се проведе от 10 часа пред сградата на Комисията за енергийно и водно регулиране, посочват от БСП.", "date": "2018.06.30", "title": "БСП насрочва протест заради новите енергийни цени"}
{"url": "https://www.dnevnik.bg/evropa/2018/06/30/3209044_avstriia_prie_predsedatelstvoto_na_es_kanclerut_kurc/", "text": "Австрия желае да е страна, която изгражда мостове. Ние искаме да работим за един много силен Европейски съюз\". Това каза австрийският канцлер Себастиан Курц на церемонията за приемане на председателството на ЕС от премиера Бойко Борисов. Курц каза, че за Австрия е чест да поеме важната роля на председател на Съвета на ЕС и че ще работи за една сигурна и обща Европа. \"Ще работим много интензивно през тези шест месеца. Благодаря ти, Бойко, за чудесната работа, която България свърши по време на своето председателство\", каза още австрийският канцлер на церемония, която се проведе на открито в австрийския алпийски курорт  Шладминг. Нашето мото беше \"Съединението прави силата\", австрийското е \"Европа, която защитава\", а ние можем да се защитаваме само когато сме единни, каза Борисов цитиран от правителствената информационна служба. Премиерът добави, че Австрия поема водещата роля в Европейския съюз в сложни времена и благодари за доброто сътрудничество по време на Българското председателство. \"Радвам се, че през цялото Председателство на България имахме непрекъснат диалог с австрийския канцлер Себастиан Курц по всички теми и приоритети. България винаги ще бъде насреща при нужда от помощ\", подчерта министър-председателят. Австрия не е могла да избере по-добро мото за председателството си от \"Европа, която защитава\", каза председателят на Европейския съвет Доналд Туск цитиран от \"Фокус\". \"Европейците очакват от нас да покажем решимост в нашите действия да възстановим усещането за сигурност и ред\", заяви Туск. \"Всички работим много за силен ЕС, асоцииран със стабилност и сигурност. Трябва да сме единни. Тук съм и разчитам на теб, Себастиан. Добрият съсед е по-добре, отколкото отдалечен приятел. Благодаря на Бойко, който постигна прогрес по отношение на европейската перспектива за Западните Балкани\", каза още Доналд Туск.", "date": "2018.06.30", "title": "Австрия прие председателството на ЕС, канцлерът Курц \"ще гради\" мостове"}
{"url": "https://www.dnevnik.bg/razvlechenie/2018/06/30/3206240_mejdu_nebeto_i_zemiata_otkus_ot_bogovete_na_grada_na/", "text": "Емил Ценов е завършил MBA в INSEAD (Франция), работил е в големи международни компании в Европа, а от няколко години е университетски преподавател по международен маркетинг и стратегия в Австрия. \"Боговете на града\" е първата му книга и той подхожда към нея като към маркетингов проект – издава я сам, вярвайки, че добрият продукт ще намери път към потребителите. Затова и книгата не се намира в книжарниците, а може да бъде поръчана през специално създаден уебсайт като книжно тяло или в електронен формат. Печалбата от продажбата й ще бъде дарена за деца в неравностойно положение. \"Боговете на града\" е сборник от 12 разказа, посветени на съвременния градски човек. Героите са изключително разнообразни – от банкови чиновници, през спортист и бижутер до съвременната Афродита, а в един от разказите главен герой се оказва асансьорът, който влиза в ролята на Бог и раздава справедливост. И както всичко в този живот, така и персонажите се оказват свързани, но това се разбира едва в последния разказ, който затваря в своеобразна рамка отделните истории. \"Това е книга, за която ще се говори. Защото е интелигентно написана, провокативна, четивна и най-вече – добра. Дяволски добра\", пише в предговора доц. Роман Хаджикосев, който е редактор на изданието. ", "date": "2018.06.30", "title": "Между небето и земята (откъс от \"Боговете на града\" на Емил Ценов)"}
{"url": "https://www.dnevnik.bg/sport/2018/06/30/3209046_levski_tursi_oshte_dvama_futbolisti_za_da_zavurshi/", "text": "Левски\" се нуждае от още поне двама нови футболисти, каза изпълнителният директор на клуба Красимир Иванов. Според него процесът е бавен, защото сините искат само много качествени попълнения. Дотък столичани подписаха с двама нови - вратаря  Мартин Полачек  и  халфа Давиде Мариани . \"Делио Роси е поставил изискванията си за типа на евентуалните нови играчи. През клуба са минали вече стотици кандидатури, но ние се стремим да вземем тези, които ще са ни най-полезни и финансовата част ще ни устройва. Говорим за още двама нови в тима, но останалото ще го запазя в тайна\", каза Иванов. Той добави, че \"Левски\" търси спортен директор от април. \"Този процес продължава, но не го чакаме за привличането на новите играчи, защото е невъзможно\". \"За Антонио Вутов сме в разговори с \"Удинезе\" и се надявам до няколко дни те да приключат. За Васил Панайотов ми беше мъчно, че си тръгна, но така преценихме\", заяви Иванов. Ръководоството на клуба поднесе венци на паметника на Георги Аспарухов – Гунди и Никола Котков. На 30 юни се навършват 47 години от гибелта на двамата футболисти при автомобилна катастрофа. \"За мен легендата за Гунди и Котков все още е жива. Така че има все още някаква мистерия около тях, която продължава да витае наоколо\", заяви Иванов.", "date": "2018.06.30", "title": "\"Левски\" търси още двама футболисти, за да завърши селекцията"}
{"url": "https://www.dnevnik.bg/photos/2018/06/30/3209047_fotogaleriia_svetut_na_pticite/", "text": "Светът на птиците\" е най-големият птичи парк в Африка и е един от най-големите в света.", "date": "2018.06.30", "title": "Фотогалерия: Светът на птиците"}
{"url": "https://www.dnevnik.bg/sport/2018/06/30/3208988_dnes_na_svetovnoto_dva_golemi_sblusuka_davat_nachalo/", "text": "С мачовете Франция – Аржентина и Уругвай – Португалия започва фазата на директните елиминации на световното първенство. По една или друга причина и четирите отбора, които започнаха турнира с големи амбиции, имат трудна задача още на осминафиналите. Първият мач за деня е в 17 ч. в Казан между Франция и Аржентина, а Уругвай и Португалия се срещат в 21 ч. в Сочи. Аржентина се промъкна на осминафиналите след драматична развръзка в своята група D. Южноамериканците спечелиха последния си мач с Нигерия с 2:1 по инфарктен начин и получиха помощ от Хърватия, която надви Исландия. Въпреки проблемите от лагера на Аржентина изразиха увереност, че елиминациите са друга територия и отборът има шансове да продължи да напред. \"Ще играем буквално с нож между зъбите ни\", каза треньорът Сампаоли. Той обеща агресивна Аржентина и обясни, че играчите му са едни от най-добрите в света. \"Много се говори, че Меси нарежда какво да се случва в отбора, но това не е така. По време на мач, аз говоря с играчите, допитвам се до тях, защото те са на терена, имат различни усещания\", отговори Сампаоли по повод видео, на което се вижда, че пита Меси дали да пусне Агуеро в мача срещу Нигерия. По всяка вероятност Аржентина ще играе със същия състав, който победи Нигерия, след като направи силно първо полувреме. Очаква се отново Гонсало Игуаин да започне до Лионел Меси в атака. Франко Армани пък ще запази мястото си на вратата. Франция записа солидно представяне в група С с две победи и едно равенство, допускайки едва един гол в мрежата си. Въпреки това капитанът на тима Юго Лорис смята, че \"петлите\" ще трябва да надскочат възможносите си, за да победят Аржентина. \"Аржентина е финалист от преди четири години, това ще е един труден мач. Това, че имаха проблеми в групата не значи нищо, вижте само какви играчи имат\", каза Лорис. \"Трябва да сме на ниво и да играем така, че да не съжаляваме за нищо. Всеки корнер, удар или пас може да ни бъде последен в този турнир\", каза вратарят. Неговият треньор Дидие Дешан разкри, че ще разчита много на играчите от Ла Лига в защитата, които познават Меси и знаят как да го спрат. Специалистът ще върне титулярите, които получиха почивка срещу Франция, а в защита ще има трима от испанското първенство – Ернандес, Юмтити и Рафаел Варан. \"Меси е Меси и може да окаже голямо влияние върху всеки мач дори с едно докосване. Трябва да сме готови за всичко и аз много разчитам на тези, които го познават\", каза Дешан. Франция никога не е отпадала на осминафинал на световни първенства, като преди четири години напусна на фаза четвъртфинали. Аржентина също рядко отпада в първия елиминационен кръг, като за последно това се е случвало през 1994 г. В исторически план \"петлите\" също не се радват на успех. Те имат само две победи в 11 мача срещу Аржентина. За южноамериканците успехите са шест. Роналдо срещу Уругвай Селекционерът на Уругвай Оскар Табарес обясни, че за да може тимът му да отстрани Португалия трябва да се справи с Кристиано Роналдо. \"Ключово в такива мачове е спокойствието. То се придобива с опит, какъвто моите момчета имат. Но и в Португалия девет от играчите са европейски шампиони. Разбира се техният лидер е Роналдо, когато той има ден не може да бъде спрян. Хубавото е, че моите футболисти го познават добре от испанското първенство\", каза Табарес. Опитният специалист обясни, че Уругвай има своите шансове, защото разполага с не по-малко добри нападатели като Луис Суарес и Единсон Кавани. В груповата фаза урусите записаха три победи и не допуснаха гол. В лагера на Португалия обаче не се притесняват от това. \"Ясно е, че един отбор се гради около звездите си. Но ние не правим разлика от Уругвай – те имат Суарес и Кавани. Те са двама от най-добрите нападатели в света. При нас не е само Роналдо и не само той може да вкара, опасността идва от всички\", каза треньорът Фернандо Сантош. Дотук двата тима са играли само два пъти като Португалия печели с 3:0 през 1966 г., а пест години по-късно двубоят завършва 1:1. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.06.30", "title": "Днес на световното: Два големи сблъсъка дават начало на осминафиналите"}
{"url": "https://www.dnevnik.bg/evropa/kultura/2018/06/30/3204599_otkus_ot_romana_bez_nevinni_revoljuciia_pelargonium/", "text": "Времето обаче си течеше, а представата за това, което беше възможно да се направи, си оставаше все така мъглива и смътна. Промяна, революция, да. Но каква? Знаех само, че тази революция не трябваше да бъде като другите; като ония, които се бяха провалили. Моята не трябваше да се проваля. Трескаво започнах да обмислям каква трябва да бъде тя, моята революция. Препрочетох писанията на разни изтъкнати революционери, водили широките простонародни маси насам-натам и навсякъде. Речите на Сталин, например от \"Въпросите на ленинизма\". Отново се възхитих от железния му, последователен разум, който не само изкарваше злото добро, но и доказваше, че то е неминуемо. \"Моята борба\" на Хитлер също. Възхитих се от неговата човешка простота, всеотдайност и последователност (ама кой е рекъл, че \"човешка\" е нещо положително). И посланията на Мао също си припомних. Възхитих се от неговата способност да ги предаде на достъпен език, в сбити и почти художествени изрази, така че да ги разберат и запомнят всички, особено младите. Прехвърлих също разните му там Ницше-Мицше, Троцки-Моцки, Енгелс-Менгелс, Ленин-Менин, и Маркс-Маркс, както и другите подобни на тях. Всички те отново ме възхитиха с нещо тяхно си и своеобразно, особено Троцки с виждането му за постоянната революция. Жалко, че Пол Пот не беше оставил писмено наследство. Подхванах и речите на Фидел Кастро, ама ми доскуча. Френските революционери не ги препрочетох, като прекалено френски, но все пак попрехвърлих един Русо и един Дидро, колкото да не е без хич. Отново прочетох Библията и Корана – революционни книги, променили съдбините на света. Възхитих се от дълбочината, иносказателността и богатството на Библията, а също от удивителната простота, целеустременост и цялостност на Корана. И пак се замислих. Всичко това беше задънена улица. Всички тези учения бяха завършили с провал. Моята революция трябваше да бъде друга, съвсем друга. Трябваше да разбера каква да бъде тя и да я превърна в живо дело, в моя участ и съдба, в цел и смисъл на моето съществувание, в слънце и въздух за цялото ми живо същество. И по някое време се досетих. Не каква да бъде революцията, но как да се казва поне. И почувствах, че след името, тоест след външното, ще дойде и същността. Моята революция трябваше да се казва Революция Пеларгониум Зонале. А книгата, която щях да напиша за моята революция, трябваше да се казва, познайте как – \"Моята революция\" трябваше да се казва книгата, разбира се. Бъдещите революционери харесаха името \"Пеларгониум Зонале\". Звучеше им някак революционно и международно даже. Обещаха да прочетат \"Моята революция\", когато я напиша. Знаех, че нямаше да го направят, но поне имаха желание и това ме позатрогна. Измислих също знаме, герб, химн и революционен поздрав на революцията Пеларгониум Зонале. Щом щяхме да ставаме озеленители, знамето ни трябваше да е зелено с изричната уговорка, че нашата, тоест моята революция, добре де, нашата революция няма да има нищо общо със зелената революция, която не е никаква революция, ами си е обикновена тъпота. Зеленият цвят на знамето ни щеше да означава, че революцията ми, добре де, нашата революция, е вечнозелена, тоест евъргрийнска, постоянна и непресъхваща, както препоръчваше Троцки, поне докато не дойде неизбежният и победен край. Що се отнася до химна, отначало си помислих дали да не взема една заемка от Ролингстонс, които пеят в \"пейнт ит блек\": \"Виждам червена врата и ми се дощява да я боядисам в черно\" и това в нашия химн да се обърне на \"Видя ли к’ва да е врата и ми се дощява да я боядисам в зелено\", ама се отказах, защото ми хрумна нещо по-добро, мое си. Ето го: . Гербът ни пък щеше бъде зелен лист във вид на къдраво сърце с дръжка, извита като камшик. Къдравото сърце ще означава, че пламенно обичаме своето велико дело и сме готови да му се отдадем до последна капка кръв, а камшикът ще означава готовност да бичуваме неуморно разнообразните недъзи на обществото. Революционният поздрав пък щеше да представлява ръка, с разперени пръсти, която се протяга напред, готова да сграбчи всички световни злини и неправди, след което пръстите се свиват така, сякаш наистина са хванали всички световни злини и неправди, после ръката се свива, за да ги изскубе като плевели, прави едно движение, сякаш ги запокитва някъде надалеч, и накрая се прибира до сърцето в знак на вечна обич и вечна правда по света. Наглед нищо особено, външност само някаква, какво въздействие обаче Какво въздействие обаче. При другите революции едни хора мразеха други хора или пък, както би трябвало да е при християните, всички хора обичаха всички останали, даже и враговете си, което си беше пълна безсмислица; при другите революции имаше разделения и сблъсъци – класа срещу класа, раса срещу раса, бедни срещу богати, лоши срещу добри. В моята революция не биваше да има такива противопоставяния, това трябваше да бъде революция във всичко от всички за всички и по всякакъв начин. И щом пък непременно някой трябва да мрази някого, то по-добре всички да мразят всички, без разлика на пол, възраст, образование, възпитание и вероизповедание и в този смисъл не беше никак случайно, че революцията беше на път да се зароди в България – нали измежду простите люде Христос избра апостолското начало – биваше значи от някоя мижава държавица, където всички мразят всичко и всички, включително себе си, да започне световното преображение. Омразата щеше да доведе до кръвопролития обаче. А кръвопролития е имало винаги, навсякъде и при всички революции, докато моята революция трябваше да бъде изцяло и напълно небивала. Мислех си. Изведнъж се сетих как можеше да се разреши това противоречие. Революция Пеларгониум Зонале трябваше да бъде революция на непотърсеното кърваво щастие. Революция на непотърсеното кърваво щастие – това трябваше да бъде. Харесваше ми това определение. Ех, да знаех и какво означава.", "date": "2018.06.30", "title": "Откъс от романа \"Без невинни. Революция Пеларгониум зонале\" на Иво Беров"}
{"url": "https://www.dnevnik.bg/zelen/2018/06/30/3208842_na_koral_posreshtat_djulai_morning_s_protest_i_koncert/", "text": "С концерт и посрещане на първия изгрев на месец юли ще премине поредният протест в защита на \"Корал\" на самия плаж. Събитието е предвидено за вечерта в събота срещу неделя (30 юни срещу 1 юли). С демонстрацията си за опазването на плажа граждани и къмпингуващи са решили да отпразнуват празника Джулай морнинг. \"Спасяваме последния несъсипан плаж на юг от Бургас от беззаконие и разруха. Спасяваме го заради децата си. Няма да се примирим нито с инвеститор, който пренебрегва закона, нито с власт, която му го позволява,\" обясняват организаторите от сдружението \"Да запазим Корал\"  във \"Фейсбук\". В концерта за Джулай морнинг ще участват музикантите Валди Тотев и Тони Серкеджиев от Delta Roosters, Васо Гюров и Деян Драгиев - Даката от \"Ревю\", политологът Евгений Дайнов с групата си \"Магистри\", певците Миленита и Кристиян Костов и др. Надсловът на събитието е \"Корал завинаги\", а началото му е обявено за 18 ч. По закон Корал, Иракли и Карадере са обявени за плажове за природосъобразен туризъм и там строителството и стопанската дейност са силно ограничени. Организаторите призовават участниците да не правят боклук и да събират този, който морето е изхвърлило; да не палят огън, извън обезопасен съд за огън; да пазят гората; да използват само доставените от съмишленици химически тоалетни; да не отговарят на провокации.  От \"Да запазим Корал\" посочват, че всички участници могат да къмпингуват свободно на плажа и напомнят, че по Конституция и Закона за устройство на Черноморското крайбрежие това не е забранено. За правото си да къмпингуват гражданите се позовават на Закона за устройството на Черноморското крайбрежие, според който в зона А - плажната ивица и на 100 м за нея, се разрешава къмпингуването извън категоризираните къмпинги \"при условия и по ред, определени в Закона за туризма и специфичните правила и нормативи, предвидени в други закони\". Правилата обаче все още не са подготвени и приети, поради което не са в сила.  Преди ден в специално изявление до медиите испанската фирма \"Ибердрола Инмобилиария\", собственик на планирания за застрояване имот до плажа \"Корал\", предупреди участниците в планирания протест там да се държат по \"мирен и цивилизован начин\" и напомни, че \"всяка дейност на вандализъм срещу частната собственост е престъпен акт и е предмет на наказателна отговорност\". Протестът идва след поредна седмица на напрежение на Корал заради  поставената преди началото на сезона дървена ограда  около имота на \"Ибердрола Инмобилиария\", затваряща общински път,  последвана от насип с пръст . Природозащитници реагираха на оградата с аргумента, че тя не позволява свободен достъп на всеки желаещ до плажа, както изисква българската Конституция. Министърът на туризма Николина Ангелкова обяви незабавно, че е  извършена проверка и достъп има , а опонентите й сезираха прокуратурата с искане да провери дали изобщо е проверявана оградата. Няколко дни по-късно на оградата на имота се появи  табела, според която преминаващите ще бъдат снимани с фотокапани  и предадени на полицията.  От компанията отрекоха  те да са поставяли капаните. Според изявлението на \"Ибердрола Инмобилиария\" до фирмата стигнали съобщения, че една от целите на протеста е да бъде разрушена оградата, която компанията е поставила по периметъра на своята собственост. От фирмата не назовават организаторите, но ги определят като \"т. нар. екологическа организация, която предприема действия, за да поддържа бизнеса си с незаконно къмпингуване с години на плаж \"Корал\". В съобщението се подчертава, че оградата е поставена по искане на община Царево, тъй като предишни години там бил изсипван боклук, заради което инвеститорът бил глобен. Компанията декларира, че е осигурила няколко входа за свободен достъп до плажа и уточнява, че желаещите имат възможност да отсядат в легалните къмпинги на плажа.", "date": "2018.06.30", "title": "На \"Корал\" Джулай морнинг ще бъде посрещнат с протест и концерт"}
{"url": "https://www.dnevnik.bg/evropa/2018/06/30/3205528_s_obeshtanie_da_pazi_evropa_i_koncert_v_alpite/", "text": "Австрия днес официално поема от България председателството на Съвета на Европейския съюз. Церемонията ще се състои в австрийските Алпи под връх Планай, висок 1906 метра. Това е третото европредседателство за Австрия, докато за България бе първото. На  сайта на събитието  е отправен призив: \"Вземете семейството и приятелите си на пикник в планината\", както и \"Вземете си одеяло за пикник и чанта, пълна с регионални и други австрийски продукти\". ДПА разказва, че на обикновените граждани ще бъдат раздадени одеяла и кошници с местни специалитети за огромен обществен пикник, а стотици музиканти ще помагат за празничното настроение. През деня ще се проведе среща на високо равнище между премиера Бойко Борисов и австрийския канцлер Себастиан Курц и ще се състои символичното предаване на европредседателството от България на Австрия. На алпийския стадион ще се състои концерт с участието на музиканти, певци и хорове от цяла Европа, които ще изпълнят австрийски и международни хитове. Очакват се около 7000 гости, които ще участват на семеен алпийски пикник около горната станция на лифта на Планай, и 20 000 гости, които ще са в долината, посочва БТА. \"Това събитие е умишлено \"ориентирано към хората\", заяви пред ДПА източник от офиса на Курц, добавяйки, че съзнателно е било решено събитието да се организира извън \"технократската\" атмосфера на Виена. \"Няма съмнение, че ЕС трябва по-добре да отговаря на нуждите на гражданите си\", каза той. Приоритетите - сигурност и миграция Мотото на австрийското председателство е  \"Европа, която защитава\" . На  сайта му  се посочват три приоритета – сигурност и борба с нелегалната миграция, осигуряване на просперитет и конкурентоспособност чрез цифровизация и стабилност в съседните на ЕС страни (европейска перспектива за Западните Балкани/Югоизточна Европа). \"Австрия гледа на ролята си по време на предстоящото председателство на съвета като на неутрален посредник. Предвид географското й разположение в сърцето на ЕС нейното задължение да бъде неутрална и в съответствие с традиционната й роля да бъде строител на мостове, Австрия ще положи усилия да допринесе за единството в ЕС по време на председателството на съвета\", се казва още на сайта. Още преди началото на европредседателството канцлерът Себастиан Курц даде заявка за твърда позиция за миграцията,  като заяви, че  неговата страна ще започне сама да създава центрове за кандидати за убежище извън ЕС, ако проточилата се  парализа в търсенето на общоевропейско решение  по въпроса не бъде преодоляна. Консервативният лидер Курц и неговите крайнодесни младши коалиционни партньори лобират за реформи в ЕС, които биха отнели правомощия за политически решения от Брюксел. \"Надявам се, че ще успеем да поставим по-остър фокус върху принципа на субсидиарността (по време на нашето председателство), да убедим Европа, че има задачи, с които регионите и страните членки трябва да се заемат, и че има по-малко на брой, но не по-малко важни задачи за ЕС\", заяви Курц в реч неотдавна. Решителен лидер 31-годишният канцлер, който е запален алпинист, спечели националните избори миналата година, като заложи на обещания за промени и решително лидерство. В един от предизборните си клипове Курц беше показан как изкачва планина в мрака преди зазоряване и стига върха точно когато слънцето се издига над хоризонта. \"Години наред Курц активно използваше характерен стил на комуникация, отличаващ се със символи\", каза Томас Хофер, авторитетен политически консултант и стратег от Виена.  Военната и полицейска акция  в началото на седмицата също беше част от тази стратегия на символи и имидж, изтъкна той. На словенската граница за репортерите беше издигната специална наблюдателна платформа, за получат възможно най-добър поглед към 700-те офицери и войници, които показаха как биха отблъснали една нова вълна от мигранти. Полицейски кадети заместваха мигрантите, а високоговорители озвучаваха учението със запис на шумно множество от хора. Курц се гордее с ролята си за затварянето на Балканския миграционен маршрут в началото на 2016 г., когато беше външен министър, в координация с други страни в региона. В рамките на ЕС Курц е сред онези национални лидери, които настояват да се затворят външните граници на блока за мигранти с нередовни документи и за създаване на центрове за обработване на молбите за убежище извън съюза. Въпреки че ротационното председателство на ЕС е предназначено по-скоро да осъществява координация между 28-те страни от блока, а не да ги ръководи политически, Курц се постара да си изгради имиджа на лидер за въвеждането на твърди миграционни политики.", "date": "2018.06.30", "title": "С обещание да \"защитава\" ЕС и концерт в Алпите Австрия поема председателството от България"}
{"url": "https://www.dnevnik.bg/sviat/2018/06/30/3208935_zapadnite_balkani_othvurliat_ideiata_za_migrantski/", "text": "Еврокомисарят за миграцията Димитрис Аврамопулос казва, че ЕС няма планове за създаване на центрове за мигранти нито в Сърбия, нито другаде на Балканите или изобщо на европейска почва. Това стана след като  името на Албания се задържа като вариант  в медиите цели няколко дни, докато европейски лидери обсъждаха къде може да бъде разположен център за пресяване на търсещи убежище в Европа. Наложи се Тирана да обяснява, че никога не би приела подобен проект - в интервю за \"Билд\" премиерът Еди Рама каза, че  не би се съгласил дори в замяна на членство  в ЕС. За няколко дни две други близки държави го последваха, а Македония отрече изобщо да са водени разговори по темата. Още в сряда босненският министър на сигурността Драган Мектич каза, че \"не може да става дума\" за \"лагери и приемни центрове\". Това направи и Душко Маркович, премиерът на Черна гора, който каза пред журналисти, че страната му ще се отнася към мигрантите така, както изискват \"конституционните и демократичните ѝ принципи\". Вчера македонският премиер Зоран Заев каза на пресконференция с генералния секретар на НАТО Йенс Столтенберг, че Евросъюзът не е искал от Македония да отвори подобни центрове, но страната е подготвена да помага, ако се наложи и ако започне нова мигрантска криза. Същевременно броят на бежанците по адриатическия балкански маршрут  нараства от месеци . От януари до май Босна, Черна гора и Албания са регистрирали над 6700 новодошли, над два пъти колкото регистрираните за цялата 2017 г. 2600 души, пише \"Болкан инсайт\". Отказът на Босна и Херцеговина идва на фона на собствените ѝ трудности да настани вече пристигнали мигранти. Вчера ЕС обяви, че ще помогне на Сараево финансово, за да изгради център за настаняване, след като е избрано подходящо място за него. От 2007 г. ЕС вече е инвестирал в Босна 24.6 млн. евро за миграция и гранична сигурност, като част от общо 750 млн. евро, отпуснати за същия период. За ЕС проблемът е, че повечето страни от Западните Балкани изглежда не биха се съгласили на такъв център дори да бъде поискан от тях, а страните от  Северна Африка  (които бяха обсъждани като вариант) също смятат идеята за неприемлива.", "date": "2018.06.30", "title": "Западните Балкани отхвърлят идеята за мигрантски центрове на ЕС, без да са им я предложили"}
{"url": "https://www.dnevnik.bg/sport/2018/06/30/3208997_bukmeikur_podpisa_12-godishen_dogovor_s_shvedskata/", "text": "Базираната в Малта букмейкърска компания Unibet е новият спонсор на Шведската футболна асоциация (SEF), съобщиха двете страни. Между тях е подписан договор за 12 години на обща стойност 200 милиона долара (1.8 милиарда шведски крони). Unibet ще бъде официален спонсор на първите две нива на шведския футбол, в които играят общо 32 отбора. Сделката влиза в сила от 2020 г. и е сигурна за първите шест години, след което може да бъде преразгледана и от двете страни. Годишно SEF ще получава по 16.7 милиона долара от спонсора си, а 11.1 милиона ще се разпределят между клубовете в двете лиги. \"Това е исторически договов и ние сме много щастливи от подписването му. По този начин имаме ангажимент да развиваме шведския спорт в продължение на 20 години, а защо не и на повече\", каза Дерсим Силван, който е представител на групата собственик на Unibet \"Киндред\" за Швеция. Договорът между двете страни дойде след отказа на досегашния спонсор Svenska Spel (местният букмейкър) да поднови партньорството си с футболната федерация. Според генералния секретар на SEF Матс Енкист, асоциацията е намерила още по-надежден партньор.", "date": "2018.06.30", "title": "Букмейкър подписа 12-годишен договор с Шведската футболна асоциация за 200 милиона долара"}
{"url": "https://www.dnevnik.bg/bulgaria/2018/06/30/3208563_za_niakoi_specifiki_na_lichnata_pomosht_v_zapadna/", "text": "Родители разказват за истински битки, когато трябва да получиш например данъчни облекчения за кола с по-голям обем на двигателя, защото малката кола не побира инвалидната количка на детето ти, но пък облекчения се полагали само за по-малки коли. Или за борба да се получи заплащана от държавата рехабилитация например. За огромното разтакаване при проверките в трудово-експертните лекарски комисии (ТЕЛК), за изискванията от типа \"донесете два плика за писма\" с марки върху тях, за чакането, за отношението родителите даже вече и не споменават. Водейки битките си с години, някои семейства се отказват и емигрират. В дните на поредните протести, настояващи отново за реформа в личната помощ, \"Дневник\" потърси няколко родители на деца с тежки увреждания, заминали в Западна Европа. С молба да изброят, без изисквания за изчерпателност и подробности, няколко неща, които са ги впечатлили най-много в европейските практики по грижа за семействата и децата с увреждания. Най-първо ме потресе, че хората по улиците не реагират на тези деца различно. Те са като всички и сред всички. Аз бях в шок, никой не реагира никак, нормални деца и толкова. И това отношение се възпитава. Когато се прибера в България, гледат дъщеря ми като полезно изкопаемо. Тук лекарите й говорят. Като на човек. Тя не говори, но те й говорят. И тя реагира. Тъй като дъщеря ми е в по-тежко състояние, посещава дневен център, а не специализирано училище. В центъра освен всички необходими терапии, има и човешко отношение. Водят децата на фестивали, организират им театри, в които децата участват. В центъра на дъщеря ми веднъж годишно водим \"нормалните\" си деца - да видят, да знаят, да се приобщават. Дъщеря ми цял ден е в центъра, вземат я в 7 ч. и я връщат в 16 ч. В същото време аз получавам нещо като лична помощ за останалото време през което я гледам. Личен асистент нямам, но имам право, ако искам. Специалистите от дневния център ги водят на екскурзия! Да, екскурзия! За 5 дни този път! В град на 150 км от мен. Услугата я има. Плащаш я. Има начини за кандидатстване за покриване на разходите. Но не това е важното. ИМА я услугата! Социална! Направена е за хора! Имаш избор. И в тези пет дни, специалисти - обучени и грамотни, с които си спокоен, се грижат за детето. А майката, която е нон стоп с детето, има право на \"себе си\". Знаете ли какво е това? Може да чете книга, без да държи 15 кг дете в себе си, може да заведе нормалното си дете на басейн и да се пуска по пързалки с него без ограничения, може да спи нормално, може да готви без да слуша рева на детето... Могат да ти предоставят човек, но не просто човек, а обучен асистент, да гледа детето ти, за да напазаруваш например. Човекът има образованието и квалификациите, и отбележете това като разлика, желанието да свърши работата, за която адекватно му се плаща. Няма ТЕЛК, няма диагнози, не те питат с каква болест си при оценката за подкрепа. Оценката е напълно индивидуална. Човек от здравната каса идва вкъщи, за да оцени какво МОЖЕ детето и от какво има нужда. Конкретното дете. Така се преценява и от колко часа грижа на седмица ще има нужда, която грижа се заплаща от социалните. А родителите могат да преценят в тези часове те ли ще гледат детето и съответно да получат финансовата помощ или ще се обърнат към асистент, който могат да повикат, когато им трябва – един ден за два часа, друг за цял ден, на третия може и изобщо да не го викат. Помощните средства също са според нуждите. Количката на дъщеря ми например, има специална облегалка за главата, която от едната страна е по-дълга, защото си накланя главата натам. Повечето изследвания според диагнозата са безплатни, повечето помощни средства също. А също така наистина не знам къде се намира здравната каса! Всичко онлайн подавам или чрез човека , който идва. Първото, което ми изниква в съзнанието като ключова разлика, е отношението на лекарите към нас. Те са усмихнати. Отиваш в болницата и ти се усмихват. Все още се чувствам невероятно от това, макар да не сме от скоро тук. А и имам 24-часова връзка с текарите на дъщеря ми, както с невролог, така и с педиатър. Една от първите ми изненади беше, че всъщност аз за нищо не кандидатствах, никъде не отидох да подавам заявления, молби, да се моля. Сами ме намериха. Един ден просто получих писмо от социалните, които задвижиха всички процедури за обследване на възможностите на дъщеря ми, за осигуряване на нужната й според това обследване подкрепа. Дори и сега не мога да разбера кой и как разбраха, че дъщеря ми е с тежко увреждане. Бяхме отишли на лекар, но не е подал той информацията, бяхме се регистрирали и в общината но не бях посочила увреждането. Просто системата им работи. И то работи в подкрепа. А на самото обследване ни питаха елементарни неща, не гледаха документи, всъщност носихме само едно изследване от невролог. Но беше интервю – може ли да се среше сама, може ли да се къпе. Предишният човек преди нас, с пейсмейкър, го питаха какво разстояние може да ходи сам, без да се затрудни. Един ще може километър, друг повече, трети по-малко. И от това зависи каква подкрепа ще получи. Дъщеря ми е в училище всеки ден, взимат я с автобус и я връщат, безплатно е. Да, специализирано е училището, но тя е с много и различни проблеми. Но не си представяйте нещата, като в нашите специализирани училища – децата в група са пет и за всяка група има отделен социален работник. Всеки ден имат нужните терапии – физиотерапия, логопед, медицински специалисти. Имат терапии с животни, организират екскурзии, лагери, водят ги в парка, на плаж, в зоологическа градина. Почти всичко е безплатно, а нещата, които са платени, са на символични цени от около 2 евро. И в училище не се карат, не повишават тон, не налагат насилствено неща на детето – ако не иска да прави нещо или не може, не го карат. Правят му обследване към какво има интерес и го подпомагат да се развива натам. Сериозно впечатление прави, че хора, дори със сериозни увреждания, са заети, имат работа, включително в услугите. В нашата община например работи едно младо момче с церебрална парализа и много високо късогледство, специално за него са оборудвали компютър, на който той може да работи и той предоставя услуги на гражданите. В паркове, градинки, из центрове за забавления има специално оборудвани площадки, входове, съоръжения за хора с увреждания. Освен, че терапии, помощни средства и изследвания са безплатни в почти всички случаи, за нас безплатно е и лекарство, което го няма в Белгия и го внасят специално и само заради дъщеря ми от Германия. Независимо, че е на училище през целия ден, получаваме и помощ за гледането й през останалото време. Поемат всякакви разходи, съпътстващи отглеждането, включително бензина от и до болницата. След обследване на възможностите на дъщеря ми, на способностите й и на това с какво може или не може да се справя сама, са й определени 84 часа седмично, в които може да ползва асистент. И тези 84 часа можем да ги разположим в седмицата както искаме. Асистентите си ги избираш от многото фирми, които са одобрени от социалните. А асистентът първо идва на интервю вкъщи, зависи и семейството дали ще го хареса, и той дали ще се сработи в средата. Красимира Обретенова, Холандия Тук децата са ЛИЧНОСТИ! Няма значение циганче, китайче, и в какво тежко състояние е заради уврежданията. Цялата градска среда е изумителна - като излезнеш на улицата, имаш чувството, че всеки втори в инвалидна киличка. Акумулаторна, разбира се, тук никой не ползва биклуците, дето са за счупен крак да те водят из болницата. След пристигането ни, общината веднага изпрати писмо, че детето трябва да е записано на училище. В деня на записването малко се притеснявах какви документи ще ми поискат, ще я запишат ли – все пак бяхме дошли и наскоро. Нищо, само бележката общината. Отиваш и записваш! В училище са концентрирани всички грижи за детето - идва специалист от някъде си и й взима мярвка за количка, рехабилитатор на място обсъжда параметрите, според специфичните й нужди, с ортезите – също. В училище викат специалистите, касаещи състоянието, гастроентереолог, който да им каже с каква храна да я хранят, тя е със стома в стомаха И аз не се занимавам с никакви документи, ходене по институции, от училище се обаждат на общината за социално подпомагане, училището има рехабилитационен център, басейн, водят децата на конна езда, има и детска градина. Има деца и в много тежко състояние, такова, че в България биха били в болница, но тук са в учлище. Една от историите, която ме изуми, е с детето на жената, при която живея в момента, след като преди около половин година напуснах България. От училище казват: \"Той е в състояние да управлява електронна количка\", взимат му мярка, обаждат се в общината да проверят дали жилището отговаря на изискванията за количка. Ако жилището има прагове и детето не може да я ползва, ти сменят жилището. Цялата процедура върви през училището, не се редиш, не ходиш, не подаваш молби за количка. Когато социалната дойде да прегледа къщата, погледна дъщеря ми. И каза: \"Но тази количка не е подходяща за вашата дъщеря, вие от България я имате , нали?!\". И го каза с тон, който говореше \"не мога да допусна, че това може да се случи тук, в Холандия да ти дадат калпава количка\". А аз съм събирала пари за да я купя - 1000 лв. дарения от приятели, а тя струва 2200лв. Фирми предлагат професионални асистенти, а общинската социална служба е в контакт с тяхи покрива разходите. Родителят вика асистента, записва на бланка колко часа е бил ангажиран асистентът, после той си получава парите от фирмата, а тя – от социалните. Ако не си доволен от услугата, винаги можеш да се оплачеш. Има и дброволци, които за два часа могат например да разходят детето, докато майката отиде на СПА. С ваучер от социалната служба!!! Получих и писмо – с ден, час, за рехабилитация на дъщеря ми, на която трябва да отидем, като се посочваше, че ни е осигурен преводач. Беше отбелязано, че ако не отидем, ще бъда глобена! Глобяват, ако не си заведеш детето на рехабилитация. Не се молиш да имаш такава, глобяват те, ако не отидеш. Приятелка в Англия ми разказа, че социалните са й наредили да си вземе автомобил за нуждите на детето. Тя им казала, че не може да си го позволи, а те отговорили да отиде в предствителство на която и да е марка, да избере и ще й удържат по 50 паунда от социалната помощ, докато изплати колата. А аз в България се борих 3 години да се промени изискването за освобождаване от данък за автомобил с по голяма мощност. Недай си боже да решиш да я смениш колата – разкатават ти живота докато я продадеш. Документ от Държавната агенция за закрила на детето, минаваш през съд..сякаш ядрена централа продаваш.", "date": "2018.06.30", "title": "Каква означава социалната помощ в Западна Европа и доколко зависи от пари"}
{"url": "https://www.dnevnik.bg/sviat/2018/06/30/3208798_zashto_trump_i_putin_izbraha_helzinki_za_sreshtata_si/", "text": "Президентите на Русия и САЩ Владимир Путин и Доналд Тръмп ще проведат първата си официална среща на 16 юли в Хелзинки – град, известен като дипломатическа локация по време на Втората световна война. Досега двамата лидери са се срещали само в кулоарите на международни срещи и са говорили поне осем пъти по телефона, а отвреме-навреме правят позитивни коментари един за друг. Срещата вероятно ще разгневи съюзниците на САЩ – особено Великобритания, която иска да изолира Путин, или Украйна, която се тревожи от приятелското отношение на Вашингтон към Москва, пише агенция \"Ройтерс\". А и тя е насрочена точно сред срещата на върха на НАТО в Брюксел и тридневното посещение на Тръмп в Обединеното кралство. Финландия има традиции в домакинството на американско-руски срещи, особено по време на Студената война. Тогава тя бе неутрална и Хелзинки бе вратата между Изтока и Запада, припомня \"Асошиейтед прес\", цитирана от WHDH. През септември 1990 г. финландците домакинстваха срещата между Джордж Х. У. Буш и Михаил Горбачов, на която се обсъждаха инвазията в Ирак и ситуацията в Близкия изток. През март 1997 г. Бил Клинтън се срещна с Борис Елцин, за да коментират разширяването на НАТО на изток. Сега президентът Саули Нинистьо поддържа близки отношения и с Путин, и с Тръмп. Миналата година Финландия празнува стотната годишнина от независимостта си, но си осигури приятелска връка с Москва, като продължава да бъде неутрална и развива търговията си с източната съседка. През 70-те западногерманските политици наричаха тази практика \"финландизация\", за да опишат с ирония как една силна държава влияе върху по-малките си съседи, а финланците още не харесват този термин. Страната се присъедини към ЕС през 1995 г. и е един от първите членове на еврозоната, след като прие еврото през 2002 г. Но не е член на НАТО и повечето финландци са против това да се случи, макар настоящото правителство да гледа благосклонно на идеята.", "date": "2018.06.30", "title": "Защо Тръмп и Путин избраха Хелзинки за срещата си"}
{"url": "https://www.dnevnik.bg/analizi/2018/06/30/3208872_niakolko_dumi_za_procedurite_po_aec_belene/", "text": "С решение на Министерския съвет [1]  от тази седмица АЕЦ Белене отново заживя свой живот. Забележителното е, че централата вече навършва 37 рождени юридически години. Фактически, обаче, живот няма. Актът ѝ за раждане е Постановление № 9 от 20 март 1981 година на Министерски съвет. Но има ли акт за смърт и ако има кой поред живот живее? Това можем да разберем, само ако изследваме съдържанието на документите за \"спирането\" и \"възобновяването\" на строителството ѝ (повече юридическо строителство, предвид факта, че тя е \"един гьол\", по думите на премиера). За първи фатален изход на атомната централа се посочва Решение N 288 на МС от 28 август 1991 година. Де факто, обаче, Министерският съвет не закрива проекта, а възлага на тогавашния Комитет по енергетика да уреди потенциалното строителство на парогазова централа. Тоест АЕЦ Белене не умира, а се трансформира във ТЕЦ Белене. Неизползваната инфраструктура е трябвало да се ползва по предназначение, включително дори като свободна икономическа зона. Така твърдението, че проектът е замразен е невярно, той е трансформиран, а на практика не са предприети никакви действия за изпълнение волята на тогавашния Министерски съвет. След като проектът не е спиран, то тогава с решение № 853 на МС от 20 декември 2002 г. се отменя всъщност решението за трансформация на вида централа за изграждане. Белене отново става атомна мощност. Във въпросното решение се прави опит за изпълнение на законовите изисквания като е възложено изготвяне на оценка за въздействието върху околната среда. През 2004 и 2005 г. правителството на Царя предприема и първите действия по изпълнение на \"атомните\" намерения – АЕЦ Белене е обявена за обект с национално значение, взето е и решение за \"изграждане\" на проекта. В действителност подобни високопарни слова от страна на изпълнителната власт не са необходими. Решението на МС от 2002 г. е било достатъчно да се предприемат реални действия по документална подготовка на строителната площадка. Така актовете на МС от 2004 г. и 2005 г. се явяват вторични, допълващи и доуточняващи конкретни мерки по изпълнението на Решението на МС от 2002 г. Това повдига въпроса и защо първото правителство на Борисов триумфално през 2012 г. с Решение № 259 и 260 отменя решенията от 2004 и 2005 (за трансформиране), а не решението от 2002 г. (за изграждане). Очевидно, за да бъде оставена удобна вратичка за поредното възкръсване на втората българска АЕЦ. Защото, на практика се получава, че имаме решение и разрешение за строителство на АЕЦ, но без възможност да бъдат извършвани съществени действия по строежа. Това състояние е удобно, за да се назначават служители, да се възлагат действия и изразходват средства без ясна цел и резултат. В създадената юридическа (и управленска) каша са обжалвани както решенията на МС за изграждане на Белене, така и второстепенните, но важни процедури по екологичната оценка, информацията за направените и планираните разходи, методиките за това колко би струвала централата и би ли имала реална възвръщаемост направената инвестиция. Срещу спечелените съдебни дела всяка власт е правила последващи законови действия, така че да осуети изпълнението им. Така и до днес не е ясно българските правителства чий интерес са защитавали при всяко поредно умъртвяване и съживяване на АЕЦ Белене. [1]  Цитираните решения са достъпни онлайн в публичната правна система на Министерски съвет:  http://pris.government.bg/prin/login.aspx?ReturnUrl=%2fprin%2fdefault.aspx", "date": "2018.06.30", "title": "Няколко думи за процедурите по АЕЦ \"Белене\""}
{"url": "https://www.dnevnik.bg/sport/2018/06/30/3209002_bradli_uigins_shte_ima_svoe_predavane_po_evrosport/", "text": "Първият англичанин победител в  \"Тур дьо Франс\"  сър Брадли Уигинс ще има свое собствено предаване в ефира на \"Евроспорт\", посветено на тазгодишното издание на надпреварата. Британецът, който триумфира през 2012 г. ще води \"Шоуто на Брадли Уигинс\", което ще има четири епизода и ще се излъчва всеки понеделник докато върви Тура. Първата серия ще е на 9 юли и ще може да се наблюдава както в телевизионния ефир, така и в дигиталната платформа Eurosport Player. От компанията обявиха, че подкаста на бившия колоездач ще се предлага още в iTunes, iHeartRadio, Spotify, GooglePlay, Audioboom, Stitcher и Deezer. Уигинс е единственият колоездач, който е печелил световната и олимпийска титла на шосе и писта, както и \"Тур дьо Франс\". Също така британецът държи рекорда за едночасова езда (54.526 км поставен на 7 юни 2015 г.). \"Нямам търпение да вляза в студиото на \"Евроспорт\" и да споделя моите впечатления от Тура. Участвал съм шест пъти и знам през какво ще минат колоездачите, затова ще дам моята честна оценка за случващото се\", каза Уигинс. След края на кариерата си Уигинс беше обвинен, че заедно с отбора на \"Скай\" (от който беше част между 2010 и 2015 г.)  са преминали етичната граница . Британският парламент обяви, че колоездачът е използвал вещества, които са разрешени само за спортисти с определени здравословни проблеми, но той ги е приемал не с такава цел, а за да подобри представянето си. Става въпрос за кортикостероида \"Триамцинолон\". \"Евроспорт\" излъчва Обиколката на Франция от 1991 г., а през тази година за втори път ще покаже всеки етап от начало до край. \"Тур дьо Франс\" започва на 7 юли във Венде и ще завърши традиционно на Шан-з-Елизе в Париж на 29 юли. Колоната ще измине 3329 километра по пътищата на Франция, като ще посети четири от планинските масиви в страната - Юра, Алпи, Пиренеи и Централния масив.", "date": "2018.06.30", "title": "Брадли Уигинс ще има свое предаване в \"Евроспорт\" по време на \"Тур дьо Франс\""}
{"url": "https://www.dnevnik.bg/bulgaria/2018/06/30/3209005_vlastite_ne_ochakvat_prelivane_na_reki_ima_jult_kod_za/", "text": "Не очаквам усложняване на обстановката в страната, всички реки вече са в коритата си. Това каза главен комисар Николай Николов, директор на Главна дирекция \"Пожарна безопасност и защита на населението\", цитиран от агенция \"Фокус\". \"Нашите служители заедно с организираните доброволци имат за задача да доотводнят всички мазета, приземни етажи, дворове. Разбира се, там, където е възможно. Направена е необходимата организация\", обясни той. По думите му река Малък Искър вече е в коритото си. В Етрополе и в Роман, където реката създаде проблеми, са започнали отводнителните операции. \"На места все още токът не е пуснат, но службите от енергоразпределение работят активно. Разбира се, свлачищните процеси не могат да се овладеят толкова бързо\", допълни той.  За днес е обявен жълт код, но не за дъжд, а за силен вятър. Той е в сила за областите Видин, Монтана, Враца, Плевен, Ловеч, Габрово, Велико Търново, София-град, Софийска област, Перник, Кюстендил, Благоевград, Пазарджик и Пловдив. Ще духа силен запад-северозападен вятър - средна скорост 14-19 м/сек. В София четири екипа на дирекция \"Аварийна помощ и превенция\" извършват обходи и са в готовност да реагират на сигнали. От Общината напомнят на гражданите да бъдат внимателни при придвижването си на открито, да обезопасят незакрепени предмети от балкони или прозорци на жилищата си, строителните фирми да проверят огради, строителни скелета и кранове на обектите си и да предприемат мерки за тяхното обезопасяване, собствениците на търговски и рекламно-информационни елементи също да проверят обектите си.  Продължава и контролираното изпускане на водни количества от общинските язовири \"Мърчаево\", \"Мрамор\" и \"Суходол\". Извършва се наблюдение на места от критичната инфраструктура.  Лоши са условията за туризъм в планините, съобщава Планинската спасителна служба. Тя препоръчва на туристите да се съобразяват стриктно с бързо променящи се и неустойчиви метеорологични явления. Няма регистрирани инциденти с туристи през изминалото денонощие. Информация за обстановката в планините може да намерите на  адреса на ПСС в интернет .", "date": "2018.06.30", "title": "Властите не очакват преливане на реки, има жълт код за силен вятър"}
{"url": "https://www.dnevnik.bg/detski_dnevnik/2018/06/30/3208778_rila_i_pirin_ot_10-godishnata_viktoriia_kraleva_shte/", "text": "Рила и Пирин Имало едно време две деца, близначета. Братчето се казвало Пирин, а сестричето Рила. Те много се обичали и не се разделяли. Рила имала бистър ясносин поглед, който греел на светлото ѝ лице. Дълги буйни меденокафяви плитки падали от двете ѝ страни. Щом се засмеела, на устните ѝ цъфвал еделвайс, а щом заплачела, от очите й капели иглики. Тя била кротка и мила, и всички животни я обичали. Рила умеела да тъче чудни платове и да вплита в тях приказни мотиви. Пирин било весело и лъчезарно момче. То обичало песните и танците, и пеело сладко и мелодично. Умеело да майстори всякакви инструменти и след това да свири омайно на тях. Никой не можел да го надпее или надсвири. За разлика от сестра си той имал малко по-буен нрав, но също като нея благородно и добро сърце. Ден след ден децата растели, а техните дарби ставали все по-съвършени. Хората ги обичали и уважавали, а техните родители не можели да се нарадват на чудесните си рожби. Една сутрин братът и сестрата унесени в игри и песни, навлезли навътре в гората. Цял ден гонели пеперуди, плували в хладните потоци и събирали сладки плодове, билки и цветя. Неусетно се стъмнило. Братът и сестрата с тревога в сърцата разбрали, че са се изгубили и заплакали неутешимо. Луната видяла как треперят от страх и се натъжила, но не знаела как да им помогне. Мислила, мислила и се сетила, че наблизо има една стара дървена барака. Никой не я бил посещавал от толкова дълго време, че дори и Луната била забравила, кой я е построил. Без да губи време, тя спуснала сребърен светлинен лъч, с който им показала пътя до там. Двете деца ѝ благодарили и бързо стигнали до малката къща. Тя не била много уютна, но имала всичко, от което се нуждаели. В близост се разливала обширна река, от която можели да утолят жаждата си и да се изкъпят. По поляните наоколо растели сладки боровинки, къпини, малини и ягоди. Дърветата били отрупани с ябълки, круши, орехи и лешници. Братът и сестрата харесали много мястото и решили да останат да живеят там. Момчето със сръчните си ръце измайсторило дървен стан, на който момичето изтъкало от паяжини красиви килими, одеяла и пердета. Подменили пропуканите дъски на покрива с нови, боядисали стените с красиви багри и малката схлупена къщичка засияла като писано яйце. Но те не знаели, че тези земи принадлежали на един страшен караконджул. Той отдавна не бил идвал тъдява и всички били забравили за него. За нещастие той научил, че домът му е присвоен от две човешки деца и много се разгневил. Бързо изпратил ураганни хали и ледени градушки, за да прогонят натрапниците. Но братът и сестрата не се изплашили от тях. Момичето им подарило красиви пролетни венци, изплетени от уханни горски цветя, а момчето ги умилостивило със сладки песни. Това ядосало още повече караконджула. Той дълго се чудел как да си отмъсти. Черна сянка обхващала все повече и повече безчувственото му сърце. И най-накрая опустошителният му гняв се стоварил с пълна сила върху нищо неподозиращите деца. Той не можел да се примири с тяхното щастие и затова ги превърнал в две планини. А помежду им злодеят сложил реката, от която доскоро пиели и ловили риба. Малко преди да се вкамени, Рила извисила стройно глава, за да може да види за последно любимия си брат. Днес хората наричат лицето ѝ връх Мусала. Чудно хубавите ѝ очи и сълзите, които потекли от мъка, се превърнали в бисерни езера и криволичещи реки, а красивите ѝ коси в гъсти борови гори. По застиналата ѝ снага пораснали еделвайс, иглика и здравец, и образували възхитителни цветни килими, които и днес карат хората да се дивят на хубостта на Рила. Пирин също издигнал непокорно глава, за да погледне сестра си. Така се появил връх Вихрен. Неговите горчиви сълзи се превърнали в лазурни езера, а по билата му пораснали непристъпни гори. По поляните бродели диви зверове и го пазели от лоши хора. В пазвите му запели сладкопойни птици и извивали същите песни, които той някога пеел. Днес реката, която отделила Рила от Пирин, отдавна я няма, но сухото ѝ корито още разделя брата от сестрата.", "date": "2018.06.30", "title": "\"Рила и Пирин\" от 10-годишната Виктория Кралева ще влезе в сборник с приказки"}
{"url": "https://www.dnevnik.bg/tehnologii/2018/06/30/3206101_nasa_razrabotva_tehnologiia_namaliavashta_shuma_ot/", "text": "Със серия полетни изпитания НАСА успешно демонстрира нова технология, която цели значително намаляване на шума от самолети. През май в изследователския център \"Армстронг\" в Калифорния американската космическа агенция проведе няколко теста, комбинирайки различни подобрения по конструкцията на летателния апарат, които в крайна сметка са успели да намалят шума при кацане с около 70%. \"Федералната авиационна администрация получава най-много оплаквания от граждани точно за този проблем. Целта на НАСА е да намали значително шума от въздухоплавателните средства, за да подобри качеството на живота на хората, които живеят до летищата\", обясни Мехди Корами от Изследователския център Langley на НАСА във Вирджиния. Космическата агенция е тествала няколко експериментални дизайна на различни елементи от корпуса на изследователски самолет \"Гълфстрийм III\", който е летял на ниска височина от малко над 100 метра. Подобрения са направени по крилата на самолета, като целта е аеродинамична ефективност. Експерименталното устройство при кацане представлява фуги, които са по протежение на предната част на корпуса на самолета и се състоят от много малки отвори. Така се позволява част от въздушния поток да се отклонява около колесника. Уникалният дизайн, разработен от НАСА, е резултат от множество детайлни компютърни симулации на инженерите на агенцията. Благодарение на него шумът може да бъде намален, без да се увеличава аеродинамичното плъзгане. Много внимание е обърнато и на кухините на колесника. Това са елементите, от които колесникът се отделя при кацане. Те обикновено оставят голяма кухина, където въздушният поток може да се вмъкне и да вдигне много висок шум. НАСА е решила проблема като до предната част на кухината се поставя звукопоглъщаща пяна, както и мрежа, простираща се през отвора на кухината на основното колело. Това променя потока на въздуха и намалява шума, дължащ се на взаимодействието между въздуха, кухините и краищата на колесника.", "date": "2018.06.30", "title": "НАСА разработва технология, намаляваща шума от самолети със 70%"}
{"url": "https://www.dnevnik.bg/sport/2018/06/30/3208995_polovin_vek_istoriia_vsichki_shampionski_tochki_na/", "text": "Тазгодишното издание на  \"Уимбълдън\"  ще отбележи 50 години от създаването на откритата ера в тениса. На 2 юли започва третият турнир от Големия шлем, а тревата в Лондон винаги е била специално място. Затова и организаторите на \"Уимбълдън\" отбелязаха 50-ата годишнина с видео на всички шампионски точки от мъжките и женските турнири. Клипът е препратка не само към историята, но и показва промяната на тениса от края на 60-те години на 20 век до днес. Надпреварата в Лондон започва в понеделник, а България ще има двама представителите.  Григор Димитров е шести поставен  при мъжете, докато  Виктория Томова премина квалификациите  и за пръв път влезе в основната схема при дамите.", "date": "2018.06.30", "title": "Половин век история: Всички шампионски точки на \"Уимбълдън\" в откритата ера (видео)"}
{"url": "https://www.dnevnik.bg/bulgaria/2018/06/30/3209110_evrostat_42_procenta_ot_smurtnite_sluchai_v_bulgariia/", "text": "Данни на Европейската статистическа служба \"Евростат\" показват, че 42 процента от смъртните случаи в България са могли да бъдат предотвратени. Става дума за т. нар. \"предотвратима смърт\" в ЕС през 2016 г. Показателят за смъртност не е предназначен да бъде окончателно измерване на качеството на здравните грижи в държавите-членки, но дава известна индикация за качеството и ефективността на здравните политики в дадена страна, според \"Евростат\". Смъртните случаи не биха се случили, ако е имало ефективна здравна система и качествени медицински услуги и технологии, посочва службата.. Според данни на НСИ през 2016 г. в България са починали 107 580 души, което означава, че около 45 хил. от починалите е можело да бъдат спасени. Средният показател в ЕС за \"предотвратима смърт\" е 33 на сто, а най-много предотвратими смъртни случаи са регистрирани в Румъния – близо 49 %. Данните нареждат България на пето място отзад напред, след Латвия и Литва – 47 % и Словакия – 44 %. В Хърватия и Унгария показателят е 41%. Най-качествено здравеопазване и най-нисък показател на предотвратима смърт е регистриран във Франция – 25 на сто, Белгия и Дания – 26 на сто, Холандия – 28 на сто, Полша – 30 на сто. Най-много българи са починали за периода от болести на кръвообращението – 1 131 случая на 100 хиляди души население. Това е близо 4 пъти повече от средностатистическите данни за ЕС – около 350 случая на 100 хиляди души в ЕС, починали от болести на кръвообращението. Втората най-голяма група болести, довели до смърт в България, са злокачествените новообразувания – около 17 хиляди, което е около 240 смъртни случая на 100 хиляди души и е съпоставимо със средноевропейските стойности – 262 смъртни случая на 100 хиляди души в ЕС. Най-малко са били смъртните случаи в България вследствие на транспортни инциденти или самоубийства – по 9 случая на 100 хиляди души, при показатели за ЕС съответно 7 и 11 случая на 100 хиляди души население в ЕС. , са могли да бъдат избегнати чрез качествени медицински услуги и технологии, показват данните от анализа на Евростат. Общият брой на смъртните случаи в ЕС е бил около 1,7 млн. души през 2016 г., или една смърт от три в ЕС, би могла да бъде избегната. Най-честата причина за смъртност в ЕС са болестите на сърцето, 180 хиляди смъртни случая от тази категория, потенциално са могли да бъдат предотвратени. На втора позиция са сърдечните удари – около 90 хиляди или 6 процента от общата смъртност в ЕС, също би могла да бъде предотвратена. Други видове болести, които биха могли да не завършват с фатален край са колоректалният рак – 66 хиляди предотвратими случая и рак на гърдата – около 50 хиляди предотвратими случая.", "date": "2018.06.30", "title": "Евростат: 42% от смъртните случаи в България е можело да бъдат предотвратени"}
{"url": "https://www.dnevnik.bg/evropa/2018/07/01/3208126_izpulnena_li_e_misiiata_i_koi_kakvo_razbra_za_es_-/", "text": "Мисията е изпълнена успешно\". С  тези думи  министърът за българското европредседателство многократно през последната седмица подчерта, че България се е справила с първите в историята си шест месеца начело на Съвета на Европейския съюз. След  натоварения откъм събития май  последният месец на европредседателството забави темпото и постепенно започнаха да се появяват първите оценки. За разлика от началото на мандата този път западните медии практически изобщо не обърнаха внимание на България. При представянето на резултатите вицепремиерът и министър по европейските фондове Томислав  Дончев коментира , че истинската оценка може да се направи след няколко месеца. \"Към момента получаваме ласкави оценки и аз съм убеден, че не са от стилистиката на ласкавото лицемерие\", подчерта Дончев. Разбраха ли българите председателството И действително, ако погледнем данните,  81% от българите  оценяват положително европредседателството. Според проучване на \"Алфа рисърч\" умерените очаквания през декември за подготвеността и начина, по който ще се справи страната в първото си европредседателство, се трансформират в позитивни оценки в неговия край. Мненията подготвена/неподготвена през декември са били 47:21, а през юни - 60:14. Тоест в съотношение 4:1 българите са изразили удовлетвореност от подготвеността на страната и участващите екипи. В същото време прави впечатление, че в отговор на въпрос какво научиха българите за ЕС по време на председателството най-голям процент (30%) отговарят \"не мога да преценя\". Отново голям процент от хората (26 на сто, или втори по популярност отговор) са казали, че не могат да преценят коя е областта, в която България е постигнала резултати. Фактът, че това са отговорите на над половината анкетирани, повдига въпроса в каква степен обикновените хора са разбрали същността на европредседателството, неговите цели и до къде се простират възможностите му да дава решения на проблеми. Освен това отсъства въпрос откъде точно са се информирали за събитията през последните 6 месеца, макар че други допитвания ясно са посочвали пълното доминиране на една медиа - телевизионните катали. А че управниците са се постарали да придадат усещане за значимост и свършена работа, е видимо от резултатите в проучването. Резултатите С  неочаквано голям брой делегати , със  затворени 78  от общо наследени 105 от т.нар. досиета, неочакван и изключително бърз пробив по  въпроса за командированите работници  и отлична работа на администрацията се похвали Лиляна Павлова при представянето на резултатите. Несъмнено положителни оценки няма да липсват и България действително успя да зададе тона по отдавна оставени на заден план теми (свързаността със Западните Балкани), да постигне компромиси (например за датата за  европейските избори през 2019 г.  Павлова обясни, че е трябвало България да покаже, че е честен посредник, това е била най-неизгодната дата за страната, но тя е била приемлива за останалите държави) и да прави предложения по важни теми ( българското предложение за миграцията ). Въпросът от тук нататък е доколко ще са устойчиви тези решения. Отговорът обаче надхвърля и възможностите, и времевата рамка на едно председателство, и в голяма степен е заложник на националните решения на държавите членки, свидетелство за което е и  споразумението за миграцията от Европейския съвет  в края на седмицата. Всяко председателство ли е успешно Трудно би могло да се посочи някое председателство, което да е било неуспешно. В голяма степен дневният ред и процедурите са предварително определени и работата между евроинституциите следва естествения си ход. Така че похвалите не са нещо необичайно. Едно наистина добре функциониращо председателство трябва да бъде най-вече добър посредник особено по сложните теми като миграцията и европейския бюджет. За България предизвикателството беше двойно, защото трябваше да се бори с негативния си имидж на най-бедната и корумпирана страна в ЕС. Едно със сигурност е вярно - България стана по-позната. А дали ще промени имиджа си, зависи от това дали ще успее да запази постигнатото дълготрайно. В края на миналия месец президентът Румен  Радев каза, че  има \"разминаване между фанфарния тон и реалните резултати, които преминаха изцяло в сферата на обещанията\". А на Европейския съвет в Брюксел в петък премиерът Бойко  Борисов се похвали с положителните оценки на евролидерите и заяви : \"Много им е криво, че всички отчетоха, че дори и организационно, това, което най съм се притеснявал, се справихме перфектно, че дори една кола не загасна на пътя на делегацията, от най-елементарното да започнем.\" Кой ще се окаже прав?", "date": "2018.06.30", "title": "Изпълнена ли е мисията и кой какво разбра за ЕС - последен месец европредседателство"}
{"url": "https://www.dnevnik.bg/sport/2018/06/30/3209119_cska_zavurshi_naravno_s_shampiona_na_ukraina_v/", "text": "ЦСКА не успя да спечели за пръв път от началото на лятната си подготовка, след като завърши 0:0 с шампиона на Украйна \"Шахтьор\" (Донецк). Червените, които дотук имаха  три победи , срещнаха много сериозен съперник, който игра осминафинал в последното издание на Шампионската лига. За \"Шахтьор\" игра бившият нападател на ЦСКА Жуниор Мораеш, който беше и една от сериозните заплахи за българската врата. Бразилецът, който е ново попълнение в тима от Донецк, се представи на ниво. Първата опасност в мача беше на сметката на ЦСКА, като още в четвъртата минута червените стигнаха до вратата на украинците. Футболист на \"Шахтьор\" игра с ръка в наказателното поле, но въпреки протестите на червените, дузпа не беше отсъдена. Пет минути по-късно украинският шампион имаше отличен шанс да поведе, но Георги Китанов се намеси добре. През първата част ЦСКА разчиташе на контраатаки, но опитният тим на \"Шахтьор\" не допусна никаква изненада. В 33-ата Николай Бодуров се намеси добре в защита и предотврати сигурен гол за украинците. В 54-ата минута доба атака за \"Шахтьор\" завърши с удар на Алан Патрик, но Георги Китанов се справи и изби. До края на мача се играе предимно пред българската врата, но и ЦСКА имаше шансове след контраатака. При една от тях в 85-ата минута Тонислав Йорданов пропусна отличен шанс да се разпише. ЦСКА ще има още контрола на австрийска земя като на 2 юли ще срещне датския \"Брьондби\". Тимът ще има официално представяне на стадион \"Българска армия\" на  7 юли срещу \"Царско село\" .", "date": "2018.06.30", "title": "ЦСКА завърши наравно с шампиона на Украйна в контролна среща"}
{"url": "https://www.dnevnik.bg/sport/2018/06/30/3209123_valteri_botas_shte_potegli_ot_polpozishun_v_gran_pri/", "text": "Валтери Ботас с \"Мерцедес\" спечели квалификацията преди Гран при на Австрия, девети кръг за сезона във Формула 1. Финландският пилот направи невероятна обиколка и изпревари само с 19 хилядни съотборника си Люис Хамилтън. За втора поредна година финландецът ще стартира пръв на трасето \"Ред бул ринг\". За трети път от началото на сезона пилотите на \"Мерцедес\" ще потеглят от първа редица, след като досега това се случи в Испания и преди седмица във Франция. И двата случая обаче пръв беше Хамилтън. За Ботас това е пети полпозишън във Формула 1. Всички те дойдоха откакто е пилот на \"Сребърните стрели\", като през миналия сезон стартира пръв в Бахрейн, Австрия, Бразилия и Абу Даби. \"Постигнахме добър прогрес в настройките и баланса на болида. Радвам се от работата на отбора и аз се чувствах наистина добре в кокпита. Имах голяма нужда от полпозишъна\", каза Ботас след състезанието. Той си пожела да потегли добре и да няма проблеми като състезанието във Франция преди седмица. Зад пилотите на \"Мерцедес\" се нареди Себастиан Фетел. Той се представи много силно в третата свободна тренировка, но нямаше същата скорост в квалификацията. До Фетел ще стартира съотборникът му Кими Райконен. Единствено пилотите на \"Ферари\" Себастиан Фетел и Кими Райконен заложиха на средно твърдите гуми за уикенда суперсофт в първата част на квалификацията. Те позволиха на финландеца да бъде много близо до пилотите на \"Мерцедес\", изоставайки със 154 хилядни от Хамилтън. Ботас обаче достигна по-бързо до добро темпо, като направи само пет обиколки в първата част, докато Хамилтън направи тура три повече. След първата част на квалификацията отпаднаха Щофел Вандорн, Серхио Перес, Сергей Сироткин, Брендън Хартли и Маркус Ериксон. Младата звезда на \"Заубер\" Шарл Леклер обаче продължи с впечатляващото си представяне и продължи напред. Във втората част на квалификацията ролите между водещите тимове се смениха. От \"Мерцедес\" заложиха на суперсофт, с които бяха по-бързи, докато пилотите на \"Ферари\" избраха ултрасофт. Райконен и Фетел изостанаха от съперниците си, като по-осезаема беше разликата при финландеца. В крайна сметка Фетел направи по-добра обиколка от Хамилтън, записвайки 1:03.544, което стана и новият рекорд на пистата \"Ред бул ринг\". Световният шампион изостана на 33 хилядни зад звездата на \"Ферари\". За място в първите десет обаче не успяха да се преборят Ланс Строл, Фернандо Алонсо, Шарл Леклер, Пиер Гасли и Естебан Окон. В последните 12 минути от битката за позиция беше много интересно. При първите опити най-бърз беше Валтери Ботас, който събра всичките си добри сектори и не направи никаква грешка. Финландецът записа 1:03.264, а всички останали бяха далеч зад него. Люис Хамилтън направи грешка в първия завой и изостана на половин секунда, докато Фетел напусна трасето в зоната на завой №4, което му костваше девет десети. Без видими грешки пък Райконен беше с четири десети зад сънародника си. По-назад пилотите на \"Ред бул\" дори нямаха скоростта да спорят с останалите, което ги остави дори зад Ромен Грожан. При вторите опити Ботас подобри с още 134 хилядни постижението си и окупира първата позиция. Резултатът му 1:03.130 беше и новият рекорд на пистата. Фетел се доближи, но не достатъчно до пилота на \"Мерцедес\", което беше достатъчно едва за трето място (+0.334). Хамилтън беше само на 19 хилядни от резултата на своя съотборник и не успя да вземе 76-и полпозишън в кариерата си. \"Нямахме възможност да направим една чиста обиколка, защото допуснах грешка. Поздравления за Валтери, нямах как да се справя с него. Все пак мисля, че имам шансове за утрешното състезание\", каза четирикратния световен шампион. Топ 10 допълниха Райконен, Макс Верстапен, Ромен Грожан, Даниел Рикардо, Кевин Магнусен, Карлос Сайнц и Нико Хюлкенберг. Състезанието за Гран при на Австрия е в неделя от 16.10 часа българско време.", "date": "2018.06.30", "title": "Валтери Ботас ще потегли от полпозишън в Гран при на Австрия"}
{"url": "https://www.dnevnik.bg/politika/2018/06/30/3209125_sus_stara_data_ne_mojem_da_priemame_migranti_iasno/", "text": "Много ясно казах, че със стара дата не можем да приемаме мигранти, защото не сме виновни, че сме последни в ЕС. Това каза, цитиран от \"Фокус\" министър-председателят Бойко Борисов по повод срещата на лидерите на ЕС, на която са обсъждани общи мерки за ограничаване на миграцията. На нея лидерите се съгласиха  да създадат съвместни центрове за мигранти  и да ограничат техните движения в блока, но дадоха да се разбере, че на практика всичките им обещания ще се изпълняват на доброволна основа от държавите членки. Освен това се споразумяха да укрепят външните граници и да увеличат финансирането за Турция, Мароко и други северноафрикански страни, за да предотвратят миграцията към Европа. Канцлерът на Германия Ангела Меркел, заяви след срещата, че нито един кандидат за убежище не може да избира европейската страна, в която да кандидатства за защита.  \"Винаги съм казвал, че Германия е моторът на Европа. Винаги съм казвал, че последното десетилетие канцлерът Меркел е допринесла за просперитета и то в пълния обем на цяла Европа, не само на Германия. Разговарях миналата седмица и с премиера на Бавария. Били сме винаги най-солидарни. Само че аз солидарността я разбирам по друг начин – всяка държавa да си носи отговорността за границата\", каза Борисов цитиран от \"Фокус\". Той уточни, че говори за външните за Съюза държави. Миграционният поток е сведен до нула \"Да, когато вълната дойде, всички бяхме неподготвени, но в България по най-бързия начин две правителства подред започнаха да изграждат съоръженията, изградиха ги, над 230-240 км. Инвестирахме в полиция, жандармерия, сменихме закона, пратихме армията. Получихме и финансова помощ от ЕК\", изреди действията на България Борисов. Според него миграционният поток е сведен до нула. Борисов смята, че усилията на България плюс работещото споразумение между ЕС и Турция гарантират външните граници на ЕС. От 2015 г. до четвъртък срещу петък през нощта сме защитавали една и съща позиция, която е работеща за всички европейски държави, заяви Борисов. Позицията е едновременно да се задействат трите мерки. \"Първата – осигуряване категорично на външните граници на ЕС чрез финансова помощ, хора техника за Гърция, Италия, Испания и България. Едновременно с това да се преговаря с държави без да им се назовават имената извън Европа, където да се направят такива \"хот спотове\" или платформи, за да може хората, които си мислят, че могат да намерят работа и препитание в Европа, да отидат там. Категорично да се разделят двата вида мигранти – бягащите от войната с икономическите. Това не е едно и също\", подчерта Борисов. \"Самите ние, когато българи отидат в Европа, ние тихомълком си връщаме доста от нашите сънародници, които не се занимават там с това, за което законът повелява\", каза Борисов. Според него вторично преразпределение в Европа може да има, \"ако една държава е изпуснала мигрантите, минали нелегално, не си изпълнила ангажиментите, тогава разбирам да се върнат\". \"Но тези, които са влезли по официален път, съгласно всички споразумения и са отишли да търсят препитанието си в Европа...Една част първо по какъв начин ще бъдат върнати? И второ, защо ни наказват за нашето усилие и усърдие\", попита Борисов. Ако някой има нужда от тези мигранти, да ги вземе \"Ако някой има нужда от тези мигранти и ги заяви, ние сме ги регистрирали, да ги вземе. Ако не, защо ние без да бъде решен въпросът с платформите, с външните центрове, трябва да бъдем наказани? Парите не са изобщо проблем. Биха дали и милиарди, който се съгласи да ги издържа. Не са проблем парите в случая, а политическата криза на тази тема в Европа\", коментира Борисов публикации, че канцлерът Ангела Меркел е постигнала споразумение с 14 държави за връщане на мигранти. \"Аз съм за солидарност, но пак казвам, когато решим всичко това заедно сядаме и казваме какво да правим с тези, които са в Европа. Аз не мога да си позволя да поема риска, защото този риск е толкова дългосрочен след това, толкова до непоправими последици може да има за нашата страна и за хората в България, че аз не мога да си го позволя. Видях доста реакции – не им се хареса на една част от колегите, други ме аплодираха, но мисля, че това устройва, би трябвало да устройва всички\", каза още Борисов и поясни, че затова 6 месеца се е работило върху промяната в Дъблинското споразумение. \"3-те нива, когато няма вълна, когато има вълна, когато има вторично преразпределение. И пак казвам винаги съм се прекланял и публично пред хуманността на Ангела Меркел, защото тя пое тежестта на всички. И на Виктор Орбан съм го казвал публично. През България са преминали преди няколко години 60 хил. души - 20 хил. по времето на БСП, 40 хил. по наше време, докато станат загражденията. От Унгария са сигурно двойно повече, но Германия ги прие, понесе този пасив. Разбира се, че трябва да бъде солидарни, но след като решим и другите две теми\", поясни премиерът. \"Към тази дата единственото, за което се говори активно е преразпределението. Да, реши се да се плати на Турция. Но до вчера и днес още не сме платили. Само на добра воля към България изпълняват ангажимента\", коментира още Бойко Борисов.", "date": "2018.06.30", "title": "Със стара дата не можем да приемаме мигранти, казал Борисов на срещата на ЕС (допълнена)"}
{"url": "https://www.dnevnik.bg/analizi/2018/06/30/3209138_migrantut_-_vrat_nomer_1/", "text": "Всяка селищна система, както и всяка политическа общност, имат нужда от враг. Европа (чрез фашизоидния си теоретик Карл Шмит) е концептуализирала това положение: политиката е конфликт между \"приятели\" и \"врагове\". Днес това дълбоко проблематично разбиране се приема както от \"десни консерватори\", така и от \"новите леви\". И за двата лагера, които поразително съвпадат един с друг, и с това, което се нарича \"популизъм\", политиката е екзистенциален сблъсък с някой, който е различен – било то по класа или раса. Мигрантът е идеалният враг, защото той обикновено отговаря   стандартни условия за различност. В класово отношение той е по-долу дори от най-бедните в европейските общества. И по принцип е с по-тъмна кожа. На всичкото отгоре с голяма вероятност е мюсюлманин, хиндуист или последовател на шаманизма, което също го разобличава като \"опасен\". Историческият опит ХХ век ни дава примери за поне три вида \"врагове\", които са използвани за политическа мобилизация на масите. Хитлер и Централна Европа посочват евреите за основен  , заплахата от който трябва да сплоти нацията и да я направи боеспособна. Евреите са с различна религия, но е било необходимо известно усилие да бъдат изкарани и от различна \"раса\". След като нацистката \"наука\" преодолява и тази пречка, е трябвало само да бъде убедено населението, че те са опасни. Тъй като евреите са били нищожен процент (под 1%) от немското население, \"опасността\" не би могла да бъде свързана с демографията. Затова нацистите са ги обвинили в предателство към нацията, служба на световния финансов капитал и непропорционално присъствие сред престижни професии като банкери и адвокати (макар това само по себе си да не е престъпление). Основният враг, конструиран през ХХ век, не е толкова расов, колкото идеологически обаче. Сталин, Мао, Хитлер (и по-малките им подражатели и протежета) успяват да идентифицират и избият огромно количество  . В съответствие с режима те са комунисти, буржоа, кулаци, безродни космополити, анархисти, земеделци, интелектуалци, социалисти и т.н., и т.н. Не на последно място Сталин доразвива теорията с концепцията си за \" \". Този враг не е идеологически, а е някой от \"своите\", който развива прикрита подривна дейност без видима причина. \"Врагът с партиен билет\" води и до идеята за произволния терор – по принцип  би могъл да попадне в тази категория и до голяма степен е въпрос на шанс да я избегнеш. Знае се, че местните структури на НКВД са имали \"норма\" за арестуване и за да я изпълнят, са прибягвали до методи близки до лотарията. Мигрантът като хибрид от познати врагове Мигрантът е едновременно евреин, идеологически враг и враг с партиен билет. Когато пристига, той е расов и класов враг: води до \"изчезване\" на нацията и \"подрива\" социалната ѝ система, като уязвява \"местните\". Когато се интегрира в обществото, мигрантът става \"враг с партиен билет\" – един от уж своите, който във всеки един момент може да хване ножа и да изколи околните. Мигрантът като враг No. 1 се конструира от днешните национал-популистки партии и медии чрез следните образи: – Млади мъже с тъмна кожа, които ще променят чрез нашествие или размножаване заплашената политическа общност. Изнасилването и сексуалното посегателство от мигранти са картинното онагледяване на тази идея. Тази идея масово се тиражира независимо от липсващата обективна статистика в нейна подкрепа; – Мигрантите живеят на помощи и точат социалната система, като заплашват класовия мир; – Вземат работни места и пролетаризират мнозинството; – Всъщност мигрантите са идеологически врагове, защото са джихадисти или поне гласуват за Ердоган; – Те са врагове с партиен билет, спящи клетки, които в определен момент стават терористи, дори когато ги смятаме за интегрирани. Затова всеки терористичен акт се чака с нетърпение от борците с мигрантите – в него те виждат доказателство на теорията си. И съответно разочарованието им е голямо, когато актът се окаже извършен от някой \"обикновен\" луд; – Определен процент от мигрантите са обявени по дефиниция за джихадисти и терористи, което оправдава произволна и масова репресия срещу тях по гореописания Сталинов подход срещу враговете с партийни билети; – И накрая, Виктор Орбан в Унгария успя да сплете еврейската тема, световния финансов капитал и мигрантите по неповторим начин, обвинявайки Сорос за автор на \"план\" за \"завладяване\" на Европа. През 20-те години на миналия век хората са гледали с насмешка и на лудостта в идеите на Хитлер. Миграцията е новата революция? Иван Кръстев твърди, че в съвременния свят от много страни е по-лесно да се изселиш, отколкото да ги промениш. Африка например расте демографски с огромна скорост, но модернизацията на държавите там би отнела десетилетия. В такава среда е нормално младите хора да гласуват с краката си и да търсят по-добър живот в Европа. Тоест задава се нашествие, което ще потопи или поне претопи стария континент. Ерго, концепцията за мигранта като враг има своята \"обективна\" основа. Безспорно глобализацията ще промени демографските и икономическите баланси в света. Днес Европа произвежда ¼ от световния БВП с 6% от световното население. По богатство нещата са още по-непропорционални. Това са обективните факти и те предполагат възможна промяна – въпросът е дали тя ще е плавна и безконфликтна, или пък катастрофална. От друга страна, липсата на хора – негативната демография на Европа е част от икономическия ѝ бъдещ проблем. Вярно е, че чрез автоматизацията и изкуствения интелект много работни места ще бъдат спестени и ще са излишни. Но все пак индивидите ще останат в центъра на обществения и икономически живот и ще са основата на богатството на обществата. Освен ако бъдещето не е дехуманизирана утопия, в която машинната рационалност напълно измести човека. В този смисъл не е ясно защо мигрантът се обявява за враг, когато потенциално той (единствен) може да бъде и спасител на Европа. Да, може да се спори каква миграция годишно е необходима, от какви региони, как да се разпределя и т.н., но да се обявява миграцията по принцип за \"зло\" е абсурдно. В този смисъл позицията на централноевропейските държави за нулева миграция от неевропейски държави е трудно разбираема – в крайна сметка  европейски държави имат проблеми с демографията и няма да ги разрешат, като си разменят население. ЕС между политиката и параноята Цивилизациите загиват от собствените си апокалиптични визии. Ацтеките загубват империята си от 200 конкистадора на Кортес, само защото привиждат в него бога на собствения си крах. Европа е на път да загине заради въобразен враг, конструиран от собствените ѝ кошмари. На последния европейски съвет ЕС беше на косъм от това да възстанови границите и да върне интеграцията десетилетия назад заради \"мигрантския въпрос\". В крайна сметка разумът надделя и страните се договориха за очевидното – общ контрол на външните граници и обща система за разпределение на бежанците, като те няма да могат да избират страната, в която отиват. Като реверанс към ината на вишеградците и най-вече на Унгария и Полша, участието в общите схеми ще е доброволно, така че тези държави да могат да изживеят спокойно параноите си. Проблемът с миграцията по този начин получи прагматично решение, което за момента изглежда достатъчно – най-вече да закрепи поразклатената немска коалиция на канцлера Меркел. Но дори и мигрантският поток към Европа да продължи да намалява (у нас той е нулев, както знаем), този \"въпрос\" няма да слезе от дневния ред, защото много партии и политици вече са инвестирали в конструирането на мигранта като враг. Те живеят от борбата с този враг и няма да се примирят с неговото изчезване. Като Сталин те ще продължат да го търсят и да го \"намират\" като прикрит подривен елемент. Да, Европа може би има проблем с мигрантите. Но истинският ѝ проблем стават тези, за които мигрантът e враг номер 1 – за които този враг е екзистенциална необходимост, ключ към политическото им бъдеще. Уви, Европа – континентът дал Просвещението на света – може да стане жертва на собствените си видения за края на света. Публикуваме анализа от  Портал \"Култура\" .", "date": "2018.06.30", "title": "Мигрантът - враг номер 1"}
{"url": "https://www.dnevnik.bg/sport/2018/06/30/3209132_s_ubiistvena_efektivnost_franciia_prechupi_arjentina_v/", "text": "Франция е първият четвъртфиналист на световното първенство след драматична победа с 4:3 над Аржентина. Двата тима направиха впечатляващ спектакъл на стадиона в Казан, с който беше дадено начало на преките елиминации на световните финали. 19-годишният Килиан Мбапе вдъхнови \"петлите\" за успеха, след като вкара два гола и изработи дузпа. Другите две попадения бяха на Антоан Гризман от 11-те метра и Бенжамен Павар. За Аржентина точни бяха Анхел Ди Мария, Габриел Меркадо и Серхио Агуеро в добавеното време. Мачът беше много драматичен и премина през няколко обрата. Първо Франция поведе, но с попадения в 41-ата и 48-ата минута южноамериканците излязоха напред. Тогава последва силният период на Мбапе и в рамките само на 11 минути Франция обърна на свой ред. За французите това е второ поредно класиране на четвъртфинал. Преди четири години \"петлите\" отпаднаха именно на този етап след поражение с 0:1 от бъдещия шампион Германия. Аржентина не е напускала световни финали в първия кръг на елиминациите от 1994 г. Последното ранно отпадане на южноамериканците беше преди 16 години, когато дори не преминаха групите. Още първите минути си пролича каква ще е ситуацията на терена, след като двата заложиха на съвсем различен подход. Аржентинците държаха продължително топката, използваха къси пасове, докато \"петлите\" търсеха много по-директен път към вратата на Франко Армани. В деветата минута звездата на френския тим Антоан Гризман стреля от пряк свободен удар, но топката срещна гредата. Само две минути по-късно Франция получи нов отличен шанс, след като Килиан Мбапе тръгна мощно още от половината на своя отбор. Нападателят набра скорост и подмина Маскерано и Енцо Перес, но беше повален в наказателното поле от Маркос Рохо. Иранският съдия Фагани дори не се нуждаеше от повторение на ситуацията и веднага отсъди дузпа, виждайки се ясно, че Рохо блъска в гръб нападателя на Франция. Гризман застана зад топката и с хладнокръвно изпълнение по тревата откри резултата – 1:0. По-добрата игра на Франция продължи като отборът се дръпна в собствената си половина и разчиташе на контраатаки. Футболистите на Дидие Дешан бяха много добре организирани и стояха близо един до друг. Н’Голо Канте пък се задържаше много близо до левия защитник Люка Ернандес, за да му помага в опазването на Меси, който често се преместваше към фланга. В 19-ата минута по-опростената игра на Франция отново свърши работа. Погба намери Мбапе с дълъг пас зад гърба на защитата, а нападателят беше свален на границата на наказателното поле от Таляфико. Левият бек на Аржентина получи жълт картон, а ударът от фаул на Погба беше много неточен. Футболистите на Аржентина действаха с по-голяма агресия, а на моменти дори бяха груби, но след 20-ата минута устремът на французите понамаля и това започна да върши работа. Въпреки всичко Меси и съотборниците му нямаха чисти положеиня на сметката си, като Аржентина срещаше големи проблеми да организира опасна атака. Всичко отиваше към пасив за южноамериканците на почивката, когато четири минути преди прекъсването Анхел Ди Мария изравни с прекрасен изстрел. Халфът беше оставен непокрит на 27 метра от вратата и с бомбен шут с левия си крак прати топката неспасяемо в мрежата на Юго Лорис. Веднага след изпълнението се появи информация, че ударът на Ди Мария е бил със скорост 116 км/ч. От Opta пък изчислиха, че попадението е от най-далечната дистанция дотук на световното. Голът на Ди Мария падна в много важен момент и срина цялата стратегия на френския отбор. Футболистите на Дидие Дешан вече не действаха с такова самочувствие, а след почивката излязоха притеснени. От другата страна Хорхе Сампаоли направи промяна, пускайки Федерико Фасио вместо Маркос Рохо, който имаше и жълт картон. Аржентина заигра още по-агресивно и само три минути след подновяването на играта излезе напред в резултата. След статично положение защитата на \"петлите\" не се справи и не изчисти, а топката попадна в Меси. Той се завъртя около оста си и стреля с левия крак, а топката се отклони в Габриел Меркадо и влетя в мрежата за втори път – 1:2. Попадението беше записано на десния защитник, а на сметката на Меси асистенция. С това си постижение №10 на Аржентина стана първият играч, който записва асистенция на последните четири световни първенства. Въпреки че вече изоставаше в резултата френският състав не се предаде и отново тръгна в атака. \"Петлите\" се пренесоха мигновено в половината на Аржентина и опитаха действат като през първата част. Франция започна да пресира още в полето на южноамериканците и да печели топката по-рано. Масираното присъствие на играчи в тъмносиньо свърши работа в 57-ата минута, когато резултатът отново беше изравнен. След пробив на левия бек Люка Ернандес и центриране, топката стигна до другия фланг, където на границата на наказателното поле беше десният защитник Павар. Той намери топката от въздуха и с прекрасен удар не остави никакви шансове на Армани, изравнявайки резултата. Попадението подейства съживяващо на френските футболисти, които отново започнаха да доминират на терена. В рамките само на няколко минути \"петлите\" показаха убийствената си ефективност, с която нанесоха решаващ удар в мача. В 64-ата минута Мбапе след индивидуален пробив стреля силно с левия крак и промуши топката под плонжа на вратаря Арманди. Нападателят ознаменува прекрасната си игра през първото полувреме, когато беше с основната на всички по-интересно пред вратата на Аржентина. Четири минути след гола си Мбапе се разписа втори път, този път след контраатака по образец. Само за 11 секунди френските играчи придвижиха топката от вратаря Лорис до Мбапе, който завърши с точен удар – 4:2. Топката мина последователно през Канте, Гризман, Матюиди и Жиру, а последния изведе Мбапе в прекрасна позиция. Мбапе се превърна и в първият играч в тийнейджърска възраст от Майкъл Оуен през 1998 г., който вкарва повече от един гол на световни финали. Дотук 19-годишният нападател на Франция вече е с три на световното. Двата му гола в един мач пък го наредиха до Пеле. Кралят на футбола е последният тийнейджър, който вкарва два пъти в един мач, правейки го на световното в Швеция през 1958 г. До края аржентинците опитаха всичко, като на терена се появиха Серхио Агуеро и Максимилиано Меса. Звездата Меси пък сам си изработи едно от най-чистите положения, но стреля прекалено слабо с десния крак. Драматичните моменти обаче не бяха свършили и в добавеното време аржентинците вкараха трети гол. Негов автор стана Агуеро, който се разписа след центриране на Меси. Нападателят изскочи от дълбочина зад Павар и се разписа с глава, връщайки интригата. Французите завършиха с едва 41% притежание на топката и 81% точност на подаванията, но показаха много ефективна игра в предни позиции. Те отправиха девет удара, от които четири бяха точни и в крайна сметка се превърнаха в голове. Футболистите на Дидие Дешан пробягаха с един километър повече от аржентинците – 97 срещу 96. Също така \"петлите\" отнеха 36 пъти топката срещу 28 за съперниците им. На четвъртфиналите Франция ще срещне победителя от мача между Уругвай и Португалия, който е по-късно тази вечер.", "date": "2018.06.30", "title": "С убийствена ефективност Франция пречупи Аржентина в голов трилър"}
{"url": "https://www.dnevnik.bg/sport/2018/06/30/3209146_misha_zverev_i_vozniachki_specheliha_titlite_na/", "text": "Миша Зверев и Каролин Вознячки са шампионите в тазгодишното издание на турнира на трева в Ийстборн. Надпреварата е последната подгряваща преди  \"Уимбълдън\" , който започва в понеделник 2 юли. Зверев взе своята първа титла от системата на АТП, след като се справи с 30-годишния словак Лукаш Лацко 6:4, 6:4. По-големият от двамата братя Зверев се нуждаеше от час и 39 минути, за да се справи с Лацко. Дотук в кариерата си германецът имаше два загубени финала, като през 2010 г. отстъпи на Жил Симон в Метц, а през миналата година загуби от  Стан Вавринка  в Женева. Зверев разчиташе на по-добрия си сервис и реализира четири аса. Той спечели 86% от точките на първото си подаване и спаси двете точки за пробив, които даде на съперника си. За сметка на това Зверев записа два пробива, които дойдоха във важни моменти. Германецът започна мача, печелейки подаването на Лацко, след което поддържаше преднината си. Във втория сет пробивът дойде в петия гейм след маратонски разигравания. Зверев имаше общо шест точки за пробив и едва при последната пречупи съпротивата на словака. До края изненада нямаше и опитният германецът спечели мача. В първия кръг на \"Уимбълдън\" Зверев ще срещне представителят на Франция Пиер-Юг Ербер. В дамската надпревара Вознячки пречупи представителката на Беларус Арина Сабаленка със 7:5, 7:6 (5). Мачът обаче беше много драматичен и продължи 3.22 часа. Много труден за датчанката се оказа първият сет, който два часа и 22 минути и в него Сабаленка се бореше много. Малка част от геймовете завършваха след кратки разигравания. В първия сет имаше общо пет пробива, но с два ключови в края на частта Вознячки успя да го измъкне в своя полза. Обратите продължиха и във втория сет, с нови три пробива за всяка от тенисистките. Стигна се до тайбрек, в който опитът на световната №2 си каза думата и тя успя да го измъкне, макар и трудно със 7:5 точки. Титлата е втора за Вознячки от началото на годината след триумфа ѝ на Australian Open. Общо в кариерата си датчанката има 29 титли от 53 финала, които е играла. Вознячки е втора поставена на \"Уимбълдън\" след водачката в световната ранглиста Симона Халеп. В първи кръг тя ще срещне американката Варвара Лепченко, като има да защитава 240 точки от миналата година. През миналата година датчанката отпадна в четвърти кръг от Коко Вандевег.", "date": "2018.06.30", "title": "Миша Зверев и Вознячки спечелиха титлите на турнира в Ийстборн"}
{"url": "https://www.dnevnik.bg/sport/2018/06/30/3209148_fetel_poluchi_nakazanie_ot_tri_mesta_na_startovata/", "text": "Четирикратният световен шампион във Формула 1 Себастиан Фетел получи наказание от три позиции на стартовата решетка за Гран при на Австрия. Пилотът на \"Ферари\" се класира трети в  квалификацията зад Валтери Ботас  и Люис Хамилтън с \"Мерцедес\", оставайки на три десети от финландеца. Около два часа след квалификацията обаче комисарите решиха да накажат германеца заради блокиране на Карлос Сайнц. Това се случи в последните секунди на втората част на квалификацията, докато пилотът на \"Рено\" беше в бърза обиколка. Оказа се, че Фетел не е видял в огледалата си Сайнц, а също така не е получил и информация по радиото от екипа си. \"Определено не съм имал намерение да го блокирам или да му разваля обиколката. Видях го единствено, когато се изравни с мен, така че мога само да му се извиня\", каза Фетел след сесията. Сайнц обясни, че не вини германеца за случилото се. Това не попречи на пилота на \"Рено\" да участва в третата част и да стартира от девета позиция, пред съотборника си Нико Хюлкенберг. \"Случвало се е и на мен, получавал съм наказания. Просто понякога вината не е на пилота, защото състезателният инженер не ти казва по радиото, че има кола в бърза обиколка\", обясни испанският пилот. Наказанието на Фетел означава, че от трета позиция ще стартира Кими Райконен, а до него на втора редица ще е Макс Верстапен. От пето място ще потегли Ромен Грожан, а германецът ще е шести. Останалите в топ 10 са Даниел Рикардо, Кевин Магнусен, Сайнц и Хюлкенберг. Освен преместването назад на решетката Фетел получава и една наказателна точка в своя суперлиценз. Фетел има три победи от началотона сезона и се намира на второ място в класирането на 14 точки зад шампиона Люис Хамилтън. В  последния старт във Франция  преди седмица германецът се удари в първия завой с Ботас. Тогава той влезе в бокса и трябваше да си пробива път в колоната, стигайки до пето място накрая. Състезанието за Гран при на Австрия е в неделя от 16.10 часа.", "date": "2018.06.30", "title": "Фетел получи наказание от три места на стартовата решетка в Австрия"}
{"url": "https://www.dnevnik.bg/bulgaria/2018/06/30/3209149_mnogo_uchilishta_otkazvali_da_priemat_deca_romi_tvurdi/", "text": "Не са малко училищата, които не записват деца от ромски произход, макар и да не го афишират. За това съобщава Центъра за междуетнически диалог и толерантност \"Амалипе\" в писмо до медиите. Повод за него стана случаят, при който  училище в Благоевград обяви в профила си във \"Фейсбук\" това . Без да го заявяват така открито, десетки директори на училища в цялата страна следват същата \"политика\". В резултат, в големите и по-малките градове се оформиха \"елитни\" училища, посещавани само от деца от българския етнос, а над сто училища в същите населени места вече са вторично-сегрегирани: макар училищата да се намират в български квартали, в тях се обучават преди всичко или само ромски деца, а живеещите до тези училища български деца са записани в \"елитните\" училища без ученици от етническите малцинства. В допълнение, в ромските махали на областните центрове и по-малките градове, функционират и над 60 първично-сегрегирани \"цигански\" училища. Това пише в своя позиция организацията. Организацията настоява за незабавно уволнение на директора на училището в Благоевград, проверки в училищата за такива практики и политически мерки от страна на Министерството на образованието за преодоляване на съществуващата сегрегация. Цялата позиция на центъра можете да прочетете  тук . ", "date": "2018.06.30", "title": "Много училища отказвали да приемат деца роми, твърди организация"}
{"url": "https://www.dnevnik.bg/sport/2018/06/30/3209152_ludogorec_zavurshi_lagera_v_avstriia_s_pobeda_nad/", "text": "Лудогорец\" спечели последната контрола от лятната си подготовка с 2:1 над \"Йънг Бойс\". И двата гола българския тим срещу швейцарския първенец отбеляза  Върджил Мисиджан , а за \"Йънг Бойс\" точен беше Гийом Оро. През първата част двата тима си размениха по един гол, след като Мисиджан откри в десетата минута. Холандецът завърши бърза контраатака на българския тим, получавайки пас от Вандерсон. Последваха интересни минути и по едн удар в гредата на Оро и Вандерсон. Все пак в 34-ата минута швейцарците изравниха, след като Миралем Сюлеймани центрира от корнер, а бившият нападател на ПСЖ вкара със силен удар. След почивката на терена имаше по-нервни минути, но в 53-ата минута Мисиджан се разписа още веднъж. Той получи хубав пас от Марселиньо, изскочи зад защитата и се разписа с удар с левия крак. Малко по-късно Козмин Моци беше изгонен заради грубо влизане в краката на Сане. Заради тази проява \"Лудогорец\" доигра мача с десет души, но имаше още шансове да се разпише. Най-добрият беше пропуснат от Клаудиу Кешеру. \"Мачът беше нервен заради съдията, мисля че той изпусна малко срещата. Позволи на съперника някои неща, а на нас не. Не се притеснявам, че получаваме голове, защото бележим във всяка среща, а това ме радва\", каза мениджърът на тима Пауло Аутуори. Бразилецът открои характера на играчите, който са показали след червения картон на Моци. \"Доволен съм от подготовката и най-вече от това, че нямаме нито една контузия. Аз не правя нищо сам, а работя с голям екип, защото всичко е колективна работа\", каза още Аутуори. Българският шампион завършва лагера в Австрия с  победи над \"Вакер\" 2:1 ,  \"Ахмат\" 3:1  и \"Йънг Бойс\", както и  равенство 1:1 с \"Карабах\"  от Азербайджан. През следващата седмица \"Лудогорец\" среща \"Славия\" в мач за Суперкупата на България.", "date": "2018.06.30", "title": "\"Лудогорец\" завърши лагера в Австрия с победа над шампиона на Швейцария"}
{"url": "https://www.dnevnik.bg/sviat/2018/06/30/3209154_hiliadi_demonstriraha_v_sasht_sreshtu_migracionnata/", "text": "Хиляди демонстранти излязоха днес на протест в различни градове в САЩ срещу твърдата имиграционна политика на президента Доналд Тръмп, призовавайки да се ускори процесът на събиране на децата, разделени от техните семейства, предадоха световните агенции, цитирани от БТА.. Една от най-големите демонстрации се състоя в парка до Белия дом във Вашингтон, който беше почернял от насъбралото се множество при 33-градусовата жега, информира АФП. Си Ен Ен съобщава за протестни акции и в Бостън, Денвър, Ню Йорк, Далас. Общо около сто са обявените за днес демонстрации в страната. През последните седмици над 2000 деца бяха разделени от родителите им на границата между САЩ и Мексико след засилването на мерките за борба с незаконната миграция.  Тръмп отмени на 20 юни разделянето на семейства, но много от децата все още не са върнати на родителите им. Малолетните са разпределени в цялата страна, понякога на хиляди километри от центъра за задържане, където се намират техните родители. Федерален съдия от Сан Диего даде на властите 30 дни за събирането на семействата и две седмици, когато децата са под 5-годишни. В четвъртък стотици жени бяха арестувани по време на протест в сградата на Конгреса във Вашингтон срещу отделянето на деца от семействата им, припомня ДПА. По-късно те бяха освободени.", "date": "2018.06.30", "title": "Хиляди демонстрираха в САЩ срещу миграционната политика на Тръмп"}
{"url": "https://www.dnevnik.bg/bulgaria/2018/06/30/3209160_vodolaz_e_izcheznal_v_reka_iskur/", "text": "Водолаз е изчезнал в река Искър край Мездра, съобщава Нова телевизия. Инцидентът се е случил около 17.00 часа. Четирима водолази се спуснали в реката. Задачата им била да осигурят и подготвят атракцион за жителите на града. От четиримата влезли, само трима излезли от реката. Водолазите са били от столичен клуб по екстремни спортове. Смята се, че причината за инцидента е придошлата заради дъждовете река.  След значителните валежи в последните дни обстановката в страната се нормализира, съобщи по-рано Главна дирекция \"Пожарна безопасност и защита на населението\". Не се очаква усложняване на ситуацията. През целия ден пожарникари и доброволци отводняваха мазета, приземни етажи и дворове. ", "date": "2018.06.30", "title": "Водолаз е изчезнал в река Искър"}
{"url": "https://www.dnevnik.bg/sport/2018/06/30/3209165_kavani_povede_urugvai_kum_chetvurtfinalite_s_dva/", "text": "С два шедьовъра Единсон Кавани класира Уругвай на четвъртфинал на световното първенство. Нападателят поведе своите за победата с 2:1 над Португалия с две прекрасни изпълнения. Още в седмата минута Матадора изведе урусите напред, но в началото на втората част Португалия изравни чрез Пепе. В 62-ата минута нов красив гол на Кавани се оказа достатъчен, за да може южноамериканците да продължат напред. Уругвай стига четвъртфиналите за пръв път от 2010 г., когато беше четвърти, и общо за седми в историята си. Преди четири години урусите отпаднаха на осминафинал след 0:2 от Колумбия. Отборът вече има четири поредни победи от началото на турнира, като за последно това се е случвало през 1930 г., когато Уругвай стана и световен шампион. На 6 юли Уругвай ще срещне  Франция  в Нижни Новгород. Португалия пък отново не успя да стигне далеч. Европейските шампиони отпадат на осминафинал за втори път след 2010 г., а преди четири години не успяха дори да прескочат групата. Най-доброто представяне на португалците през 21 век е четвъртото място в Германия през 2006 г. Двубоят на стадион \"Фищ\" беше агресивен и на много високи обороти. Съдията Карлос Рамос от Мексико обаче пусна малко по-свободна игра и 44 873 зрители на трибуните видяха само един жълт картон на Роналдо за протест. От самото начало португалският отбор опита да наложи надмощие и да контролира мача. Европейците държаха повече топката и се настаниха в половината на Уругвай, а Роналдо не чакаше дълго преди да отправи първи удар към вратата на Фернандо Муслера. Урусите обаче отговориха много бързо и се видя, че ще разчитат на контраатаки и много скорост в предни позиции. Кавани организира контра в седмата минута и намери с пас на лявото крило Суарес, след което веднага се насочи към наказателното поле. Суарес излъга един защитник и с прекрасно центриране намери Кавани, който се беше пласирал зад гърба на левия бек Герейро. За тарана не беше никакъв проблем да намери топката на скорост и неспасяемо я прати с глава в мрежата – 1:0. Португалия можеше много бързо да се върне в двубоя, но Жозе Фонте стреля неточно с глава. В следващите минути Уругвай се прибра в своята половина, но действаше отлично. Всички в небесносиньо помагаха в защита, а освен това се бяха построили по перфектен начин и не оставяха никакви пространства за португалците. В голяма част от случаите европейските шампиони трябваше да си подават топката по ширината на терена. Дори включванията в защита на крайните бранители Герейро и Перейра не носеха нищо за Португалия. Роналдо също остана изолиран и се връщаше дълбоко, з да играе с топката. Когато пък се налагаше дори Суарес и Кавани се прибираха в защита и помагаха в отнемането на топката. Пред Суарес се откриха две добри възможности да удвои прединната на Уругвай, но той не беше точен и при двата. За сметка на това Португалия така и не успя да застраши по-сериозно Муслера. Всичко в предни позиции се свързваше с Роналдо, но в 32-ата минута звездата на Португалия стреля право в стената от пряк свободен удар. Нападателят на европейските шампиони беше много зорко пазен от Хосе Мария Хименес и Диего Годин. Те не му позволиха нито веднъж да играе с топката в наказателното поле. Силно се представи и десният бранител Мартин Касерес, който се справи с всички пробиви в зоната си. След почивката Португалия започна много по-активно и с повече хъс в действията си. Европейските шампиони вече не играеха мудно и разликата веднага се усети. Европейският тим не успя да стигне до чисто голово положение, но няколко пъти внесе смут в действията на уругвайската защита. Това вкрайна сметка сработи в 55-ата минута, когато португалците изравниха. Герейро центрира от корнер, а оставеният непокрит Пепе реализира с глава. Двойката защитници на Уругвай Годин и Хименес внимаваше за Роналдо, а Пепе се възползва и намери пространство зад гърба на капитана на Португалия. Попадението на Пепе сложи край на серията на Уругвай без допуснат гол. За последно урусите бяха получили през ноември 2017 г. срещу Австрия и в продължение на 597 минути пазеха чиста мрежа. Равенството на стадион \"Фищ\" се задържа само седем минути, след като Уругвай много бързо се върна начело. Нова мълниеносна контраатака на южноамериканците завърши с феноменално изпълнение на Кавани. Пепе не се намеси добре в центъра на терена, Бентанкур пое и намери веднага Кавани на границата на наказателното поле. Нападателят без да се бави стреля още с първото си докосване и с красив фалцов удар преодоля Руй Патрисио за втори път. Подобно и на първата част обаче играта на Португалия се изгуби и стана много еднообразна. Футболистите в бяло захождаха по крилата и търсеха центрирания, но те или бяха неточни, или не носеха никаква опасност. Налагаше се Роналдо да се нагърбва и да прави всичко в предни позиции, но далеч от вратата капитанът на португалците не беше никаква заплаха. Когато пък си освобождаваше сам пространство за далечни удари, Роналдо беше много добре пазен и блокиран от халфа Лукас Торейра. Четвърт час преди края Уругвай понесе голям удар, след като Кавани напусна заради контузия. Авторът и на двата гола показа с жест, че става въпрос за мускулен проблем и не успя да продължи. До края на мача логично се игра пред вратата на Муслера. Роналдо продължи да се мъчи и да дава всичко от себе, но само неговите усилия не стигнаха на португалците да вкарат втори гол. В четвъртата минута на добавеното време Португалия можеше да изравни, но Муслера изби в корнер. След него се стигна и до разбъркване, но уругвайците издържаха.", "date": "2018.06.30", "title": "Кавани поведе Уругвай към четвъртфиналите с два красиви гола срещу Португалия"}
