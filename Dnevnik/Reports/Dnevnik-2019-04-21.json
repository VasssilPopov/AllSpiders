{"url": "https://www.dnevnik.bg/sport/2019/04/21/3423137_snimka_na_denia_paok_stana_shampion_na_gurciia_za_pruv/", "text": "ПАОК стана шампион на Гърция за пръв път от 34 години.  Футболният клуб от Солун си осигури първото място кръг преди края на сезона след разгромна победа с 5:0 срещу \"Левадиакос\" на своя стадион \"Тумба\".", "date": "2019.04.21", "title": "Снимка на деня: ПАОК стана шампион на Гърция за пръв път от 34 години"}
{"url": "https://www.dnevnik.bg/sviat/2019/04/21/3422934_sedmi_atentat_v_shri_lanka_jertvite_sa_nad_150/", "text": "\"Дневник\" проследи събитията след експлозиите. Хронология на събитията от първите три часа  можете да прочетете тук .  Само допреди 10 години в Шри Ланка се водеше гражданска война, която отне живота на 100 хил. души. Конфликтът между правителството и сепаратистката групировка \"Тамилски тигри\" (или Тигри за освобождение на Талим Илам) продължаваше 26 години - \"тигрите\", които са предимно етнически тамили и изповядват индуизма, искат независимост на териториите, в които живее това етническо малцинство. Мнозинството граждани на Шри Ланка са етнически синхали и изповядват будизма. Краят на войната дойде с правителствена офанзива, в която загинаха 40 хил. тамили. През март ООН предупреди, че държавата рискува отново да се плъзне към конфликт, ако не признае и не предприеме мерки за най-страшните престъпления, извършени в края на войната. Друг проблем бе разпалването на напрежението между синхалите и мюсюлманите, които са около 10% от населението на страната. Миналата година антимюсюлманското насилие нарасна в централната част от държавата, където тълпи будисти нападаха джамии и магазини на мюсюлмани. Правителството обяви извънредно положение за кратко и спря социалните мрежи, за да да предотврати разпространението на конфликта. В Шри Ланка живеят 1.5 млн. християни, които са около 7% от населението, според допитването от 2012 г. Мнозинството от тях са католици. Будистите са около 70% - тази религия е спомената изрично в конституцията. Индуистите са 12.6%, а мюсюлманите - 9.7%. Засега е потвърдена идентичността на 9 чужденци от поне пет държави, като сред тях са още САЩ, Великобритания и Португалия. Загинали са и двама турски граждани, съобщи държавната Анадолска агенция. Те са били инженери, работещи в страната. Един холандец и един китаец са сред загиналите, съобщават ведомства на двете държави. Четирима китайски граждани са сред ранените. Индийският премиер Нарендра Моди заяви: \"В нашия регион няма място за такова варварство\", а френският президент Еманюел Макрон изпрати съболезнования. Полицията съобщава за трима задържани, макар по-рано правителството да спомена за седем. Уточнението за силите на сигурност е, че няколко други души са арестувани, но още не са разпитани. Извършителите и мотивите им не са известни.  Министърът на отбраната Ранил Викремесингхе съобщи, че По думите му жертвите са 160, сред тях близо 30 чужденци. Нападенията са дело на една група и повечето са били самоубийствени атаки. Финансовият министър Мангала Самаравера определи нападенията като опит Шри Ланка да бъде върната в мрачните дни на бруталната гражданска война. \"Те са дело на фанатичен индивид. Това очевидно е сериозно координиран опит да се всеят убийства, кланета и анархия в страната.\"  Правителството обяви, че училищата и университетите са затворени до сряда, изпитите, които трябваше да се проведат в идните дни, са отложени. Отменени са и отпуските на всички полицаи, които са били в почивка. 14:00 ч. \"С ужас и тъга разбрах за бомбардировките в Шри Ланка, които отнеха живота на толкова много хора. Изпращам сърдечните си съболезнования на семействата на жертвите, събрали се да се молят мирно или да посетят тази красива страна. Готови сме да ви подкрепим\", каза председателят на еврокомисията Жан-Клод Юнкер. Американският президент Доналд Тръмп предложи помощ на Шри Ланка. \"Нова Зеландия осъжда всякакви терористични действия и твърдостта ни само се засили след нападенията на нашата почва на 15 март\", гласи изявлението на премиера Джасинда Ардърн. Турският държавен глава Реджеп Ердоган нарече нападението атака върху цялото човечество. SriLankan Airlines съобщи, че пътниците, които трябва да пътуват, ще бъдат допускани от полицията да стигнат до летището, ако покажат билетите и паспортите си на пунктовете за проверка. \"Тероризмът и варварството никога няма да ни победят\", писа испанският премиер Педро Санчес в \"Туитър\". Германският канцлер Ангела Меркел написа в писмо на президента на Шри Ланка: \"Шокиращо е, че хората, събрани да празнуват Великден, са били цел на жестоки атаки.\" \"Нападенията срещу църкви и хотели в Шри Ланка са наистина отвратителни и изпращам дълбоко съчувствие на всички засегнати в този трагичен момент. Трябва да се обединим, за да гарантираме, че никой няма да изразява религията си в страх\", коментира премиерът на Великобритания Тереза Мей.  Папа Франциск осъди атаките в края на великденското си послание. \"С тъга и болка научих новините за ужасните атаки, които точно днес, на Великден, потопиха в скръб и болка църквите и други места, където в Шри Ланка са се били събрали хора. Искам да изразя своята привързаност към християнската общност, ударена по време на молитва, и на всички жертви на това жестоко насилие. Оставям в ръцете на Бога трагично загиналите и се моля за всички, пострадали от това драматично събитие.\"  Според АФП, която цитира полицията, сред 156-те жертви има 35 чужденци. \"Гардиън\" цитира свои източници, според които сред тях са британски граждани.  Моментът на един от взривовете. Вицепремиерът Екатерина Захариева е изпратила съболезнователна телеграма до колегата си от Шри Ланка Тилак Марапана, съобщи външното министерство. \"Моля да предадете най-искрените ни съболезнования към семействата на жертвите и пожеланията ни за бързо възстановяване на всички ранени. Скърбим заедно с шриланкийския народ\", посочва Захариева, цитирана от институцията. \"Вицепремиерът допълни, че България осъжда по най-категоричен начин тероризма във всичките му форми и вярва, че отговорните за тези атентати ще бъдат изправени пред правосъдието.\" Към 13 ч. българско време   Полицейският час, който трябваше да започне след няколко часа (в 18 ч. местно време или 15 ч. българско), е влязъл в сила преди минута, пише в. \"Гардиън\". Той ще продължи, докато \"ситуацията се успокои\" и заподозрените, които вече са идентифицирани, бъдат заловени. Междувременно властите съобщиха, че последните две нападения, изглежда, са извършени, докато полицията е издирвала отговорните за предишните шест.  Убитите при атентата край зоологическата градина са най-малко двама души, съобщи телевизия \"Ал Джазира\", като цитира полицейски източници. \"Извършителите са идентифицирани и ще бъдат заловени колкото може по-скоро\", заяви министърът на отбраната на Шри Ланка. Но продължаващите атентати са знак, че вероятно част от заговорниците продължават да се движат из столицата Коломбо. Часове след първите атентати никой не е поел отговорност. По-рано днес обаче \"Франс прес\" съобщи за предупреждение, отправено от шефа на полицията преди 10 дни. Според него чуждо разузнаване е предупредило, че ислямистката група \"Таухид джамаат\" готви самоубийствени атентати в страната.  До момента не е имало официални съобщения за броя или националността на чужденците, загинали или ранени при атентатите. Холандският в. \"Де телеграаф\" обаче  пише , че сред убитите има и граждани на Холандия. Външното министерство в Хага не потвърждава информацията. Според Би Би Си сред жертвите са и китайски граждани.  SriLankan Airlines предупреди пътниците на всички авиокомпании да се явят днес на международното летище \"Бандаранайке\" не по-късно от 4 часа преди полетите си. \"Не можете ли да не разпространявате снимки на убитите и да проявите малко уважение\", написа в \"Туитър\" министърът на икономическите реформи Харша де Силва. Той предупреди също, че в социалните мрежи \"някои хора отчаяно работят за всяване на расова дисхармония, което е отвратително\". Министърът предупреди, че властите може да бъдат принудени да блокират социалните мрежи на територията на Шри Ланка.  Осмата експлозия, току-що потвърдена от полицията, е станала в жилищен квартал в предградието Дематагода, пишат местни медии.  Властите съобщиха, че са ограничили достъпа до социалните мрежи и приложения за размяна на съобщения. Според Би Би Си все още не получават съобщения в страната и не е известно доколко ефективна е забраната. 12:23 ч. Това е известното до момента за атентатите: - Шест експлозии избухнаха почти едновременно на различни места в църкви и хотели в Шри Ланка в деня, когато християните католици и протестанти празнуват Великден. - Седми взрив разтърси часове по-късно в хотел Tropical Inn в столицата, където по първоначални съобщения също има загинали. - Жертвите бяха почти 140 (към 12 часа българско време) или 156 според местни медии (25 минути по-късно), ранените надхвърлят 400 души. - Чужденците, за които е потвърдено, че са загинали от бомбите, са 9 (към 12 часа българско време), според източници на телевизия \"Ал Джазира\" броят им може да е най-малко 35 души. - Над 50 души загинаха само в църквата \"Св. Себастиан\" северно от Коломбо, други 25 са жертвите в евангелистка църква в Батикалоа в Източната провинция. - Нападнатите хотели са само в столицата: Shangri-La, Kingsbury Hotel и Cinnamon Grand, но не е ясно има ли там пострадали. - Това е най-мащабното терористично нападение в страната от края на гражданската война с \"Тигрите на Тамил Илам\" преди 10 години. Християнски организации казват напоследък, че са тормозени от екстремистки настроени будисти; от своя страна будисти се оплакват, че мюсюлмани принуждавали хората да приемат исляма. - Никой не е поел отговорност за атентатите, на улиците и на международното летище в Коломбо е изкарана армията.  Правителството на Шри Ланка обяви извънредно положение и полицейски час. Не е известно кога ще бъде отменен, но ще продължава от 18 ч. до 6 сутринта. В момента в Шри Ланка е малко след 15 ч., така че хората имат по-малко от 3 часа да се приберат у дома. \"Фейсбук\" активира приложението, с което намиращи се близо до мястото на атентатите могат да отбележат, че са \"в безопасност\". Междувременно властите повторно призоваха жителите да избягват разпространяване на \"слухове\", докато не бъде предоставена официална информация. Последната експлозия бе в хотел край зоологическата градина. Тя е затворена след експлозията. Все още няма информация за пострадали от атаката, но местни телевизии показват смущаващи кадри, които сочат, че най-вероятно има жертви.", "date": "2019.04.21", "title": "Осем атентата за 6 часа в Шри Ланка, жертвите са над 200 (хронология до 18:00)"}
{"url": "https://www.dnevnik.bg/photos/2019/04/21/3422905_fotogaleriia_cvetnica_e/", "text": "За православните християни днес един от най-обичаните и чакани пролетни празници - Цветница. Той се отбелязва веднага след Лазаровден, в последната неделя преди Великден. Кадрите са заснети в храм-паметник \"Св. Александър Невски\", църквата ''Света София'' и храм \"Рождество Христово\".", "date": "2019.04.21", "title": "Фотогалерия: Цветница е"}
{"url": "https://www.dnevnik.bg/bulgaria/2019/04/21/3422940_predstavliavashtiiat_sudebniia_suvet_se_pozova_na/", "text": "Във Висшия съдебен съвет (ВСС) и в медийни публикации се говори, че Лозан Панов има зависимости, в различни печатни издания го пише. Нека да дойде и да каже има ли той някакви зависимости. Така пред БНР представляващият ВСС Боян Магдалинчев отговори на думите на председателя на Върховния касационен съд (ВКС), който заяви преди дни, че върховенството на закона и разделението на властите у нас са силно компрометирани, а  ключови държавни институции са завладени от частни интереси. Изказването на Панов беше част от речта му по време на форума \"Независим съд - свободна държава! За правото и справедливостта\", организиран от инициативата \"Правосъдие за всеки\" и гражданското сдружение БОЕЦ по повод 140 години от приемането на Търновската конституция. Тогава той добави, че \"мpaĸoбecнитe вpeмeнa в бългapcĸoтo пpaвocъдиe тeпъpвa пpeдcтoят\". Панов изказа предположение, че главният прокурор Coтиp Цaцapoв \"вeчe ce e пpицeлил в ĸpecлoтo нa глaвния cъдeбeн инcпeĸтop, а тaзи инcтитyция щe ce пpeвъpнe в пopeднoтo cpeдищe нa oлигapxични интepecи, ĸaĸтo cтaнa c пpoĸypaтypaтa\". Магдалинчев призова Панов да каже пред ВСС кои хора визира, че са завладели ключови държавни институции. Той уточни, че досега се е видяло, че двете организации \"Боец\" и \"Правосъдие за всеки\" стоят зад председателя на ВКС. \"Имаше питане от председателя на Висшия административен съд (ВАС) Георги Чолаков какво е мнението на Панов за интервюто на съпругата му, но той не отговори. Нека каже дали споделя нейното мнение. Той не даде никакъв отговор и напусна залата. Това му поведение вече е демонстративно. Поведението му е насочено към главния прокурор\", каза още Магдалинчев. Повод за думите на представляващия съдебния съвет беше  интервю на съпругата на Лозан Панов  Елисавета, която също е разследвана за покупката на апартамент под пазарни цени. Тя обаче е придобила имота преди да се омъжи за председателя на ВКС. В интервюто си тя отправи критики към Цацаров, като посочи, че семейството на главния прокурор е сключило сделка за овощна градина, която е изповядана на 120 пъти под реалната цена.", "date": "2019.04.21", "title": "Представляващият съдебния съвет обвини Лозан Панов в зависимости"}
{"url": "https://www.dnevnik.bg/bulgaria/2019/04/21/3422947_chez_ustanovi_krajba_na_tok_izpolzvan_za_obshtite/", "text": "Електроразпределителното дружество ЧЕЗ установи кражба на ток от луксозна сграда в София. Служители на компанията и полицаи за засекли кабел с голяма мощност, който директно е присъединен към електромерното табло в нова и модерна сграда на бул. \"България\". Чрез кабела за месец са отклонявани 35 хил. киловатчаса електроенергия на стойност около 7000 лева. Това е месечната консумация на около 70 домакинства, уточняват от ЧЕЗ. Присъединението е използвано за захранване на бойлери и на климатичната система на сградата и на общите ѝ части, установиха разследващите. С цел да прикритият нарушението извършителите са прерязали кабелите под напрежение, предизвиквайки късо съединение и прекъсване на електрозахранването за цялата сграда. По случая е заведено досъдебно производство.", "date": "2019.04.21", "title": "ЧЕЗ установи кражба на ток, използван за общите части на луксозна сграда в София"}
{"url": "https://www.dnevnik.bg/bulgaria/2019/04/21/3422951_boiko_borisov_i_ekaterina_zaharieva_osudiha_atentatite/", "text": "Премиерът Бойко Борисов изпрати съболезнователна телеграма до министър-председателя на Шри Ланка Ранил Викремесингхе след атентатите на островната държава. Общо осем експлозии на различни места са отнели живота на поне 150 души, а стотици са ранени. \"Потресен съм от новината за ужасяващите атентати в църкви и хотели в Шри Ланка. Осъждам най-категорично тези жестоки актове на тероризъм, които не биха могли да бъдат оправдани с никакви каузи\", пише премиерът Борисов. \"От името на българското правителство и от свое име изказвам най- дълбоки съболезнования на Вас и близките на жертвите, както и най-искреното ни съчувствие към болката на приятелския народ на Шри Ланка. Пожелавам бързо възстановяване на всички пострадали\", посочва още Борисов. Държавният глава Румен Радев изрази съболезнования на президента Майтрипала Сирисена. Той определи нападенията срещу религиозни храмове и невинни граждани като особено отвратителен и варварски акт. Външният министър Екатерина Захариева също изпрати съболезнователна телеграма до колегата си Тилак Марапана. Вицепремиерът подчертава, че България осъжда по най-категоричен начин тероризма във всичките му форми и вярва, че отговорните за тези атентати ще бъдат изправени пред правосъдието. Към момента в посолството в Делхи няма данни за пострадали български граждани.", "date": "2019.04.21", "title": "Бойко Борисов, Румен Радев и Екатерина Захариева осъдиха атентатите в Шри Ланка"}
{"url": "https://www.dnevnik.bg/bulgaria/2019/04/21/3422969_ivo_hristov_ostavam_loialen_kum_prezidenta/", "text": "Никога не съм се отмятал от лоялността си към президента. Оставам  председател на Стратегическия съвет  към президента - ангажиментът ми към успеха му остава безрезервен и пълноценен. Това заяви  бившият шеф на кабинета  на Румен Радев Иво Христов, пред БНР. Той е  четвърти в листата на БСП  за изборите за Европейски парламент. \"Считам, че това е въпрос на оцеляване на българската демокрация, защото сме в авторитарен режим\", заяви Христов. Според него няма да има диалогична и особено цивилизована кампания. \"В момента политическият дебат е истеричен, премиерът премина във фалцет\" допълни Христов. \"Радев никога не е създавал илюзията, че ще гради собствен политически проект, защото законът него позволява, но не е крил, че бил подкрепил радикална алтернатива\", заяви кандидат-депутатът. Според него Европа има нужда от завой наляво, а ако не завие наляво, рискува да завие в крайно дясно. Той разказа и за подготвяния документ \"Визия за Европа\", който ще бъде официално представен скоро. \"Той е доста компактен документ, който стимулира публичните инвестиции. Предвижда се по-малка и по-ефективна европейска администрация, както и европейски данък върху финансовите транзакции\", разясни кандидат-депутатът. Христов разкритикува премиера Бойко Борисов и за думите, че от  БСП разчитат на \"късата памет и ниското образование\"  на избирателите си. \"Това от висотата на своя образователен и интелектуален стандарт ли го обявява? Това е твърде високомерно изказване. Аз намирам, че и академик би трябвало да говори по-смирено, когато става въпрос за целокупния български народ\", каза Христов и добави, че според него Борисов разчита на късата памет, тъй като, когато променяш мнението си няколко пъти в рамките на един ден, тук наистина трябва да разчиташ на много късопаметни избиратели, за да не бъдеш санкциониран\", каза той.", "date": "2019.04.21", "title": "Иво Христов: Оставам лоялен към президента"}
{"url": "https://www.dnevnik.bg/photos/2019/04/21/3422968_fotogaleriia_teroristichnite_napadeniia_v_shri_lanka/", "text": "Осем атентата в рамките на шест часа навръх католическия Великден удариха Шри Ланка. Убитите са над 150, ранените - стотици. Няма информация за пострадали български граждани. Ето как изглеждаше трагедията през обектива на фотографите от \"Ройтерс\".", "date": "2019.04.21", "title": "Фотогалерия: Терористичните нападения в Шри Ланка"}
{"url": "https://www.dnevnik.bg/ot_vas/novini_ot_vas/2019/04/21/3422982_kafe_v_centura/", "text": "Магазин за сувенири в идеалния център на Ереван. Намира се на 50 м от хотел \"Мариот\" и на 200 м от Министерския съвет.", "date": "2019.04.21", "title": "Кафе в центъра"}
{"url": "https://www.dnevnik.bg/sviat/2019/04/21/3422999_liderut_na_turskata_opoziciia_be_napadnat_na/", "text": "Лидерът на турската опозиция бе нападнат по време на погребението на войник, убит в сблъсъци с терористичната организация Кюрдска работническа партия (ПКК). Няколко мъже с крясъци се нахвърлиха на Кемал Кълъчдароглу от Народнорепубликанската партия и го удариха по главата поне два пъти, преди охраната да го измъкне от тълпата. Той бе скрит в близка къща, но около нея се събра тълпа, която скандираше \"ПКК вън!\", съобщи телевизия НТВ. Партията на Кълъчдароугли спечели значими победи на местните избори на 31 март, включително като завоюва местната власт в Анкара и Истанбул, побеждавайки кандидатите за Партията на справедливостта и развитието (АКП) на президента Реджеп Ердоган. АКП повдигна две възражения срещу изборния процес в Истанбул и поиска ново гласуване. Ердоган водеше ожесточена кампания на изборите, които бе приел като много важен показател за силата на партията си. Той обяви вота за борба на живот и смърт с тероризма.", "date": "2019.04.21", "title": "Лидерът на турската опозиция бе нападнат на погребението на войник"}
{"url": "https://www.dnevnik.bg/ot_vas/novini_ot_vas/2019/04/21/3422976_cvetnica_v_sofiia/", "text": "Към храм \"Св. Ал. Невски\" на празнична литургия с цветя и върбови клонки.", "date": "2019.04.21", "title": "Цветница в София"}
{"url": "https://www.dnevnik.bg/sviat/2019/04/21/3423007_papa_francisk_prizova_za_mir_v_libiia_i_siriia/", "text": "В традиционното си великденско слово папа Франциск призова световните лидери да се опитат да постигнат мир в Либия и Сирия, за да могат милионите бежанци да се завърнат по домовете си, съобщава БТА, като се позовава на световните агенции.  \"Нека конфликтът и кръвопролитията в Либия бъдат прекратени. Все повече беззащитни хора умират там през последните седмици. Призовавам замесените страни в конфликта да изберат диалога пред силата, за да не отворят отново раните, оставени след десетилетие на конфликт и политическа нестабилност\", заяви Франциск. Той се се помоли и за \"любимия сирийски народ, станал жертва на продължаващия конфликт, към който светът става все по-примирен и безразличен\". Той прикани също за \"помирение\" в Южен Судан. Пред близо 70 хил. души, събрани на площад \"Свети Петър\" във Ватикана, за да чуят словото на Светия отец, той изрази тъгата си от  смъртоносните бомбени атаки срещу църкви и хотели  в Шри Ланка и изрази съчувствие към \"всички жертви на това толкова жестоко насилие\", предаде \"Франс прес\". \"С прискърбие научих новината за тежките атентати, донесли точно днес, на Великден, траур и болка в църкви и други места, където се събират хората в Шри Ланка\", заяви Франциск в обръщение към множеството след традиционното си послание и благословение \"Урби ет орби\" (\"Към града и към света\"). Светият отец отправи думи на \"изпълнена с обич близост\" към християнската общност в Шри Ланка.", "date": "2019.04.21", "title": "На Великден папа Франциск призова за мир в Либия и Сирия"}
{"url": "https://www.dnevnik.bg/sport/2019/04/21/3423003_tejuk_razgrom_ot_evertun_zadulbochi_krizata_v_junaited/", "text": "Евертън\" задълбочи проблемите в \"Манчестър юнайтед\" след разгромна победа на своя стадион \"Гудисън парк\". \"Карамелите\" спечелиха с 4:0 и нанесоха много тежък удар на \"червените дяволи\" в борбата за топ 4 и участие в Шампионската лига следващия сезон. \"Евертън\" нанесе трета поредна загуба на \"Юнайтед\" като гост във Висшата лига и пета поредна във всички турнири. В тези пет мача \"червените дяволи\" вкараха два гола и допуснаха 13. За последно отборът е допускал пет поредни поражения извън \"Олд трафорд\" през 1981 г. \"Юнайтед\" остава на шеста позиция с 64 точки от 34 мача. Преди последните четири кръга от сезона тимът на Оле Гунар Солскяр изостава с две точки от \"Челси\" и \"Арсенал\" и с три от \"Тотнъм\". \"Артилеристите\" са изиграли мач от по-малко от другите три претендента. \"Юнайтед\" е в най-тежка ситуация, тъй като в следващите два кръга играе с устремения към титлата \"Манчестър сити\" (24 април) и прекия конкурент за четворката \"Челси\" (28 април). \"Евертън\" събра 49 точки и се изкачи на седмата позиция, която може да осигури участие в Лига Европа. Тимът на Марко Силва има равен брой точки с \"Уотфорд\", но е с по-добра голова разлика. В тази битка са още \"Лестър\" и \"Уулвърхемптън\", които имат по 48 точки. \"Евертън\" притисна \"Юнайтед\" от самото начало със серия от статични положения пред вратата на Давид де Хеа. Първата възможност за гол дойде в 11-ата минута, когато Ричарлисон стреля от границата на вратарското поле, но Де Хеа спаси. Две минути по-късно натискът на домакините даде резултат. Лука Дин хвърли дълъг тъч в наказателното поле, Доминик Калвърт-Люин продължи топката с глава и Ричарлисон отбеляза с акробатично изпълнение. \"Евертън\" продължи да доминира, а \"Юнайтед\" така и не успяваше да изнесе топката от своята половина. Единственият шанс за гол пред домакините през първата част се откри в 18-ата минута след 60-метров пас към Маркъс Рашфорд. Английският национал се измъкна на скорост и опита труден удар с десния крак, но топката премина малко над вратата. В 28-ата минута по-активната игра на \"Евертън\" беше възнаградена с второ попадение. \"Карамелите\" организираха бърз контраатака, при която Гилфи Сигурдсон получи голямо пространство пред наказателното поле и стреля от дистанция. Де Хеа закъсня с реакцията си и топката се озова в долния му десен ъгъл. Десет минути след почивката тимът на Марко Силва уби интригата в мача с трето попадение. Дин посрещна отбита след корнер топката с мощен шут с левия крак, който през купа от играчи не остави шанс на Де Хеа да реагира. Кошмарът за \"Юнайтед\" беше допълнен в 64-ата минута от влезлия като резерва Тио Уолкът. Той беше изведен на скорост от Сигурдсон, напредна сам срещу Де Хеа и насочи топката в далечния ъгъл - 4:0.", "date": "2019.04.21", "title": "Тежък разгром от \"Евертън\" задълбочи кризата в \"Юнайтед\""}
{"url": "https://www.dnevnik.bg/bulgaria/2019/04/21/3423016_krasimir_karakachanov_ne_e_deklariral_terasa_ot_117_kv/", "text": "Министърът на отбраната и вицепремиер Красимир Каракачанов е купил през 2017 г. апартамент в София на цени под пазарните. Освен това той не е декларирал тераса от 117 кв.м. Това твърди \"Биволъ\", като се позовава на имотната декларация на лидера на ВМРО. Жилището се намира на ул. \"Осогово\", която е пряка на бул. \"Тодор Александров\". Проверка в Агенцията по геодезия, картография и кадастър показала, че апартаментът е мезонет. Първото ниво е 149.25 кв.м, а второто – 61.02 кв.м. Така общата му площ е 210 кв.м. Освен това има и тераси с общ размер 117 кв.м. В декларацията си пред антикорупционната комисия Каракачанов е обявил, че за покупката на апартамента, заедно със съпругата си, са заменили друг мезонет с площ 164 кв.м, оценен на 114 273 лв. Освен това двамата са доплатили на фирмата още общо 70 хил. лв. Сумата на заменката и доплащането е 184 273 лв., докато декларираната цена е 264 273 лв. В Имотния регистър пък е вписана друга цена – 243 048 лв. Според \"Биволъ\" сметките показват, че жилището с площ 210 кв.м струва 1150 лв. на кв.м по декларираните суми. Ако обаче се отчете и квадратурата на терасата, сделката на вицепремиера пада на около 760 лв. на кв.м. Всичко е направил предишният собственик По-късно през деня Каракачанов заяви пред \"Клуб З\", че всички части на имота му са узаконени от бившия собственик на жилището, а за терасата имал нотариално заверено съгласие от съкооператорите му за ползване. Той посочи, че е платил за всички подобрения и има документи за това. \"Всичко, което предишният собственик е правил преди мен, го е извършил абсолютно законно. А аз съм закупил апартамента, както е по нотариален акт, където са описани всички разрешения, получени от предишния собственик. Подобренията, които са направени, са заплатени от мен. Когато видите фактурата с подобренията, която е платена, ще прецените дали е евтин. Аз съм заплатил тези подобрения допълнително, извън цената за апартамента. И разликата - едната част съм я платил с мои пари, декларирани спестявания, другата част се изплаща\", каза още вицепремиерът. През тази седмица Каракачанов коментира скандалите около покупките на апартаменти от хора от властта на цени под пазарните. Според него те не са свързани с местните избори, а с битката за избора на нов главен прокурор. \"Направи се опит да бъдат ударени и хора от съдебната система, за които се говореше в обществото, че са потенциални кандидати\", посочи тогава вицепремиерът. Един от хората, за които се говореше, че може да се бори за поста на Сотир Цацаров е председателят на Антикорупционната комисия (КПКОНПИ) Пламен Георгиев. Той обаче в момента е в подобна на Каракачанов ситуация, след като се оказа, че не е декларирал тераса от 186 кв.м, която - според собствените му обяснения - била обща част на кооперацията, макар само неговият апартамент да има излаз към нея. Георгиев излезе в отпуска, след призив на премира Бойко Борисов, като обяви, че не иска да пречи на проверката на прокуратурата.", "date": "2019.04.21", "title": "Красимир Каракачанов не е декларирал тераса от 117 кв.м"}
{"url": "https://www.dnevnik.bg/sport/2019/04/21/3423017_fabio_fonini_vleze_v_istoriiata_s_titla_v_monte_karlo/", "text": "На 31 години, след 621 мача в професионалната си кариера италианецът Фабио Фонини спечели първата си титла от сериите \"Мастърс\". В изключително неочакван финал той победи сърбина Душан Лайович с 6:3, 6:4 и триумфира в първия голям турнир на червени кортове - в Монте Карло. Фонини вдигна осма титла в 19-ия си финал в състезанията от световния тур на АТП. Досега най-престижният му трофей беше от категория \"АТП 500\" на червените кортове в Хамбург през 2013 г. Той е първият италианец, който печели титла от сериите \"Мастърс\". Фонини, който заема 18-ото място в световната ранглиста, никога не беше играл финал в толкова голям турнир. Най-добрите му постижения в сериите \"Мастърс\" бяха два полуфинала - в Монте Карло през 2013 г. и в Маями през 2017 г. В допълнение италианецът се представяше доста колебливо от началото на годината. Преди турнира в Монте Карло той имаше осем загуби в 12 мача през 2019 г., а сезонът на любимата му настилка започна със загуба от 101-ия в света Иржи Весели в първия кръг в Маракеш. Фонини обаче се представи впечатляващо на червените кортове в Монте Карло и изненада някои от големите фаворити за трофея. Той беше на ръба на отпадането още в първия кръг, но направи страхотен обрат срещу руснака Андрей Рубльов - 4:6, 7:5, 6:4. Италианецът премина без игра през втория кръг, след като съперникът му Жил Симон се отказа заради контузия. Последва победа срещу световния №3 Александър Зверев - 7:6 (8), 6:1, а в четвъртфиналите беше надигран хърватинът Борна Чорич - 1:6, 6:3, 6:2. В полуфиналите дойде и най-забележителният успех на Фонини. Той нанесе неочаквано поражения на шампиона и носител на рекордните 11 титли в Монте Карло Рафаел Надал, като го направи и с доста категоричен резултат - 64, 6:2. Във финала Фонини влезе като фаворит. Срещу себе си той имаше тенисист, който преди турнира заемаше 48-ото място в ранглистата, никога досега не беше играл финал от която и да е категория в световния тур на АТП и нямаше нито една победа в Монте Карло. Фонини веднага върна пробива и пое контрол върху мача, печелейки 11 от последните 16 гейма. В понеделник новият шампион в Монте Карло ще се изкачи до рекордната в кариерата си 12-а позиция в световната ранглиста. Лайович също ще запише личен рекорд, като ще напредне с 24 места до №24. Досега върховата му позиция беше №42.", "date": "2019.04.21", "title": "Фабио Фонини влезе в историята с титла в Монте Карло"}
{"url": "https://www.dnevnik.bg/v_pamet/2019/04/21/3423021_pochina_violeta_gindeva/", "text": "След кратко боледува на 72-годишна възраст почина актрисата Вилета Гиндева, съобщиха от Народния театър \"Иван Вазов\". Вилета Гиндева е родена е на 14 юни 1946 г. в Сливен. Завършва актьорско майсторство за драматичен театър в класа на професор Желчо Мандаджиев във ВИТИЗ през 1968 г. Играе в Драматичен театър \"Сава Огнянов\" Русе (1968 – 1969), Народен театър \"Иван Вазов\" (1969 – 1971), Театър \"София\" (1971 – 1974), Народен театър \"Иван Вазов\" (1974 – 1993), Нов драматичен театър \"Сълза и смях\" (от 1994). Директор на кафе-театъра в кафе-бар \"София\" от 1998. Ще бъде запомнена с ролите й в \"Черните ангели\" и \"Чичо Кръстник\", в които си партнира със Стефан Данаилов, Йосиф Сърчаджиев, Апостол Карамитев, Коста Цонев и др. От 2008 г. Виолета Гиндева преподаваше актьорско майсторство в Пловдивския университет \"Паисий Хилендарски\" с асистент Михаил Ботевски.", "date": "2019.04.21", "title": "Почина актрисата Виолета Гиндева"}
{"url": "https://www.dnevnik.bg/bulgaria/2019/04/21/3416661_cvetnica_e/", "text": "За православните християни днес един от най-обичаните и чакани пролетни празници - Цветница. Той се отбелязва веднага след Лазаровден, в последната неделя преди Великден. Църквата нарича празника Вход Господен, тъй като той припомня тържественото влизане на Исус Христос в Ерусалим на гърба на ослица преди еврейския празник Пасха. Според евангелския разказ хората в града го посрещнали така, както в древни времена се посрещали царете победители. Те махали със зелени клонки, застилали пътя му с дрехите си и го приветствали с възгласа \"Осанна\", вярвайки, че това е новият еврейски цар, който ще ги спаси от властта на римляните. Дни по-късно Иисус е предаден на римляните, за да бъде разпнат на кръст като разбойник, а възгласите вече са \"Разпни го\". Празникът е известен също с имената Връбница, Цветна неделя или Палмова неделя. Рано сутринта в църквите започва празнично богослужение, а след литургията свещениците раздават осветени цветя и върбови клонки, с които благославят богомолците. Традицията повелява клонката да се закачи на входната врата като знак, че в дома живеят християни, или да се изплете венче, с което се закичва домашната икона. Макар да е период на пости, църквата разрешава в този ден на трапезата да се сложи риба. Лазарките и кумиченето Цветница има запазено място и в народния обреден календар. На този ден се изпълнява последният лазарски обичай – кумиченето. Преди обед всички лазарки се отправят към реката, като всяка носи със себе си китка цветя, върбово венче или малко хлебче, наричано кукла. Момите се подреждат една до друга покрай брега или на моста над реката и едновременно пускат китката, венеца или хлебчето. Онази девойка, чийто венец или хляб бъде понесен най-бързо от водата и излезе най-напред, се избира за кумица или кръстница на лазарките. От този момент тя се превръща в обект на специално уважение и почит от страна на останалите момичета. На третия ден от Великден момата кръстница кани всички лазарки в дома си и ги гощава с баница и червени великденски яйца. С тази обща гощавка завършва и празничният лазарски комплекс, чрез който девойките демонстрират своя нов социален статус и годността си за встъпване в брак.", "date": "2019.04.21", "title": "Цветница е"}
{"url": "https://www.dnevnik.bg/sviat/2019/04/21/3421656_ukrainskiiat_komik_stanal_prezident_v_serial_se_gotvi/", "text": "Володимир Зеленски веднъж вече е печелил президентските избори в Украйна -  в гледан комедиен сериал . Сега, според прогнозите, той има голям шанс да го направи отново след истинския балотаж, при който се изправя срещу държавния глава Петро Порошенко днес. Очаква се 41-годишният мъж да победи на изборите с преднина на фона на разочарование от политиката на Порошенко и особено от резултатите в икономиката. Двамата застават един срещу друг след пет години конфликт в Украйна - анексията на Крим бе през март 2014 г., скоро започнаха и въоръжените действия на сепаратистите в Източна Украйна. Разгорялата се икономическа криза на фона на този конфликт принуди милиони украинци да търсят препитание в Русия и  източноевропейски държави  от ЕС, особено  Полша . Порошенко, заемал твърда линия срещу Русия, се надяваше да обърне резултата в своя полза в последните дни - с  дебат на стадион в петък вечерта  и още един в студиото на обществената телевизия след него. Сблъсъкът на футболния стадион обаче бе далеч от дискусията за политики, на която се надяваше Порошенко - двамата разменяха обиди и смирението настъпи само в мига, когато трябваше да се коленичат в памет на украинските войници, загинали в конфликта на изток. \"Математиката на големите числа\" е в полза на Зеленски Няколко дни преди вота \"Газета\" цитира бившия премиер на Украйна Юлия Тимошенко, водач на партия \"Баткившчина\" - според нея \"математиката на големите числа\" сочи, че комикът Зеленски ще спечели президентския пост. \"Налага се вече да мислим как да живеем оттук нататък\", написа във \"Фейсбук\" Тимошенко, която не успя да се класира за втория тур. Тя подчерта, че \"далеч по-ценно нещо\" от изборите е да се запази \"дружбата\" и \"обичта\" между жителите на Украйна. Зеленски  спечели първия тур на 31 март  с 30.24 на сто от гласовете, а Порошенко остана втори с 15.95 процента. А според част от допитванията преди втория тур Зеленски изпреварва сегашния президент почти тройно. Петро Порошенко инвестира в кампанията си за втория тур - от 7 до 13 април, двойно повече средства от съперника си Зеленски. Украинският лидер похарчи за агитация 100 млн. гривни или близо 6.5 млн. лева, а Зеленски - еквивалента на 2.9 млн. лв., според украинското обществено сдружение \"Честно\". \"Да счупя системата\" \"Не съм политик,\" каза Зеленски на Порошенко в хода на дебата. \"Аз съм просто обикновен човек, дошъл, за да счупи системата. Аз съм резултат от грешките и обещанията ви... Как става така, че Украйна е най-бедната страна с най-богатия президент?\" Държавният глава от своя страна нападна комика с обвинението, че не би могъл да защити страната от руския президент Владимир Путин. Основните  притеснения за Зеленски са две . Едното е липсата на политически опит, а другото - връзките с украинския бизнесмен и бивш губернатор на Днепропетровска област Игор Коломойски. Олигархът, с когото президентът Порошенко е в конфликт от няколко години, е собственик на телевизионния канал, излъчващ предаване на Зеленски, сериал с негово участие и друга продукция на продуцентската му къща. Коломойски наскоро каза и че ако Зеленски победи, би се върнал в страната. Според агенция \"Униан\", цитирана от БТА, Коломойски, напуснал Украйна заради конфликта, планирал да се прибере в страната си скоро, но заради \"острите политически борби\" отлагал решението. Зеленски отрича да е \"проект на Коломойски\". Съпругата му Елена, в интервю за украинския сайт \"Апостроф\", междувременно отхвърли упреците към нейния мъж, че няма политически опит, пише деловото издание РБК. \"Знания и опит обаче се трупат - заяви тя. - През всичките последни месеци той правеше точно това, по цели дни се консултира с експерти.\" По думите ѝ в момента Зеленски минава същинско \"новобранско обучение\". Зеленски каза, че сам гласувал за Порошенко през 2014 г., но се разочаровал, защото имало двама Порошенко - първият блестящ специалист и оратор, а вторият появяващ се при изключване на камерите и неизпълняващ обещанията си. Освен с думи той избра и още един начин да се справи с неопитността. Кампанията му нямаше никакви митинги и публикуваше странни видеоклипове в социалните мрежи. Той отказваше да се включва в дебати или ги отлагаше, като не се появяваше. В дебат по обществената телевизия след този на стадиона той остави Порошенко сам в последния момент - президентът трябваше един час да отговаря на въпроси на водещата. В началото тя му каза, че има заплаха за \"терористичен акт в студиото\", но това не го спря да застане на трибуната.", "date": "2019.04.21", "title": "Украинският комик, станал президент в сериал, се готви да спечели днес истинските избори"}
{"url": "https://www.dnevnik.bg/evropa/2019/04/21/3422339_novoto_protestno_ekodvijenie_koeto_raztursi_london/", "text": "Катерят се по покривите на вагоните в метрото, залепват се с лепило за сгради, блокират мостове...  От понеделник  няколко хиляди демонстранти от движението \"Бунт срещу унищожението\" (Extinction Rebellion) смущават обществения ред в Лондон и биват арестувани със стотици. Активистите, които се разпознават по знамената им с пясъчен часовник в кръг, изобразяващ колко спешно е да се спаси планетата, се тревожат от изчезването на животински и растителни видове и възнамеряват да парализират Лондон докато британското правителство не се съгласи да разговаря с тях. Исканията им са три: правителството \"да каже истината\" за извънредното положение с климата, да се изготви план за действие за понижаване до нула нетните емисии парникови газове до 2025 г. и учредяването на \"граждански събрания\", които с помощта на научни становища да се произнасят по климатични въпроси. Движението охотно цитира Ганди или Мартин Лутър Кинг и залага на ескалация на гражданското неподчинение чрез организиране на радикални, но ненасилствени прояви. В резултат на това полицията съобщи в четвъртък, че в Лондон от понеделник са арестувани 428 души. Голи в парламента Това беше и целта. \"Хората се чудят защо толкова много хора са арестувани и това им показва, че нещо не е наред\", щом има хора, които са \"толкова ужасени за бъдещето на децата си\", че стигат дотам да нарушават закона, обяснява Стюарт Баздън от Североизточна Англия, който е един от инициаторите на движението. 36-годишният бивш уебдизайнер, който казва, че вече е прекарал една седмица в затвора, организира сесии за \"умствена подготовка\" на демонстрантите за престой в затвора. Той им разказва \"каква е храната в затвора, колко често ще могат да се виждат с други затворници\", като важното е да помнят, че са решили да поемат риска да бъдат задържани. И се получава. \"Готова съм да ме арестуват за доброто на децата ми\", казва 53-годишната Манда Брукман, дошла от Корнуол, Югозападна Англия, за акция по блокирането на моста \"Ватерло\" тази седмица. Застаналият до нея Оливър Пейнс се съгласява. 68-годишният фермер бе в групичката активисти, които  се разсъблякоха насред парламента на 1 април , за да привлекат вниманието на депутатите върху екологичната криза. Създаденото през 2018 г. движение \"Бунт срещу унищожението\" започна бунта си срещу британското правителство на 31 октомври на проява в Площада на парламента. Въстание През ноември то организира първата си голяма акция като блокира мостове в центъра на Лондон. Твърди, че днес присъства в 49 страни и е привлякло младите хора, много от които демонстрираха тази седмица в Лондон. В британския си сайт то съобщава, че получава дребни дарения от частни лица и по-големи суми от организации като берлинската \"Герила фаундейшън\" (Guerilla Foundation), която каза на АФП, че е дарила 18 хил. евро при създаването му. \"Бунт срещу унищожението\" бързо си спечели подкрепата на стотина личности като лингвиста Ноам Чомски, канадския алтерглобалист Наоми Клайн и индийския писател еколог Вандана Шива, които призоваха хората да се присъединят към движението. Това и направи адвокатът от Лондон Фархана Ямин, специалист по въпросите на околната среда, която беше арестувана във вторник, след като залепи ръката си с лепило за земята пред седалището на петролния гигант \"Роял дъч шел\". \"Прекарах последните 25 години в писане на доклади, на правни становища. Мислех, че с правото ще можем да се захванем с климатичните промени. Нашата система обаче вече не се опира на разума, на науката или на хората, затова се присъединих към бунта\", разказа 54-годишната жена в медиите през февруари. Колко още ще трае бунтът? Лондон е най-засегнат, но \"Бунт срещу унищожението\" обеща акции в 80 града от 33 страни за \"международния си бунт\", който според сайта му ще продължи до 29 април. Стюарт Баздън вече обмисля следващия етап: как да приспособи тактиките на неподчинение към страни, където \"е по-вероятно полицията да използва силови методи\"? Какви по-мащабни прояви да се организират още от есента? Той вече има идея: \"да се захванем с финансовия сектор\". /БТА", "date": "2019.04.21", "title": "\"Бунт срещу унищожението\": какво иска протестното екодвижение, разтърсило Лондон"}
{"url": "https://www.dnevnik.bg/sport/2019/04/21/3422216_treska_za_biagane_kak_kitai_se_vljubi_v_maratonite/", "text": "Трима китайски бегачи са били наказани заради измами по време на маратона в Бостън. Действията на Китайската атлетическа асоциация от преди дни привлякоха вниманието. Целта на организацията е да се опази от евентуалното създаване на лошо име на страната в момент, в който китайците все повече се запалват по дългите бягания. Ако през 2011 г. в Китай е имало едва 22 събития, свързани с бягане, то през мината година броят им е бил 1500, посочва Би Би Си. В маратона в Бостън са участвали над 500 китайци. Увеличаващият се интерес води и до отделни примери на бегачи, търсещи лекия път към финала. Наскоро имаше случай на  състезатели в Шънджън, минали напряко през храстите . В друго състезание жена се качила на колело за част от трасето. Според атлетическата асоциация в страната подобни прояви хвърлят петно на Китай в международната бегаческа общност. Бягащите китайци Преди месец организацията обяви, че в тази сфера индустрията отчита ръст от 7% за 2018 г., за да достигне до 74.6 млрд. юана (около 11.1 млрд. долара). Обширният доклад сочи, че в страната са се провели 1581 състезания, което е с 43.46% повече от предходната година. Общият брой на участниците в бегачески състезания се е увеличил със 17.07% до 5.83 милиона души. Само в маратони и полумаратони през 2018 г. са участвали 1.91 милиона души. Вицепрезидентът на асоциацията Ю Хончен заяви, че целта сега е подобряване на качеството на маратоните, а не просто увеличаване на броя на състезанията. По думите му на повечето от тях им липсват уникални характеристики и идеи по въпросите, свързани с организацията и условията за състезателите. \"През 2019 г. основната ни цел ще е да помогнем на организаторите в тези насоки, така че бягането по-добре да развие възможностите си да рекламира масовия спорт в страната\", заяви той. Да се свържеш със съмишлениците За развитието на бягането в Китай разказа и английският \"Телеграф\" миналия май. В репортажа бяха представени хора като Хао Лян, който е сред редовно тичащите в парк в Пекин. Там има 10-километрово трасде, наследство от игрите през 2008 г. \"Ако не изляза да тичам с моите приятели от клуба в събота, сякаш целият уикенд е бил пропилян\", каза Хао, който по това време е имал 22 завършени маратона. \"Не става дума просто за това да бягаш за здраве. По-скоро говорим за възможността да си сред хора, с които мислите по един начин, и заедно да избягате от напрежението\", заяви той, цитиран от изданието. Още преди година Шуи Тао, който ръководи отдела за маратонските бягания към Китайската атлетическа асоциация, каза, че има много голямо поле за развитие. Бившият член на асоциацията Ши Джъндзян заяви, че никой друг спорт не е толкова лесно достъпен. \"Трябват ти единствено чифт маратонки и можеш да хващаш пътя - без значение от пола и възрастта. Има голямо чувство на удовлетвореност, когато завършиш бягането, независимо дали са 5 км или маратон. А това се оказва силно заразно благодарение на социалните медии.\" Специалистите виждат в това отлични маркетингови възможности заради отзивите в социалните мрежи и тричасовото телевизионно излъчване в национален ефир, в които се показва градът. В стремежа за подобряване на организацията, условията за участниците и обучението им Китайската атлетическа асоциация си партнира със Спортния университет в Шанхай. Плановете са през 2020 г. броят на състезанията да стигне 1900, които да привлекат 10 милиона бегачи. Предвижда се това да се отрази благоприятно на индустрията, като донесе 120 млрд. юана (17.9 млрд. долара) от продажби на спортни стоки, тренировки, телевизионни излъчвания и туризъм.", "date": "2019.04.21", "title": "Треска за бягане: как Китай се влюби в маратоните"}
{"url": "https://www.dnevnik.bg/sviat/2019/04/21/3422857_seriia_atentati_v_curkvi_i_hoteli_v_shri_lanka_navruh/", "text": "Полицията и медии в Шри Ланка съобщиха за поредица експлозии в столицата Коломбо и на други места на островната държава. Взривове са избухнали в поне три църкви и три хотела, към 11:40 ч. българско време полицията съобщи за седма експлозия в Дехивала, най-голямото предградие на столицата Коломбо. Представители на националната болница в Коломбо, цитирани от \"Ройтерс\", съобщават за поне 138 загинали и 400 ранени, според източници на катарската телевизия \"Ал Джазира\" в полицията броят на жертвите е достигнал 56 души. Полицията говори за 50 жертви само в една от църквите. По-рано други местни медии писаха, че ранените от бомба в един храм са най-малко 80 души. Местни медии съобщават за детекти загинали чужденци.  Няма данни сред тях или след пострадалите да са български граждани  според посолството на България в Индия (страната няма дипломатическо представителство в Шри Ланка). Три разглични града Църквите са в три различни града - \"Св. Антоний\" в Кочикаде в столицата, за \"Св. Себастиан\" в Катувапития, на 30 км северно от Коломбо и за \"Цион\" в Батикалоа, 250 км източно от столицата. Експлозията в Коломбо бе първа, другите последваха след около половин час. Хотелите са \"Шангри-Ла\", \"Кингсбъри\" и \"Синамън Гранд\" в Коломбо (и трите петзвездни според местния вестник \"Коломбо телеграф\"). Във видеоклип,  публикуван на страницата на църквата \"Св. Себастиан\" , се виждат разрушенията в нея - взривът е унищожил по-голямата част от покрива. Експлозиите станаха, докато католическият свят празнува Възкресение Христово. Съвпадението на взривовете на няколко места по едно и също време предполага, че те са умишлено предизвикани. Никой не е поел отговорност. Предупреждение преди 10 дни Будистите са мнозинство в Шри Ланка. Мюсюлманите са 9.7%, а католиците - едва 6% от населението, но религията се смята за обединяваща между етническите групи на тамили и синхали, водили гражданска война и десетки хиляди жертви преди няколко десетилетия. Президентът призова жителите да не се поддават на слухове. Според местни издания утре училищата в цялата страна ще останат затворени заради случилото се. Междувременно агенция \"Франс прес\" съобщи, че шефът на полицията е предупредил преди 10 дни за очаквани самоубийствени атаки в \"известни църкви\". От чужда разузнавателна служба е постъпила информация, че терористичната група NTJ (\"Таухид джаамат\", организация на ислямисти, свързана с оскверняване на будистки статуи) готви атентати в страната.", "date": "2019.04.21", "title": "Серия атентати в църкви и хотели в Шри Ланка навръх Великден, жертвите са над 100"}
{"url": "https://www.dnevnik.bg/sviat/2019/04/21/3422261_sporut_za_imeto_moje_da_reshi_prezidentskite_izbori_v/", "text": "Трима професори по право ще опитат да спечелят президентските избори в Македония днес. Първият им тур обаче няма да е решаващ, защото не се очаква никой кандидат да събере над 50% от гласовете, а това означава, че ще има балотаж.  Надпреварата за наследник на Георге Иванов - държавния глава с изтичащ втори мандат, често разделял гражданите със спорни решения и отприщил не една политическа криза - изглежда оспорвана. Кандидатът на управляващите Стево Пендаровски и опозицоният Гордана Силяновска Давкова често отправяха обвинения едни към други. Първият кандидат често бе сравняван от противниците с премиера социалдемократ Зоран Заев и бе наричан символ на слабото управление, а вторият - с Иванов и с представители на управлението на бившия премиер Никола Груевски, вкарал Северна Македония в изолация. Няколко проучвания същевременно дават преднина на Пендаровски. Едно от последните дни, на агенция \"Рейтинг\", публикувано на 15 април, показа, че за Пендаровски биха гласували 38.3% от гласоподавателите, а за Силяновска - 33.2 на сто, ако гласуването е на следващия ден. В същия сондаж около 15.9% от респондентите са казали, че още не са решили за кого да гласуват. Делът им е по-голям, отколкото на предпочитащите третия кандидат, Блерим Река. За \"Блумбърг\" балканистът Флориан Бийбер каза, че везните са наклонени в полза на Пендаровски - той \"ще спечели от това, тъй като сега много албанци ще гласуват за Река, но ще подкрепят Пендаровски във втория кръг. Важни ли са изборите Президентите в Северна Македония нямат сериозни изпълнителни правомощия. Те обаче могат да дават мандат на премиери и да налагат вето на закони. Иванов се е възползвал и от първото (когато отказваше да даде мандат на Заев заради обещанията за повече права на етническите албанци), и от второто (когато отказа да подпише Закона за езиците и договора с Гърция). С правни способи обаче ветото му и в двата случая бе заобиколено. От попитаните 42.9% на сто смятат, че президентските избори са много важни за бъдещето на Северна Македония, а 24 на сто - че са важни. Шестите президентски избори от независимостта насам със сигурност са важни поне заради самоопределението на македонците. След като Заев дойде на власт през 2017 г., Скопие подписа с България Договор за добросъседство, тогава посрещнат нееднозначно от страната, а по-късно сключи исторически договор с Гърция за името и прие да се нарича Северна Македония. Стъпката отвори на западната съседка на България път към НАТО и даде надежда, че това лято ще бъде отправена поканата за членство в Европейския съюз. \"За\" и \"против\" името Противниците на новото име - повечето гласували срещу него на референдум на 30 септември, обявен за невалиден заради ниска активност - смятат, че Северна Македония е отстъпила от националните си интереси и идентичността си и че това е твърде висока цена за евроатлантическата интеграция. Сред тях е и Силяновска, която обещава експертен екип да провери законността на споразумението, ако бъде избрана. Според нея е незаконно и заобикалянето на резултата от референдума, което доведе до приемане на нужните за договора поправки в конституцията с мнозинство от две трети (включително с гласове на депутати от ВМРО-ДПМНЕ). Пендаровски,  веднъж вече губил президентски избори , поддържа политиките на Заев - самият той координираше екипа за присъедияване към НАТО. В кампанията си настоява, че със сегашното управление и търсене на решения на конкретните проблеми, а не дълбаене в миналото, се очертава пътят и към Алианса, и към Европейския съюз. По-рано тази седмица македонската редакция на \"Дойче веле\" обвини кандидатите, че неведнъж са излизали от рамките на добрия тон, а и не са успели да излязат от говорено за \"експертност\", за каквато претендират, и да преминат към дебат за политики. Днес право на глас имат 1.808 млн. души. Списъците включват 1.726 млн., други 77 579 се намират в чужбина, останалите са арестувани или в затвор. Според анализатори, цитирани от \"Ройтерс\", се очаква избирателната активност да е ниска заради умора от гласуване и политически кризи, както и смесени чувства към икономическите успехи на правителството. Друг проблем са избирателните списъци, които кабинетът на Заев, въпреки обещанията си, още не е съумяло да изчисти от \"мъртви души\", които може да са стотици хиляди души, напуснали страната.", "date": "2019.04.21", "title": "Спорът за името може да реши президентските избори в Северна Македония днес"}
{"url": "https://www.dnevnik.bg/istorii_na_denia/2019/04/21/3421265_recepta_za_proletna_supa/", "text": "Рецептата е част от новата  специална рубрика \"Неделен обяд\" . Нейната идея е да ви събира около добрата храна с повече време за общуване. Още рецепти и повече за мястото на агнешкото в празничното меню - вижте  тук . Зелената пролетна супа е прекрасно начало на края на поста и пищен Великденски обяд. Но може да я приготвите и още тази неделя, защото е постна. Рецептата е от готвач Теодор Йотов: 1 връзка лапад 1 пакет коприва 1 връзка пресен лук 1 връзка пресен чесън половин килограм стар лук половин килограм моркови 100 г ориз сол черен пипер 1 връзка джоджен 1 връзка магданоз 1 връзка девесил  Нарязваме главите лук на ситно, а морковите – на малки кубчета. Накълцваме и пресния лук и чесън. Обикновено лукът, морковите и чесънът са началото на най-добрите ястия и супи. Леко ги сотираме в нагорещеното в тенджера олио. В никакъв случай не бива да стигат зачервяване, да не говорим за прегаряне. Прибавяме измитите и нарязани вече зелени листа. Разбъркваме ги съвсем леко, колкото да омекнат. Сипваме вода, по възможност гореща. Преди да прихлупим тенджерата и да я оставим да къкри, прибавяме сол, черен пипер и ситно накълцаните магданоз, джоджен и девесил. Десет минути преди да свалим тенджерата от котлона, прибавяме и ориза – добре измит, приблизително една шепа. Внимателно следим да не се разкашка.", "date": "2019.04.21", "title": "Рецепта за пролетна супа"}
{"url": "https://www.dnevnik.bg/razvlechenie/2019/04/21/3422863_posleden_den_za_uchastie_v_purviia_etap_na/", "text": "Развръзката на поредицата с герои от комиксите на \"Марвел\" - \"Отмъстителите: Краят\" тръгва по кината на 26 април, но два щастливци ще имат възможност да гледат филма два дни преди всички останали. За целта трябва да отговорят правилно на въпроса от  първи етап в играта , посветена на филма и организирана от \"Дневник\" и \"Форум Филм България\". Играта  е разделена на два етапа. Единствено в пркиключващия днес в полунощ  първи етап  участниците могат да играят за тази специална възможност - да спечелят една от общо   на 24 април. Жребият за тези награди ще бъде изтеглен утре, 22 април. В същия ден ще започне и вторият етап от играта и участниците, в който верен отговор дава възможност за участие в тегленето за   за прожекциите на \"Отмъстителите: Краят\" в периода между 3 и 20 май. Участниците, посочили верни отговори и в двата етапа на играта, ще участват в тегленето за тази награда два пъти, така че повече отговори - повече шансове. Ако сте регистриран потребител на  id.capital.bg , може веднага да се включите, а ако не сте - трябва първо да се регистрирате, но това става бързо. Повече за правилата и условията за участие в играта може да откриете  тук .", "date": "2019.04.21", "title": "Последен ден за участие в първия етап на \"Отмъстителите: Краят\""}
{"url": "https://www.dnevnik.bg/na_put/2019/04/21/3415888_dvoino_ugoshtenie_dokato_putuvate/", "text": "170 г натурален шоколад, 3 супени лъжици силно кафе, 2 яйца с разбити отделно жълтъци и белтъци, 1/2 чаена чаша гъста сметана, 1 супена лъжица портокалов ликьор,  Съставките са на шоколадов мус - \"афродизиак в най-висша степен\", описан  . Книгата на блестящата разказвачка на истории на ръба на отвъдното се обръща към чувственото изкуство на храненето и неговото отражение върху любовното изживяване. \"Ще ви предложим рецепти с продукти, които могат да се приемат през устата и не причиняват смърт - поне не внезапна - а освен това са и вкусни,\" обещава за романа си, издаден за пръв път през 1996 г., авторката на \"Къщата на духовете\". По същото време британецът  , че \"в географско отношение щастието и благоденствието започват там, където в кухнята се използва чесън\". Книгата започва с уверението, че \"това не е стандартна готварска книга\", а накрая читателят научава, че е държал в ръцете си криминална история, разгръщаща се между скалите на Мон Сен Мишел, блатата на Бретан, лозята на Прованс и спокойствието на Норфък.  Двайсет години преди тях - през 1966 г.   разказва историята на учителката по готварство дона Флор и нейните двама съпрузи, в който повествованието е просмукано от ароматите на бразилската кухня. Британецът  в края на 80-те и началото на 90-те кара света буквално да полудее по Южна Франция и да замечтае да може да обикаля с томче в ръка из неописаните в пътеводители кръчмички, по възможност без да бъде издухан от мистрала. Бумът на масовите пътувания, провокиран и от нискотарифните авиокомпании - което означава най-вече съботно-неделна краткост, изостри сетивата на туристите към кулинарните удоволствия - единствените достъпни след края на работното време на музеите. Постепенно, но много бързо, туристите се научиха, че \"ако искаш да се нахраниш вкусно и нескъпо, трябва да сядаш при местните\". Вероятно и покрай кулинарните предавания и книги, на каквито има все по-голям избор.", "date": "2019.04.21", "title": "Двойно угощение, докато пътувате"}
{"url": "https://www.dnevnik.bg/politika/2019/04/21/3422870_prekaleno_dulgo_vreme_bsp_zanimava_obshtestvoto_sus/", "text": "Прекалено дълго време, повече от месец, БСП занимава обществото със себе си, но никой не го интересува това. Хората се интересуват дали ще им се подобри животът. Това каза пред Би Ти Ви президентът на Партията на европейските социалисти (ПЕС) и кандидат за евродепутат от листата на социалистите Сергей Станишев. Той добави, че Националният съвет на партията, който преподреди листата за изборите, която беше предложена от лидера на левицата Корнелия Нинова и в която не присъстваше Станишев, е показал, че БСП е най-демократичната политическа сила в България. Станишев допълни, че съвсем умишлено е казал, че ако не е в листата на партията, това ще е подарък за ГЕРБ. \"Казах това, защото бях наясно, че липсата ми в листата щеше да е основната атака на ГЕРБ, които щяха да кажат, че не гледаме към Европа. Сега това не е тема на кампанията им\", каза още президентът на ПЕС. Станишев уточни, че като лидер на опозицията в първия кабинет на Бойко Борисов е имало само една среща с него. По думите му това показвало, че води \"ясна и категорична битка срещу ГЕРБ\" и бил първият, който го прави. Той призова за повече гласове за БСП, защото те щели да помогнат на европейските социалисти да променят ЕС. Според него Европа на скорости е най-голямата заплаха за България, защото щяла да изтласка страната в периферията.", "date": "2019.04.21", "title": "Прекалено дълго време БСП занимава обществото със себе си, смята Сергей Станишев"}
{"url": "https://www.dnevnik.bg/sport/2019/04/21/3419787_tomas_bah_prizova_za_deistviia_ot_sportistite_po/", "text": "Всяка забрана действа до тогава, докато някой не намери вратичка да я заобиколи. Така например, през 2012 г. на олимпийските игри в Лондон компанията Beats на известния американски рапър и продуцент Доктор Дре  направи един от първите успешни опити за маркетинг от засада . Фирмата изпрати слушалки от специална серия на състезатели от отбора на Великобритания и така успя да ги покаже пред света, макар да има забрана спортистите да рекламират стоки по време на олимпийски игри. Ограниченията често предизвикват спорове сред спортистите, които са недоволни, че изпускат възможността да изкарват пари по време на най-голямото и важно събитие в професионалната си кариера. Президентът на Международния олимпийски комитет (МОК) Томас Бах призова наскоро спортистите да предприемат действия за промяна на положението. Според германеца състезателите трябва да започнат преговори със съответните национални олимпийски комитети, които да намалят ограниченията за рекламиране, наложени от член 40 в правилника. Правило 40.3 гласи, че \"нито един състезател, официално лице или друг човек от щаба няма право личността, името, снимката или спортните му изпълнения да бъдат използвани за рекламни цели по време на олимпийските игри\". Точката цели да защити предимно спонсорите на националните олимпийски комитети. Въпросът беше повдигнат отново след решение на съда в Германия, като списъкът на точките с ограничения за рекламиране е значително по-малък и ще се прилага за рекламни и социални медийни платформи. Правилото ще се прилага само в Германия в сегашния му вид, но случаят може да проправи пътя за промяна и в други държави. \"Няма универсално решение, защото националните закони и отношенията между спортистите, техните национални федерации и комитети са много различни. Това, което правим, е активно да работим с националните олимпийски комитети, като им съобщаваме това, което сме договорили в Германия. Ще разберем какво значение ще има\", каза Бах на Международния атлетически форум в Лозана. На срещата беше показана презентация, според която 90% от приходите на МОК от олимпийските игри отиват за развитието на спорта и състезателите. В тях влизат финансова помощ за градовете домакини, организирането на младежките олимпийски игри и половината от бюджета на Световната антидопингова агенция. Финансова подкрепа за спортистите идва още от националните олимпийски комитети и федерации, както и чрез системата за олимпийска солидарност. Останалите 10% от приходите на МОК са предназначени за операциите на организацията.", "date": "2019.04.21", "title": "Спортистите и личните им спонсори на олимпийски игри: темата вече не е табу"}
{"url": "https://www.dnevnik.bg/sport/2019/04/21/3422871_tejuk_jrebii_v_barselona_zaplashva_miastoto_na_grigor/", "text": "Григор Димитров изтегли тежък жребий за турнира от категория \"АТП 500\" в Барселона, след който може да се озове извън топ 50 на световната ранглиста. Това не се е случвал от октомври 2012 г., когато най-добрият български тенисист беше под №55. Димитров заема 28-ата позиция в класацията на АТП, но от понеделник ще падне до №43. Тази седмица  той отпадна в осминафиналите на първия голям турнир на червени кортове  - мастърса в Монте Карло, и не успя да защити точките от полуфинала в княжеството през 2018 г. И в двата случая българинът беше спрян от Рафаел Надал след поражения с 4:6, 1:6. Барселона първоначално не влизаше в програмата на Димитров. Бившият №3 в света обаче промени плановете си,  получи \"уайлд кард\" от организаторите  и ще запише пето участие в надпреварата на червените кортове в Каталуня. Димитров почива в първия кръг като поставен под №13 в основната схема. В първия си двубой той ще срещне победителя от испанския дуел между Фелисиано Лопес и Фернандо Вердаско. Ако успее да преодолее испанското изпитание, в третия кръг Димитров най-вероятно ще играе със световния №3 Александър Зверев. Германецът е втори в основната схема, а първият му мач ще е срещу квалификант или \"щастлив губещ\" от квалификациите. Другите двама поставени в най-долната четвърт, в която са Зверев и Димитров, са шампионът от \"София оупън\" Данийл Медведев и французинът Жил Симон. Среща с някого от тях е възможна във фазата на четвъртфиналите. Потенциалните съперници на полуфинал са двукратният шампион в Барселона Кей Нишикори, младите звезди на канадския тенис Денис Шаповалов и Феликс Оже-Алиасам и италианецът Фабио Фонини,  който прави фурор на мастърса в Монте Карло. Фаворитите в горната половина на схемата са шампионът и носител на рекордните 11 титли в Барселона Рафаел Надал, финалистите от последните две издания на турнира Стефанос Циципас и Доминик Тийм, Пабло Кареньо Буста, Давид Гофен, Карен Хачанов, Франсис Тиафо и Лука Пуи. Димитров има да защитава 90 точки от миналогодишното си участие в Барселона. Той стигна до четвъртфиналите, където беше спрян от Кареньо Буста. Много е вероятно българинът да изпадне от топ 50, ако не успее да повтори класирането си от 2018 г. Турнирът в Барселона не е сред най-успешните за Димитров. Той загуби първите си три мача в столицата на Каталуня - в първия кръг на квалификациите през 2008 г., в първия кръг на основната схема през 2011 г. и във втория кръг през 2013 г., преди да запише първите си победи през 2018 г. ", "date": "2019.04.21", "title": "Тежък жребий в Барселона заплашва мястото на Григор Димитров в топ 50"}
{"url": "https://www.dnevnik.bg/video/2019/04/21/3422909_video_de_niro_nareche_trump_totalen_zagubeniak/", "text": "\"Ако можех, бих му сложил белезници и бих го отвел в оранжев затворнически гащеризон.\" Това заяви в токшоу в съботната вечер Робърт де Ниро по адрес на президента Доналд Тръмп. Известният американски актьор никога не е крил, че изпитва неприязън към Тръмп, и в разговор с водещия на The Late Show Стивън Колбърт го нарече \"човек, който би искал да е гангстер\". Миналата година на връчването на градите \"Тони\" Де Ниро го напсува, а президентът отвърна, че той бил \"индивид с много нисък интелект\". Разговорът е записан във вторник, т.е. преди разпространяването в четвъртък на доклада на Робърт Мюлър за разследването дали Тръмп е сътрудничил на руснаците по време на изборите от 2016 г. и дали се е опитал да възпрепятства правосъдието. Де Ниро игра през март  ролята на Мюлър в друго вечерно шоу  - Saturday Night Live, и коментарът му за желанието му да арестува президента е в тази връзка. Запитан от Колбърт защо е толкова критичен и не даде на Тръмп втори шанс, той отвърна: \"Точно това казах след избирането му - дайте му шанс. Аз давам на всекиго възможност да докаже, че греша за преценката си за него. Но този доказа, че е тотален загубеняк.\" Де Ниро продължи с критиките и когато стана дума, че през есента предстои премиера на деветия му филм с Мартин Скорсезе (\"Ирландецът\" по \"Нетфликс\"), който отново разказва за престъпния свят. Запитан защо зрителите обичат гангстерския жанр, актьорът каза: \"Хората обичат тези неща за хората извън закона, освен това в Белия дом имаме човек, който би искал да е гангстер.\" Той го нарече още \"тъпак\", но и това не беше краят. \"Дори гангстерите имат някакъв морал, свой кодекс и знаеш, че когато някой от тях даде дума, ще го направи, защото в този свят разполагаш само с това. Този дори не знае какво означава това.\"", "date": "2019.04.21", "title": "Видео: Робърт де Ниро нарече Тръмп \"тотален загубеняк\""}
{"url": "https://www.dnevnik.bg/photos/2019/04/21/3422907_fotogaleriia_na_pazar_za_gramofonni_plochi/", "text": "Женският пазар в София беше домакин на второто издание на пазар за грамофонни плочи (SOFIA VINYL FEST), който събра търговци и колекционери от цялата страна.", "date": "2019.04.21", "title": "Фотогалерия: На пазар за грамофонни плочи"}
{"url": "https://www.dnevnik.bg/bulgaria/2019/04/21/3422927_patriarh_neofit_neka_blagodatta_i_mirut_sa_s_vsichki/", "text": "Нека благодатта и мира на Исус Христос днес да са с всички нас. Това каза патриарх Неофит по време на празничната Света литургия по случай Цветница в катедралния грам \"Св. Александър Невски\", предаде \"Фокус\". \"В неделята, която предшества седмицата на най-тежката скръб и страдание, преживени от Иисус Христос, преживявана и днес от неговите ученици, Светата църква тържествено отбелязва влизането на Спасителя в Йерусалим и началото на последните, най-решаващи дни от неговия земен живот. Дългите и мъчителни дни, които завършват на Голгота и в мрака на хладния гроб, но които ще бъдат увенчани със славна победа над смъртта чрез възкресението\", заяви Неофит. Той посочи, че православните народи назовават този ден с най-живописни имена – Цветница, Връбница и др. \"Посрещаме Го като този, който идва, за да донесе избавлението и помирението с небесата. В този ден радостта от срещата с Христос е неизбежно примесена със скръб и горест от това, което предстои – предателството, присъдата. Тази радостна тъга съпреживяваме и ние днес. Днес ние също приветстваме влизащия Господ, простираме пред Него одеждите на нашата вяра\", каза още българският патриарх. Той припомни евангелския разказ за влизането на Христос в Йерусалим. \"Казва се, че Царството божие ще се даде на народ, който принася боговете. Този народ сме ние – живеещите с надеждата за помирение с небесата и спасение. Ние сме призвани не само днес, но и през всички дни на нашия живот да държим сърцата си отворени за Него, да живеем с вярата в Него и да претворяваме тази вяра в дела и състрадание и любов, за да носим достойно Неговото име и да се удостоим с обещаните ни от Него спасение и вечен живот. Благодатта и мира на Господа Иисуса Христа нека днес да са с всички нас. Честит и благословен празник\", заяви патриарх Неофит.", "date": "2019.04.21", "title": "Патриарх Неофит: Нека благодатта и мирът са с всички нас"}
{"url": "https://www.dnevnik.bg/analizi/2019/04/19/3422245_ot_butaforiiata_kum_suzriavaneto/", "text": "Само преди година политическото статукво започна отново началния етап от борба с корупцията. За пореден път бе преучредена концепцията за Комисия за отнемане на имущество и установяване конфликт на интереси. Несработилата повече от 20 години идея за гражданска конфискация (от Кушлев през Златанов насам) се превъплъти в КПКОНПИ. В цялото това начинание по израждане бабува и закоравялата в безрезултатни усилия през последните 30 години българска прокуратура [1] . Политическият и социален експеримент избра за опитни образци бившите кмет и заместник кмет на район Младост Десислава Иванчева и Биляна Петрова, разследвани и осъдени на първа инстанция за поискан подкуп от строителен предприемач. В това усилие се включи и другото експериментално творение от последните десетина години – специализираното правосъдие и специализирана прокуратура, разглеждащи дела срещу министри, депутати и някои особени престъпления. Накрая се получи така щото обществото никак не е убедено в смисъла от свършеното. За постановената присъда на бившия кмет на район Младост в София и нейния заместник ще съдим, след като излязат мотивите, тъй като е неправилно и неубедително да се тълкува присъда без да се познават докрай фактите. Все пак правят впечатление няколко поуки, които бегло се прокрадват около случилото се: За 10 години ГЕРБ еволюираха в изграждането на репресивен апарат. В началото МВР, по кройката на тогавашния си министър Цветанов, организираше зрелищни акции, в които на място самият министър на вътрешните работи едва ли не издаваше присъди. Цената се оказа висока предвид поредицата осъдителни дела срещу България. Имал пари българският народ – платил. Но само с МВР стана ясно, че не може да се засити желанието за контрол на властта. Под оправданието за липса на механизми за борба с корупцията ГЕРБ успяха да убедят и институциите на ЕС, и Запада като цяло, че липсата на капацитет е причина за неубедителните и невидими резултати спрямо организираната престъпност и корупцията. Така през годините избуяха нови закони, нови комисии, Специализиран наказателен съд, Апелативен специализиран наказателен съд, Специализирана прокуратура към тях. Цялото това въоръжение от политически организирани и политически подчинени институции би било богата инфраструктура за употреба от коя да е власт след ГЕРБ. Но след случая на Иванчева и Петрова и породеното обществено недоволство от суровото им наказване репресивният арсенал вече трудно може да бъде употребен в цялост така. Остава да видим дали този квази потенциал няма да отвори фронт за конфликти между управляващи и управлявани при промяна на управлението, била тя повърхностна или не. Именно нещо подобно може да върне в дневния ред на обществото какво е значението и състоянието на прокуратурата и как да организираме правосъдието в държавата. Очевидно в обществото става все по-ясно, че липсата на политическа воля е основната пречка за реално засилване на държавността за сметка на местните феодали и централизираните корупционери. А след като 10 години пред ЕС управляващите твърдят, че създават институции, които да са от полза, а те все не сработват и отвън става ясно, че властта е в ръцете на грешните хора. Безспорното положително е друго. Ако си припомним как общественото недоволство се усилва при осъдителни присъди с леки наказания в случаи на убийство – дали поради автомобилна катастрофа, дали вследствие на насилие, то определено на хората им става по-важно какво се случва именно с тях и с останалите в обществото. Тоест в обществото текат процеси на съзряване, които политическата бутафория нито може да спре, нито да използва за политически цели. Ако човек от чисто любопитство отвори Наказателния кодекс и се зачете какво е наказуемо и как то се наказва, може да остане в лека почуда. В случая с Иванчева се вижда, че наказанията за посегателство над личността (например, убийство или изнасилване) са по-леки от наказанията за престъпления срещу дейността на държавните органи (като поискания подкуп). А добре знаем, че санкцията е мерило за важността – кое е най-ценното за едно общество. Веднъж излязъл на преден план човешкият живот може да отвори вратата за това как въобще организираме властта, държавните институции, изпълващата ги администрация – Към настоящия момент санкциите в Наказателния кодекс се опитват да ни внушат, че родината е над всичко. Но какво значение има това, когато отделният човек не е важен? И не, това не значи веднага да се втурнем да пишем нов Наказателен кодекс – и на стария нищо му няма, просто е важно да видим кое ни е значимо и да променим размерите и вида на наказанията. Това също не значи да изравним до свирепост наказанията за посегателства срещу личността. По-скоро е време да изградим необходимата социална инфраструктура, която да връща поправимите годни за живот в обществото. И оттам да подредим нещата около нас самите по-добре. [1]  Как ли понасят това съвестните редови прокурори?", "date": "2019.04.21", "title": "От бутафорията към съзряването"}
{"url": "https://www.dnevnik.bg/sviat/2019/04/21/3422929_niama_danni_za_postradali_bulgari_pri_atakite_v_shri/", "text": "Към 11:00 ч. няма данни за пострадали българи  при терористичните атаки в Шри Ланка , съобщава пресцентърът на Министерството на външните работи В един от пострадалите хотели - Shangri La Hotel, се намират шестима български граждани, които са в безопасност. Те имат връзка с посолството в Делхи с оглед оказване на съдействие при необходимост. При необходимост от съдействие българските граждани могат да се свържат с посолството в Индия на дежурен телефон: +919910999498. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04 или имейл: crisis@mfa.bg. Препоръчително е българските граждани в Шри Ланка да избягват места, в които се провеждат религиозни прояви или в близост до религиозни храмове, а също и да проявяват предпазливост, ако са в близост до големи събирания на хора, протести или демонстрации. Тази сутрин в Шри Ланка имаше поредица експлозии - в столицата Коломбо и на други места на островната държава. Взривове са избухнали в поне три църкви и три хотела. Представители на националната болница в Коломбо, цитирани от \"Ройтерс\", съобщават за поне 138 загинали и 400 ранени, според източници на катарската телевизия \"Ал Джазира\" в полицията броят на жертвите е достигнал 56 души. Полицията говори за 50 жертви само в една от църквите. По-рано други местни медии писаха, че ранените от бомба в един храм са най-малко 80 души. Местни медии съобщават за десетки загинали чужденци. Експлозиите станаха, докато католическият свят празнува Възкресение Христово. Съвпадението на взривовете на няколко места по едно и също време предполага, че те са умишлено предизвикани. Никой не е поел отговорност.", "date": "2019.04.21", "title": "Няма данни за пострадали българи при атаките в Шри Ланка"}
{"url": "https://www.dnevnik.bg/sport/2019/04/21/3422910_kakvo_predstoi_do_kraia_v_bitkata_mejdu_ludogorec_i/", "text": "Лудогорец\" направи голяма крачка към осма поредна титла в българския футбол. Шампионите се откъснаха на върха в Първа лига, след като в събота  победиха \"Ботев\" (Пловдив) с 3:0 , а ЦСКА и \"Левски\" направиха  взаимно неизгодно нулево равенство . Шест кръга преди края на сезона тимът от Разград натрупа пет точки аванс пред втория ЦСКА. Червените вече не държат нещата в свои ръце, както преди този кръг, и освен от задължителна победа в последния директен мач ще се нуждаят и от най-малко още една грешка на шампионите. \"Левски\" вече изостава с 11 точки от \"Лудогорец\" и категорично е аут от надпреварата за първото място. Сините обаче могат да се окажат с ключова роля в битката за титлата. За \"Лудогорец\" предстоят три поредни гостувания в първенството. В петък, 26 април, тимът на Стойчо Стоев ще играе с \"Черно море\" във Варна, а на 3 май ще пътува до Стара Загора за двубой с \"Берое\". След това идва ключовият сблъсък за сезона - с ЦСКА на стадион \"Българска армия\" на 11 или 12 май. Седмица по-късно шампионите ще посрещнат \"Левски\" в Разград. Между 25 и 29 май, когато ще се изиграят последните два кръга за сезона, \"Лудогорец\" първо ще гостува на \"Ботев\" (Пловдив), а след това ще посрещне \"Черно море\" в Разград. Засега тимът на Стойчо Стоев има предимство пред ЦСКА в директните двубои. Шампионите спечелиха с 1:0 у дома през август, след което двата отбора направиха две равенства - 1:1 в София и 0:0 в Разград. При тази ситуация ЦСКА се нуждае от победа с повече от един гол разлика в последния сблъсък с \"Лудогорец\", за да има предимство, ако двата отбора завършат с равен брой точки в крайното класиране. Преди обаче да стигнат до директния мач с шампионите, червените ще имат няколко сериозни изпитания. В сряда тимът на Любослав Пенев посреща \"Ботев\" в реванш от полуфиналите за Купата на България, като има да наваксва загуба с 2:3 в първата среща. Пет дни по-късно, на 29 април, за ЦСКА ще играят \"канарчетата\". Този път червените ще гостуват на стадиона в кв. \"Коматево\" в последния мач от 32-ия кръг на Първа лига. На 4 май предстои още едно гостуване - на \"Черно море\" във Варна, където ЦСКА по традиция изпитва трудности. След двубоя с \"Лудогорец\" ЦСКА гостува на \"Берое\", след което идва ред на последното за сезона дерби с \"Левски\". То ще се играе на 25 или 26 май. След това червени ще приключат шампионата на \"Българска армия\" с последния от серията мачове с \"Ботев\".", "date": "2019.04.21", "title": "Какво предстои до края в битката между \"Лудогорец\" и ЦСКА"}
{"url": "https://www.dnevnik.bg/photos/2019/04/21/3422923_fotogaleriia_svetovnite_snimki_na_denia_-_20-21_april/", "text": "Протестиращи срещу измененията в климата разговарят на моста Ватерло в Лондон, Великобритания.", "date": "2019.04.21", "title": "Фотогалерия: Световните снимки на деня - 20-21 април 2019 г."}
{"url": "https://www.dnevnik.bg/analizi/2019/04/20/3420308_steni_i_mostove/", "text": "Неотдавна папа Франциск каза, че този, който гради стена, ще стане неин затворник. Той и преди е ползвал тази метафора: \"Строителите на стени сеят страх и разделят хората. [...] Знаем, че бащата на лъжите, дяволът, предпочита общество разделено и в раздор.\" В своето изказване папата визираше стената, която Доналд Тръмп иска да се изгради по цялата граница между САЩ и Мексико. Но изказването му имаше и по широк метафоричен смисъл. Папа Франциск противопостави строителите на стени на строителите на мостове, цитирайки \"Мостът на Дрина\" на Иво Андрич.  Мостът на Дрина на босненския лауреат на Нобелова награда за литература е своеобразен роман-хроника, който разказва живота на различни поколения жители на град Вишеград. Там през 16 век Мехмед Паша Соколович (роден в този град и взет като десетгодишно дете от еничарския корпус, за да стане по-късно Велик везир) нарежда изграждането на този прочут мост. Мостът, който е своеобразен главен герой в романа на Андрич е и символ на босненския народ, състоящ се от католици, православни и мюсюлмани. Той е и символ на целия Балкански полуостров като мост между Изток и Запад. Балканският човек има такава идея за себе си. Впрочем още разделението на Римската империя на Източна и Западна през 4 век минава през днешната територия на Босна. Това е и първото разделение на Европа на Източна и Западна. Ние, жителите и строителите на Балканския мост, сме преживели и вековни завоевания и кръвопролитни войни помежду си. Преживели сме издигането на множество стени между нас, от крепостните отбранителни стени на средновековните градове до Желязна завеса. По комунистическо време имаше на Балканите и една мини-желязна завеса между съветска България и по-либерална Югославия, включително между България и Македония. Желязната завеса (и Берлинската стена като нейна най-директна визуализация) беше използвана не за да отбранява от нашествие, а по-скоро да спира гражданите на Съветския съюз и съветските сателити в Източна Европа да пътуват на Запад. Ние бяхме затворници на тази стена. Желязната завеса рухна преди 30 години и през последното десетилетие ние станахме жители на обединена Европа.  Но точно през тези години, покрай бежанската криза и възхода на националпопулизма, Сега те подобно на средновековните стени имат \"отбранителна цел\" – но не да спират военни нашествия, а да спират притока на хора, мигранти от бедните към богатите страни. Папата неведнъж се е изказвал за състрадание към бежанците, имигрантите, бедните и страдащите навсякъде по света. Помним обаче какво се случи в неотдавна у нас, в Белене, когато католическият свещеник Паоло Кортези поиска да приюти законно пребиваващо в България имигрантско семейство от Сирия. Той беще изгонен от селото, след получаване на смъртни заплахи за живота му и запалване на черквата.  Папа Франциск съшо така е видимо отворен за не само между различните християнски църкви, а и диалог с други вероизповедания, в името на мира. Mежду 5 и 7 май папата ще посети България. Казва се, че посещението му е под мотото \"Мир на земята\". Но  Светият синод на Българската православна църква  заяви, че съвместна служба за мир с папата е невъзможна.  Когато папата направи изказването си за стените и мостовете, самият Доналд Тръмп отговори, че Ватиканът бил ограден от най-масивна стена. Често се говори и за многобройните скандални случаи на католически свещеници обвинени в сексуално посегателство над деца. А висши духовници в Католическата черква са обвинявани, че са прикривали такива случаи. Но въпреки старата стена около Ватикана и въпреки тежките грехове на някои католически духовници, от папа Франциск, който заклейми тези ужасни грехове, идва призива за грижа за бедните и прокудените и призива за градене на мостове, за мирно съжителство на хора, народи и вероизповедания. Лично за мен това е много вълнуващо. Папата вероятно визираше както стената, която Доналд Тръмп иска да изгради, така и стените на някои европейски лидери, като Виктор Орбан, които се представят за по-големи католици и от папата и са против допускането на бежанци от \"нехристиянски\" страни. Светски лидери се представят като борци за запазване християнския характер на Европа. Но далеч не всички бежанци от Сирия или Африка са мюсюлмани и страхът на много европейци от бедните мигранти, страх подклаждан от националпопулистите, всъщност не е на религиозна основа и не е само страх от ислямския тероризъм. (Впрочем много от бежанците през 2015 бягаха точно от терористичната \"Ислямска държава\"). Това е по-скоро икономически страх сред гражданите на стара Европа. Но също така това е израз (често неосъзнат или непризнаван) на расизъм. Това е страха от различните. Особено в страни, които нямат колониална история и не са свикнали с расовото и религиозно многообразие. Но думите на Папа Франциск против стените и за мостовете могат да се отнесат и към стените, издигани от нашите духовници и тяхното нежелание да участват в граденето на мостове – особено мостове в западна посока. Опасявам се че нашата църква се занимава повече с това да заклеймява Дънов или Ванга, или Конвенцията за зашита на жените от насилие, или да се отграничава от Ватикана, отколкото с грижа за бедните и страдащите у нас. Нашите висши духовници са много принципни, когато става дума за каноническите различия с католическата черква. Но те предпочитат да не коментират собственото си сътрудничество с комунистическите тайни служби (служби, виновни за гибелта и страданията на хиляди невинни хора). А традиционното (от онези времена) послушание пред Москва струва ми се продължава и до днес. Това послушание и това мълчание, или отказ от покаяние за сътрудничестото с репресивния апарат на комунистичската атеистична диктатура принципно и канонично ли е? И няма ли тук двоен стандарт? Или страх от света? И предпочитание да се градят стени, отколкото мостове. За съжаление и днес християни и мюсюлмани продължават да се мразят като през Средните векове и дори да се убиват в името на Бог. Градят се нови и нови стени. Средновековието се върна с пълна сила наскоро в държавата Бруней, чийто султан, един от най-богатите хора в света, въведе закони в духа на ислямския шериат, според които наказанието за гей връзка е смърт чрез замерване с камъни.  Но защо дори общуването в името на мира между две християнски черкви в Европа се оказва невъзможно? тези религиозни войни на Европа срещу исляма, една от които не пощади и християнския Константинопол. Тревожно е, че не само ислямският, но и христянският фундаментализъм и радикализъм вместо да отмира набира сила. Но това ли е истинската вяра в Бог? Комунистите направо забраняваха Бог като отживелица и пращаха дръзналите да вярват, че има нещо друго освен \"вечно движеща се материя\" по лагери. Но и днес има войнстващи атеисти, борци не срещу религиозния фундаментализъм, а срещу религията по принцип, в либералните академични среди. В днешния технологически напредващ и все по-богат като цяло свят расте и разделението между бедни и богати. Вулгарния материализъм, материалните блага като единствена цел в живота, егоизъм и алчността са на пиедестал. За марксистите религията е опиум за народа и дори светският духовен живот и културата е само някаква надстройка над икономическата база. Духовните ценности или напълно се отричани, или се интерпретират в някакъв тясно догматичен дух. В световната война за материално обогатяване водеща е завистта и всеки е срешу всеки. Путин води хибридна война срещу Европа и САЩ, срещу целия западен демократичен свят. Но и за Тръмп материалният интерес на САЩ (например в отношенията със Саудитска Арабия) е по-важен от защитата на Западните морални ценности. Още през 1990-те, веднага след края на Студената война, и особено след атаките над кулите близнацие в Ню Йорк, се възроди, и то не само сред ислямските терористи, средновековно звучащата идея за религиозна война между цивилизациите, за третирането на носителите на други култури като смъртни врагове. Но сега с възхода на националпопулизма се върви към една безпринципна война на всеки срешу всеки. Рушат се мостовете, градени бавно и мъчително от Просвещението насам. Рушат се мостовете, градени от либералната демокрация с борбата за граждански права, за расово и полово равенство, за равенство пред закона. Рушат се мостовете, създадени от международните организации и международното право след Втората световна война – с идеята за общочовешките ценности и заклеймяването и преследването на виновните за геноцид, робство, политически, етнически и религиозни гонения и убийства.  В крайна сметка в който красивото и доброто са по-ценни от богатството и властта. Знам че това звучи утопично, но не могат ли всички световни вероизповедания — християни, мюсюлмани, евреи, индуисти, будисти — да обединят усилията си, заедно с правозащитните и екологически организации – за да вървим към един свят, в който духовните ценности (а те включват идеята за равноправие – всички сме равни пред Бог или пред смъртта, уважение към човешкото достойнство на всеки, морал – отнасяй се към другите, както искаш и те да се отнасят към теб, грижа за общия ни дом — Земята) са по-важни от жаждата за власт и притежания? Свят, в който духовното не е надстройка, а база, на която се гради човешко благоденствие и щастие? Всеки човешки живот е ценен и всеки човек има право на щастие. И никой няма право да отнема живота или правото на щастие на другите. Изглежда все пак, че властта над другите и материалните притежания правят хората по-щастливи? Но Франциск от Асизи е казал: \"Помни, че когато напускаш този свят няма да вземеш със себе си нищо, което си получил, а само това, което си дал.\" Материализмът и алчността ни разделят, градят стени между нас. Но има общочовешки духовни ценности, които могат и трябва да бъдат база за строене на мостове. И база за благоденствие и щастие.", "date": "2019.04.21", "title": "Стени и мостове"}
{"url": "https://www.dnevnik.bg/sviat/2019/04/21/3423096_ima_shestima_bulgari_v_edin_ot_napadnatite_hoteli_v/", "text": "Българското посолство в Делхи е установило контакт с шестима българи, намиращи се в един от нападнатите хотели в столицата на Шри Ланка Коломбо. Това съобщи Министерството на външните работи в информация до медиите. Никой от тях не е пострадал в серията атентати, отнели живота на над 200 души и ранили стотици други. Хронологията на събитията  четете тук . \"По информация на посолството ни в Индия (каквото България няма в Шри Ланка - бел. ред) към този момент няма данни за пострадали български граждани при терористичните атаки в църкви и хотели в Шри Ланка. Съобщава се за поне 207 загинали вследствие на експлозиите,\" продължава институцията. Българското посолство в Делхи е в постоянен контакт по линия на местното консулско сътрудничество с посолствата на страните от ЕС в индийската столица, където се подава актуална информация от Коломбо, включително и от болниците, в които са настанени пострадалите. \"Мисията ни в Делхи е установила контакт с шестима български граждани, намиращи се в един от пострадалите хотели в град Коломбо, които са в безопасност. Дипломатичното ни представителство е на разположение за оказване на съдействие на сънародниците ни,\" се казва още в съобщението. Не се уточнява за кой от трите петзвездни хотела - \"Шангри-Ла\", \"Кингсбъри\" и \"Синамън Гранд\" - става въпрос, но според няколко телевизии това е хотел \"Шангри-Ла\".  Външното министерство добавя, че \"до този момент още двама български граждани, намиращи се на около 100 км от Коломбо, са се обърнали към посолството ни в Делхи. Единият от тях е информирал, че е в безопасност, но трябвало да излети тази нощ от Шри Ланка и потърсил съвет дали да предприема пътуване до столицата. Другият е на почивка и също е в безопасност, но разбрал от близките си в България, че всички чужденци се евакуират от Шри Ланка. И двамата са били посъветвани да не предприемат пътуване към Коломбо, да изчакат обстановката в столицата да се успокои, да следят актуалната информация и да поддържат връзка с близките си и с посолството.\" Правителството на Шри Ланка в въвело полицейски час от 18.00 до 6.00 часа местно време, а също така е взело решение за блокиране на WhatsApp и други социални мрежи. Съобщава се, че междувременно са били регистрирани фалшиви съобщения за нови два атентата. Към момента летището в Коломбо функционира в нормален режим със засилена охрана, но придвижването към него е затруднено поради вечерния час. Препоръчително е българските граждани в Шри Ланка да избягват места, в които се провеждат религиозни прояви или в близост до религиозни храмове, а също и да проявяват предпазливост, ако са в близост до големи събирания на хора, протести или демонстрации. Сигнали и молби за съдействие се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл:  crisis@mfa.bg .", "date": "2019.04.21", "title": "Има шестима българи в един от нападнатите хотели в Шри Ланка, но са в безопасност"}
{"url": "https://www.dnevnik.bg/sport/2019/04/21/3423095_livurpul_vurna_topkata_v_poleto_na_siti_s_turpeliva/", "text": "Ливърпул\" се поизмъчи с намиращия се в зоната на изпадащите \"Кардиф\", но спечели нужните три точки в борбата за титлата и върна напрежението в полето на шампиона \"Манчестър сити\". Тимът на Юрген Клоп спечели с 2:0 при гостуването си в Уелс и отново се изкачи на първото място във Висшата лига. \"Мърсисайдци\" събраха 88 точки и поведоха с две пред \"Сити\", който има мач по-малко. Шампионите ще изиграят отложения си мач в сряда, 24 април. Тимът на Пеп Гуардиола посреща градския съперник \"Манчестър юнайтед\", който по-рано днес претърпя  тежко поражение с 0:4 при гостуването си на \"Евертън\" . След дербито на Манчестър за \"Сити\" ще останат мачове с \"Бърнли\" (28 април), \"Лестър\" (6 май) и \"Брайтън\" (12 май). За \"Ливърпул\" предстоят срещи с \"Хъдърсфилд\" (26 април), \"Нюкасъл\" (4 май) и \"Уулвърхемптън\" (12 май). \"Кардиф\" остава в зоната на изпадащите с 31 точки, но все още има реални шансове да се спаси. Тимът на Нийл Уорнък изостава с три точки от \"Брайтън\", който е първи над опасната зона. \"Ливърпул\" трябваше да се потруди доста, за да сломи съпротивата на \"Кардиф\". Уелският тим се отбраняваше дълбоко в своята половина и оставяше малко пространства за бързите играчи в атаката на \"мърсисайдци\". Въпреки усилията на домакините гостите стигнаха до две изключително чисти положения за гол преди почивката. Първо Роберто Фирмино, а след това и Мохамед Салах се озоваха очи в очи с Нийл Етъридж, но не успяха да го преодолеят. В първия случай бразилецът прати топката на вратата, а при втория удрът на египтянина беше спасен с крак от вратаря на \"Кардиф\". \"Ливърпул\" можеше да бъде наказан за пропуските си в 44-ата минута. Центриране от корнер доведе до разбъркване пред вратата на гостите, а Омар Ниасе получи шанс да стреля от удобна позиция. Алисон обаче отрази ударът на сенегалеца. През втората част играчите на \"Ливърпул\" заиграха още по-агресивно. В 56-ата минута резултатът беше открит. Трент Алекзандър-Арнолд достави ниско центриране към точката на дузпата, където Жоржиньо Вайналдум беше оставен сам и с десния крак изпрати топката в близкия ъгъл. Осем минути по-късно \"Кардиф\" можеше да шокира \"Ливърпул\" с изравнителен гол, но Шон Морисън направи огромен пропуск. Централният защитник се озова на празна врата, след като центриране от корнер прехвърли всички играчи на гостите, но вместо да я насочи с глава в мрежата, я удари с врата си и тя отиде далеч от вратата. След тази ситуация \"Ливърпул\" пропиля няколко отлични атаки, които можеха да доведат до втори гол. Гостите все пак стигнаха до успокоителното попадение в 81-ата минута. Салах беше задържан в наказателното поле и реферът Мартин Аткинсън отсъди дузпа, която влезлият като резерва Джеймс Милнър отбеляза. По същото време в Лондон \"Кристъл палас\" нанесе удар по амбициите на \"Арсенал\" за място в топ 4. \"Орлите\" спечелиха зрелищна победа с 3:2 при гостуването си на \"Емиратс\". Загубата остави \"Арсенал\" на четвърта позиция с 66 точки, колкото има и петият \"Челси\". Тимът на Унай Емери обаче е с по-добра голова разлика - 68:43 срещу 57:36 за сините. \"Тотнъм\" е трети с 67 точки, а \"Манчестър юнайтед\" допълва челната шестица с 64 точки. Четирите претендента за място в Шампионската лига следващия сезон вече са изиграли равен брой мачове - по 34, и им остават по четири до края на сезона.", "date": "2019.04.21", "title": "\"Ливърпул\" върна топката в полето на \"Сити\" с търпелива победа над \"Кардиф\""}
{"url": "https://www.dnevnik.bg/sviat/2019/04/21/3423048_komikut_zelenski_e_noviiat_prezident_na_ukraina_sochi/", "text": "Украинският комедиен актьор Володимир Зеленски печели убедително изборите за президент със съкрушителна преднина пред настоящия държавен глава Петро Порошенко. Новината дойде от първите прогнозни резултати от  екзит пол  минути след затварянето на урните, които в сегашната си, обновена към 22 ч. версия му дават 73% от вота срещу 25.5 за Порошенко, с победа във всички региони на Украйна. Потвърждават я и  първите изборни резултати  - при преброяването гласовете за Зеленски варираха между 70 и 72%, а при обработени 80% от протоколите бяха 73 на сто. Ако тази преднина се потвърди окончателно, това ще е рекордно голяма подкрепа за кандидат-президент в историята на независима Украйна. Резултатът на Зеленски според данните от екзит пол  съответства на проучванията  на Киевския международен социологически институт. В изследването, публикувано на 16 април, се казваше, че за кандидата биха гласували 72.2% от гражданите, а за Порошенко - 25.4 на сто. По-малко от половин час след резулатите от екзит пол президентът поздрави Зеленски за победата му. \"Напускам поста президент на страната следващия месец. Така реши мнозинството украинци, приемам това решение,\" каза Порошенко,  предаде  телевизия \"Хромадске\". На пресконференция той,  цитиран  от \"Комерсант\", заяви и че \"новият президент ще има силна опозиция\", но ще поддържа Зеленски в стъпките, които \"отговарят на националните интереси на Украйна и ни приближават към Евросъюза и НАТО.\" Той не навлече в подробности, но местни и чужди журналисти отбелязаха, че след шест месеца в Украйна трябва да се състоят и парламентарни избори. \"Нека целият бивш Съветски съюз гледа\" \"Направихме това заедно,\" каза Зеленски пред избиратели след затваряне на урните, цитиран от агенция  \"Униан\" . \"Обещавам, че никога няма да ви разочаровам. И тъй като още не съм президент, говоря само като украинец: Нека целият бивш Съветски съюз ни погледне и види, че всичко е възможно.\" Попитан от \"Свободна Европа\" кои ще са първите му приоритети на власт, той каза: \"Войната и корупцията\". Вотът се състоя в около 30 хил. избирателни секции в страната. Проблеми с гласуването имаше в източната част на Украйна, в непризнатите \"републики\" в Донецк и Луганск - в Донецк според някои медии е имало само една секция, при това - неработеща. Зеленски днес създаде полемика, след като показа кого е отбелязал на бюлетината си. Той може да бъде санкционират с глоба, равна на 31 долара. С това и някои други изключения ЦИК  заяви , че нарушенията в изборния процес не са били значителни и става дума за сигнали за незаконна агитация и снимане на бюлетини, както и за случаи на подкуп на избиратели. Въпросителни Сред обещанията на 41-годишния актьор е референдум за членство в НАТО, но той не казва нищо по въпроси като европейската интеграция. По-рано днес щабът му, цитиран от \"Интерфакс\", съобщи, че добрите контакти с Русия ще са важен приоритет. Самият комик е заявявал, че е възможно да се срещне с руския президент Владимир Путин, ако бъде избран. Преговорите, по думите му, биха били свързани с възможността за края на конфликта в Донбас. Критици  го свързват с украинския олигарх  Игор Коломойски, който враждува с Порошенко и от няколко години е извън страната. Зеленски отрича да е \"проект на Коломойски\". Недоумение буди у анализатори и бъдещата му икономическа политика. Нито Зеленски, нито екипът му са излагали подробности как ще работят с Международния валутен фонд, за да осъществят реформите, нужни, за да остане Украйна в програмата и да привлече инвеститори. \"Тъй като има пълна несигурност за икономическата политика на човека, който ще стане президент, просто не знаем какво ще стане и това притеснява финансовата общност,\" казва за \"Ройтерс\" Серхий Фурса, инвестиционен банкер в \"Драгън кепитъл\" в Киев. Според него първо трябва да се видят \"първите решения (и) първите назначения\". \"Вероятно няма да разберем колко са големи рисковете преди юни. Може би нищо няма да се промени.\" Порошенко до последно се надяваше да обърне резултата след дебат на стадион, който надхвърли добрия тон и от двете страни. Експерти обявиха след него обаче, че президентът не е бил достатъчно убедителен и съперникът му, изглежда, е имал надмощие. Държавният глава каза, цитиран от \"Свободна Европа\", че ще продължи да се бори за бъдещето на Украйна дори ако не бъде избран. Той потвърди решението си да остане в политиката, докато признаваше поражението си. Порошенко, избрал твърда линия срещу Русия след анексията на Крим и сепаратизма в Донбас, не успя да набере достатъчно подкрепа на фона на разочарованието на избирателите от икономическите проблеми на Украйна. По време на изборния ден в. \"Гардиън\" отбеляза, че \"тече гласуване на избор между човека, обещал деолигархизация, но неуспял, защото самият той е олигарф, и човека, обещаващ да сложи край на корупцията, но може да работи за олигарх\". Според данните на Централната избирателна комисия в края на изборния ден, 20 ч. местно (и българско) време, са гласували 57.55% от избирателите под погледите на 2700 наблюдатели от други държави и международни организации. Преди пет години активността бе малко над 60 на сто.", "date": "2019.04.21", "title": "Комикът Зеленски е новият президент на Украйна (допълнена)"}
{"url": "https://www.dnevnik.bg/istorii_na_denia/2019/04/21/3420950_siriiski_iastiia_na_sofiiska_pochva/", "text": "През последните години името на сирийския град Идлиб бе често споменавано в новините, когато ставаше арена на битките между силите, борещи се за надмощие в превземането на държавата. След започването на конфликта в страната Нур и Осама са сред тези, които решават да избягат. Пътят им минава през Турция, където Осама работи като готвач. От 2014 г. са в България, където получават международна закрила и решават да се установят и продължат живота си с двете деца, едно от които е родено тук, И двамата обичат да готвят и да споделят храната си с близки и приятели на обща голяма трапеза. Демонстрираха го с други техни сънародници, с които приготвиха традиционни ястия за желаещите да ги опитат в кулинарното училище  Food connection . Докато Осама се е специализирал в салатите и основните ястия и дори не обича сладкиши, Нур е специалист тъкмо по тях.Това, което ги различава от традиционните сирийски семейства е, че в тях по традиция готвят само жените в къщата, мъже готвачи има само в обществените места за хранене. По стандартите на развитите общества тези хора са много скромни и предпочетоха да са сготвили преди да дойдат гостите, които завариха вече разпределянето на храната по чиниите. Проста, но много вкусна - засища и очите. Фатуш и табуле - най-известните арабски салати, Кабса - много ароматен ориз басмати с пилешко месо, Халуа ал жибн - десертът, който успява да съчетае халва с моцарела и пълнеж от маскарпоне и сироп, овкусени с розова вода и поръсени с шамфъстък. Осама е завършил английска филология в родината си. Разказва, че не си намира работа по специалността и за да се грижи за семейството си започва да работи като готвач в Дубай. Там остава почти 2 години, след това над година готви в Турция. В крайна сметка със семейството му се установява в България, където е родено и второто дете. И тук започва готварска кариера след като е натрупал опит в тънкостите на арабската кухня. В Сирия готвят жените, учени по традиция от майки и баби. Затова и Осама не знаел кой знае колко за готвенето, макар да твърди, че го привличала от малък кухнята на майка му. В крайна сметка се захваща с готвене, когато отишъл в университета. Разказва, че звънял постоянно на майка си да пита как се готви едно или друго и накрая научил \"хиляда рецепти\". Все още обича да бъде в кухнята, макар да е заменил кухнята с бюро в аутсорсинг компания в София. Вкъщи основно готви жена му, която все още не говори български, грижи се за домакинството и децата, а отскоро има  група във \"Фейсбук\"  за популяризиране на арабските сладкиши. Смята, че има много общо между сирийската и българската кухня, с изключение на подправките - тези в сирийската кухня са по-ароматни - пилешко с ориз, сарми, пълнени тиквички, мусака - с патладжан, бадеми и домати. Нур казва на свой ред, че сирийската храна е много близка с тази в съседните на родината й страни и на практика няма големи разлики. Засега у дома приготвя тъкмо тази храна, макар че децата й харесват и онова, което се дава в детската градина и в училище в България. \"Ядат всичко\". Естествено, че искат да бъдат водени и в ресторанти за бърза храна. За да избегне колкото е възможно по-често това, Нур приготвя вкъщи бургери и картофки, които да наподобяват онези в лъскавите опаковки. Разказва, че засега стратегията е успешна. Приятелите на Осама и в София следват традициите от родината си - всеки приготвя по нещо и се събират около голяма маса през уикенда. Ходенето по ресторанти не е в традициите им. В Идлиб понякога се е случвало да поръчват храна от тях, но не можаха да си спомнят да са ходили, за да се хранят там.", "date": "2019.04.21", "title": "Сирийски ястия на софийска почва"}
{"url": "https://www.dnevnik.bg/photos/2019/04/21/3423083_fotogaleriia_krainodesni_nacionalisti_ot_pet_durjavi/", "text": "На конференция в София днес националистически формации от пет страни учредиха съюз, наречен \"Крепост Европа\". Домакин бе Българският национален съюз, а гостите бяха от крайнодесни движения от Франция, Германия, Унгария, Чехия и Полша.", "date": "2019.04.21", "title": "Фотогалерия: Крайнодесни националисти от пет държави учредиха съюз в София"}
{"url": "https://www.dnevnik.bg/bulgaria/2019/04/21/3423110_specsudut_ostavi_v_aresta_zadurjanite_za_telefonni/", "text": "Специализираният съд остави в ареста петимата  задържани за участие в схема за телефонни измами  край София и Горна Оряховица. Мотивите са, че могат да извършат друго престъпление и да попречат на разследването, съобщава БНТ. Те могат да получат наказание между 3 години и 10 години затвор При акцията от 19 април край Горна Оряховица и София бяха арестувани трима мъже и две жени. Всички са с обвинения за участие в организирана престъпна група за телефонни измами. В Румъния са задържани още шестима души от групата, сред които и соченият за организатор, който е българин. Очаква се те да бъдат екстрадирани у нас. Тогава прокуратурата и МВР обявиха, че започват мащабна национална кампания срещу телефонните измамници и разпространиха два видеоклипа, за да предупредят за пореден път най-вече възрастните хора да не дават пари на непознати. \"Досега оценката е, че по случаите с телефонни измами се работи на парче. Най-високото ниво, до което се стигаше, беше мулета. Подходът вече е да се обхване цялата страна с оглед на това, че тези престъпления се извършват в различни градове в страната\", обяви по време на националното съвещание на МВР зам. главният прокурор Иван Гешев. Разследването за конкретният случай е започнало през 2017 г. и е започнало от Велико Търново. Според данните досега измамите, извършени от тази група, са за над 2 млн. лева. При едната от измамите е около 800 хил. лв., има и една за 1 млн. лв. Чухте сума спомената 420 хиляди лева, валута златни накити. Тепърва ще се установява точната стойност, но сумите са огромни, стана известно от Николай Димитров, който е прокурор от Специализираната прокуратура. По думите му жертвите са предимно възрастни хора. Част то тях продавали или прехвърляли имотите си, за да набавят парите, поискани от \"ало\" измамниците. Регистриран е случай, при който възрастна жена почти две години била държана под ключ. Преди два дни прокуратурата и МВР обявиха, че започват мащабна национална  кампания срещу телефонните измамници  и разпространиха два видеоклипа, за да предупредят за пореден път най-вече възрастните хора да не дават пари на непознати. \"Досега оценката е, че по случаите с телефонни измами се работи на парче. Най-високото ниво, до което се стигаше, беше мулета. Подходът вече е да се обхване цялата страна с оглед на това, че тези престъпления се извършват в различни градове в страната\", обяви тогава зам. главният прокурор Иван Гешев.", "date": "2019.04.21", "title": "Спецсъдът остави в ареста задържаните за телефонни измами"}
{"url": "https://www.dnevnik.bg/razvlechenie/2019/04/21/3422995_nai-komentiranoto_v_dnevnik_prisudata_na_ivnacheva_i/", "text": "1.  Десислава Иванчева получи 20 г. затвор и конфискация на първа инстанция (обновена)  - 814 коментара 2.  \"Демократична България\" обяви листата си за европейските избори  - 386 коментара 3.  Шефът на кабинета на президента Иво Христов ще е в евролистата на БСП, Станишев - не  - 365 коментара 4.  Гори катедралата \"Нотр Дам\" в Париж, куполът и покривът ѝ рухнаха  - 364 коментара 5.  Ако не беше Костов  - 360 коментара 6.  Скандалите с имотите изравниха позициите на БСП и ГЕРБ за изборите, според \"Галъп\"   - 344 коментара 7.  Обединяваме всички сили срещу пълзящата диктатура, обяви Борисов (видео)   - 286 коментара 8.  Стандартът на живот на българина продължава да се подобрява   - 283 коментара 9.  Кремъл изрази разочарование от доклада на Мюлър  - 277 коментара 10.  Мюлър е открил 10 случая на възможно възпрепятстване на правосъдието; Бар ги е отхвърлил   - 264 коментара", "date": "2019.04.21", "title": "Най-коментираното в \"Дневник\": Присъдата на Иванчева и листата на \"Демократична България\""}
{"url": "https://www.dnevnik.bg/kultura/2019/04/20/3419495_otkus_ot_sto_i_edna_godishniiat_starec_koito_tvurde/", "text": "До момента от четирите книги на Юнас Юнасон са реализирани над 15 милиона екземпляра в 45 страни на 5 континента! Добрият стар Алан Карлсон се завръща в новия роман на писателя, който ни предлага истински геополитически анализ на съвременния свят от гледната точка на един шведски демократ. \"Сто и една годишният старец, който твърде много размишляваше\" ни пренася на остров Бали, на сто и първия рожден ден на Алан Карлсон. Заедно със старата си дружка, дребния мошеник Юлиус Юнсон, решават да се поразходят с балон – който, естествено, се спуква и ги отнася в морето, където ги прибира севернокорейски кораб, пренасящ какво? – ни повече, ни по-малко обогатен уран. Оттук започват приключенията на двамата приятели, които ги отвеждат от Северна Корея в САЩ, Кения, Танзания, Дания и най-сетне в родната Швеция. Пътят им се пресича с маршрутите на Доналд Тръмп, Ангела Меркел, външния министър на Швеция, без да броим разните нацисти и националисти, които се опитват да ги пречукат. Запознават се с индиец с непроизносимо име и със собственичка на погребална агенция, в която Юлиус се влюбва. Междувременно в ръцете им попада още един кашон обогатен уран, който в крайна сметка предават на когото трябва. За да не стане някоя беля. Всичко това коства немалко умствени усилия на нашия старец, който тук не се разделя със своя таблет, а в края на приключението дори проявява доза самокритичност: \"Твърде много размишлявам\". Шведският майстор на бестселъри Юнас Юнасон в продължение на две десетилетия гради кариера като журналист, медиен консултант и телевизионен продуцент. За щастие на читателите, внезапно решава да обнови живота си и се посвещава на литературата. Историческата сатира \"Стогодишният старец, който скочи през прозореца и изчезна\" е абсолютен триумф в Швеция, в резултат романът е преведен на 35 езика. Екранизацията с Робърт Густафсон в ролята на най-сериозния смешен човек в литературата - Алан Карлсон, също има цели легиони от почитатели. Много скоро феноменалният успех на \"Стогодишният старец\" е дублиран – през 2013 г. излиза \"Неграмотното момиче, което можеше да смята\", в бестселър се превръща и \"Убиеца Андерш и неговите приятели\". превод Радослав Папазов ИНДОНЕЗИЯ Луксозна стая на райски остров би трябвало да накара всеки да се чувства щастлив. Алан Карлсон обаче никога не е бил всеки и това нямаше да се промени през сто и първата година от живота му. За известно време се задоволяваше да седи на шезлонг под някой чадър и да му сервират питиета в най-различни цветове. Особено като се има предвид, че до него седеше неговият единствен и най-добър приятел, заклетият дребен мошеник Юлиус Юнсон. Скоро обаче на стария Юлиус и на много по-стария Алан им омръзна да не правят друго, освен да харчат милионите от куфара, който бяха донесли от Швеция. Нямаше нищо лошо в това харчене. Просто стана еднообразно. Юлиус реши да наеме яхта, дълга четиристотин и петдесет фута, и прилежащия ѝ персонал, така че той и Алан да седят на палубата с въдица в ръка. Това би внесло някакво свежо разнообразие, ако двамата обичаха да ловят риба. Или поне да ядат риба. Вместо това по време на разходките с яхтата двамата приятели правеха на палубата същото като онова, което се бяха научили да правят на плажа. Нищо. Алан от своя страна уреди Хари Белафонте да долети от Щатите, за да изпее три песни на рождения ден на Юлиус – толкова по темата твърде много пари и твърде малко неща за правене. Хари остана и за вечеря, макар и да не му платиха за това. Като цяло тази вечер донесе някакво разнообразие. Причината Алан да избере именно Белафонте бе, че Юлиус се увличаше по новата младежка музика. Юлиус оценяваше жеста и премълча, че този музикант е бил млад малко след края на Втората световна война. В сравнение с Алан обаче си беше същинско дете. Въпреки че посещението на световната звезда на Бали беше само едно цветно петънце на фона на сивото ежедневие, то щеше да остави задълго следа у Алан и Юлиус. Не заради тези няколко песни, изпълнени от Белафонте. А заради нещо, което той си носеше и което бе погълнало вниманието му по време на закуската, преди да отпътува. Беше някакво устройство. Черна плочица с отхапана ябълка от едната страна и екран от другата, който светваше, щом някой го докосне. Хари го натискаше ли, натискаше. От време на време изсумтяваше. После пък се разхилваше. За да изсумти след това отново. Алан никога не проявяваше прекомерно любопитство, но всичко си имаше граници. – Макар да не ми е работа да се ровя в личните работи на господин Белафонте, все пак ще си позволя да попитам какво правите. Случва ли се нещо в тази така де, в това там? Хари Белафонте разбра, че Алан никога преди не е виждал таблет, и с радост му демонстрира как работи. Таблетът показваше какво се случва по света, какво се е случвало преди и какво най-вероятно ще се случи в близко бъдеще. В зависимост от това къде го натискаш, изскачаха всевъзможни снимки и видеоклипове. И някои невъзможни. Натиснеш ли други копчета, засвирваше музика. Трети пък караха таблета да проговори. Казваше се Сири. Явно беше женски. След закуска Белафонте си взе малкия сак и черния таблет и се отправи към летището за полета към къщи. Алан, Юлиус и мениджърът на хотела му помахаха за довиждане. Таксито на музиканта едва се бе загубило от поглед и Алан веднага се обърна към мениджъра с молба да му намери таблет като този на Хари Белафонте. Столетникът се бе забавлявал с разнообразното съдържание на устройството, а малко неща постигаха подобен ефект у него в последно време. Мениджърът тъкмо се бе прибрал от конференция по хотелиерство в Джакарта и там бе научил, че основната задача на персонала не е да задоволява гостите, а да ги презадоволява. Освен това господата Карлсон и Юнсон бяха от най-добрите клиенти в историята на туризма на Бали. Не е изненада, че още на другия ден мениджърът бе осигурил таблет за Карлсон. И мобилен телефон към него като бонус. Алан не искаше да бъде неблагодарен и не спомена, че няма нужда от телефон, тъй като всички, на които би позвънил, бяха мъртви от петдесет години. Без Юлиус, разбира се. А той нямаше телефон, който да вдигне. Това обаче можеше да се поправи. – Заповядай – каза Алан на приятеля си. – Всъщност е подарък от мениджъра за мен, но аз нямам на кого да се обадя освен на теб, а ти до този момент нямаше с какво да ми вдигнеш. Юлиус благодари за жеста. И реши да не напомня на Алан, че той все още няма как да се обади на Юлиус, макар и поради обратната причина. – Само не го губи – добави Алан. – Изглежда скъп. Преди си беше по-добре, когато телефоните бяха с шнур и закрепени към стената, така човек винаги знаеше къде са. * * * Черният таблет се превърна в най-скъпоценната вещ на Алан. Освен това го ползваше безплатно, тъй като мениджърът на хотела бе инструктирал персонала в магазина за електроника да приготви таблета и телефона с всички екстри. В това се включваше например симкартите да са свързани с хотела, чиито телефонни сметки се удвоиха, без никой да разбере защо. Столетникът се научи да борави с чудатaта джаджа и едва станал сутрин, вече я включваше, та да провери какво се е случвало през нощта. Невероятните новини от цял свят го забавляваха. В Неапол например сто лекари и медицински сестри се редували да се регистрират един друг в болницата и после да бягат от работа, а в същото време си получавали заплатата. В Румъния пък осъдили толкова много държавни чиновници за корупция, че затворите в страната се препълнили. Решението на свободните чиновници било да се легализира корупцията, вместо да се строят нови затвори. Алан и Юлиус свикнаха с нов сутрешен обичай. Старият се състоеше от оплакванията на Алан по време на всяка закуска от пронизителното хъркане на приятеля му, което се чуваше въпреки делящата ги стена. Новият беше същият, плюс дето Алан докладваше какво е прочел в таблета. В началото на Юлиус му харесваха кратките новини, най-малкото защото отклоняваха вниманието на Алан от хъркането. Остана очарован от румънската идея незаконното да се направи законно. Колко по-лесно би било да си дребен мошеник в такова общество. Алан обаче скоро му изби тази идея от главата, защото, ако да си дребен мошеник станеше законно, самото понятие щеше да спре да съществува. Юлиус, който вече беше готов да предложи да напуснат Бали и да се отправят към Букурещ, рязко изгуби ентусиазма си. Радостта от дребните измами идваше предимно от това, да преметнеш някого за нещо, за предпочитане бе този някой да си го заслужава или поне да не страда много. Ако да мамиш вече не се счита за измама, то какво остава? Алан го успокои, като му обясни, че румънците въпреки това излезли на улиците да протестират срещу плановете на политиците и чиновниците. Средностатистическият румънец не бил толкова философски настроен като управляващите. Според него крадците трябвало да бъдат затваряни и нямало никакво значение нито каква титла или позиция имат, нито дали има, или няма къде да ги затварят. Сутрешните разговори все по-често се въртяха около темата накъде из широкия свят да поемат Алан и Юлиус, след като тук бе станало така еднообразно. Водещата новина на закуска бе, че температурите на Северния полюс вече са с двайсет градуса над нормалното, и Алан се зачуди дали това не бе една от възможните дестинации. Юлиус натика печени макарони в устата си, сдъвка ги и заяви, че не смята Северния полюс за подходящ за тях двамата, особено при положение че ледът е тръгнал да се топи. Юлиус щял да настине, ако си намокри краката. Освен това там имало бели мечки, а за тях Юлиус знаел само, че вечно са в ужасно настроение. Змиите на Бали поне се бояли от хора. Алан подхвърли, че не е особено странно белите мечки да не са особено весели, щом ледът се топи под краката им. Ако нещата станели много зле, белите мечки можело да се разходят до сушата, докато все още има време. Най-добре до Канада, защото в Щатите отново си имали нов президент – беше ли разказал на Юлиус? И този, новият, не пускал всеки през границата. Да, Юлиус беше чувал за Тръмп. Така се казваше. Белите мечки може и да не бяха тъмнокожи, но на първо място бяха чужденци. Така че нямаше много на какво да се надяват.", "date": "2019.04.21", "title": "Откъс от \"Сто и една годишният старец, който твърде много размишляваше\" на Юнас Юнасон"}
{"url": "https://www.dnevnik.bg/sviat/2019/04/21/3423049_kandidatut_na_zaev_povede_na_prezidentskite_izbori_v/", "text": "Стево Пендаровски,  кандидатът  на управляващите за президент на Северна Македония, води на първия тур на изборите, който приключи преди два часа и половина. Това сочат първите резултати на страницата на Държавната изборна комисия. При обработени резултати от почти 86% от избирателните секции Пендаровски има преднина от около 0.6 процентни пункта (малко над 4500 гласа) пред кандидата на ВМРО-ДПМНЕ  Гордана Силяновска Давкова . Към 23:50 ч. българско време гласовете за него бяха над 323.8 хил. (или 42.5%), тези за Силяновска - 319.2 хил., а тези за кандидата на двете по-малки албански партии Блерим Река - 79.9 хил. Временните резултати не дават възможност  на Пендаровски  да спечели още на първия тур, тъй като според конституцията биха му  били необходими  гласовете на 50% от гражданите, записани в избирателния списък - т. е. над 900 хил. гласа. Това са повече хора, отколкото са гласували на днешните избори. Разделение заради името, но и сред албанците Вотът бе белязан от разделението в Северна Македония заради споразумението за името, подписано с Гърция. Преспанският договор промени името на Република Македония, но кандидатът на ВМРО-ДПМНЕ Гордана Силяновска Давкова (която не използва новото) казва, че експертен панел ще разгледа валидността му, ако тя бъде избрана. Затова западни медии наричаха изборите неофициален референдум за договора. Според Централната избирателна комисия активността до 19:00 ч.  е била  малко под 40%. Това вероятно означава, че активността ще е е по-малка, отколкото на предишните президентски избори през 2014 г., отбелязва електронното издание МКД, като се позовава на данни оттогава. При преизбирането на Георге Иванов активността е 48.86% за целия ден, а на референдума за името - 37 на сто. Активността е била видимо по-ниска в много западни райони на Северна Македония с мнозинство етнически албанци. Местни медии пишеха, че много от тях ще изберат да не гласуват на фона на разделението между различните албански партии за това кой кандидат да застане срещу Силяновска - Пендаровски или Река. Пендаровски бе подкрепен както от Социалдемократическия съюз на Македония (СДСМ) на премиера Зоран Заев, така и от коалиционните му партньори от Демократичния съюз за интеграция (ДУИ). Река пък бе кандидатът на Алианса на албанците и \"Беса\", две малки партии в парламента на страната. \"Притеснително е, че изборите показаха, че четвърт от населението е напуснало,\" каза кандитатът на двете по-малки албански партии Река чрез говорителя на предизборния си щаб. Според него за това говори слабата активност на гласоподавателите. Македонските институции казват, че изборният ден е преминал без проблеми. Генералният секретар на СДСМ обяви малко след затваряне на урните, че в страната дори е имало \"скандинавски\" тип избори, честни и без нарушения. Изборни особености Така на 5 май ще се реши дали Пендаровски или Силяновска ще е петият президент на Северна Македония. По два мандата са имали първият държавен глава Киро Глигоров и сегашният Георге Иванов, а по един - загиналият в самолетна катастрофа Борис Трайковски и предшественикът на Заев начело на СДСМ Бранко Цървенковски. Конституцията (чл. 81) предполага балотаж, ако никой не е получил мнозинство в размер не просто 50% от бюлетините, а 50 на сто от записаните в избирателния списък 1.8 млн. избиратели. При втория тур - 2 седмици след първия - има и друга подобна особеност. Освен мнозинство от гласовете победителят на балотажа трябва да разчита на поне 40 на сто от регистрираните избиратели или 723 253-ма души според чл. 121, т. 3 от Изборния кодекс. Това подтикна македонски и западни анализатори (а и сп. \"Икономист\") да изразят тревога от възможността опозицията да опита да призове за бойкот, ако везните в кампанията се наклодят в полза на Пендаровски, и така вотът да стане невалиден.", "date": "2019.04.21", "title": "Кандидатът на Заев е с минимална преднина на президентските избори в Северна Македония"}
