{"url": "https://www.dnevnik.bg/sport/2019/02/06/3386555_bez_magiiata_na_mesi_barselona_i_real_zapisaha/", "text": "Барселона\" и \"Реал\" (Мадрид) завършиха при 1:1 първия мач от полуфиналите в Купата на краля. Белите поведоха рано с гола на Лукас Васкес, а след почивката Малкълм изравни. Публиката на \"Камп ноу\" трябваше да чака малко повече от час, за да види Лионел Меси в игра. Аржентинецът беше оставен извън стартовия състав заради травма. Неговата магия обаче не сработи и каталунците не можаха да спечелят. Реваншът е на 27 февруари на \"Сантяго Бернабеу\". Мачът беляза втората най-висока посещаемост на \"Камп ноу\" през сезона. На стадиона дойдоха 92 008 души, като това е с малко повече от 1000 души по-малко от най-посетения двубой дотук. През есента 93 265 зрители гледаха \"класико\", но за първенство. В останалите срещи \"Барселона\" записа притеснително ниска посещаемост. \"Реал\" започна силно и още в шестата минута поведе. Тогава след центриране от ляво топката попадна в Карим Бензема, който подаде към Васкес и испанецът отблизо вкара. Последваха минути, в които имаше атаки към двете врати. Винисиус беше много активен за \"Реал\" и показа качествата си, но няколко пъти взе грешни решения на върха на атаката, което попречи на мадридчани да вкарат. \"Барселона\", който спечели купата в последните четири сезона, изпусна да изравни в 32-ата минута, когато Иван Ракитич стреля с глава след фаул, но улучи греда. Последва контраатака и \"Реал\" остана близо до втори гол. Секунди по-късно Луис Суарес получи от Малкълм и стреля, а Кейлор Навас спаси след отлична реакция. След почивката \"Барселона\" се постара да направи обрат, а от трибуните започнаха скандирания, приветстващи излезлия да загрява Меси. В 57-ата минута домакините направиха хубава атака, при която Суарес улучи греда, а топката попадна в Малкълм, който стреля и изравни. Малко по-късно в игра се появиха Меси и Гарет Бейл. Влизането на аржентинеца донесе импулс за \"Барселона\", но той беше кратък и не донесе успех. Бейл имаше възможност да даде преднина на \"Реал\" в края, но се забави и спечели само ъглов удар.", "date": "2019.02.06", "title": "Без магията на Меси \"Барселона\" и \"Реал\" записаха равенство на \"Камп ноу\""}
{"url": "https://www.dnevnik.bg/skorost/2019/02/06/3386356_14_prevozni_sredstva_ot_uchastvalite_v_katastrofata_na/", "text": "Общо 29 моторни превозни средства - коли, камиони и автобуси, са участвали във  вчерашната верижна катастрофа  на магистрала \"Струма\", при която загина един човек, а 13 бяха ранени. 14 от тях са иззети от следствието, каза днес пред радио \"Фокус - Пирин\" говорителят на Националната следствена служба (НСлС) Мария Павлова. Вчера тя е ръководила всички процесуално-следствени действия, свързани с изясняване причините, довели до инцидента. Мария Шикова припомни, че вчера на мястото са били изпратени 9 следователи, 2 мобилни центъра и експерти от София. Предвид мащаба на катастрофата при огледа са били използвани различни технически средства, в това число и дрон. Още вчера са били разпитани 32 свидетели, сред които и 11 граждани на Гърция. Назначена е съдебно-техническа експертиза на тахографска шайба и тахографска карта, като надеждите са те да дадат данни за скоростта на първите автомобили, които са предизвикали верижната катастрофа. Към момента в болница остават десет души. Те са настанени в болници в Сандански, Петрич и Благоевград. Пострадалите, които са били контактни, са разпитани на място в болничните заведения от следователи още през вчерашния ден. По-рано днес  от Агенция \"Пътна инфраструктура\" съобщиха , че информационната система, която е изградена в участъка, където стана инцидентът, още не работи и не е имало как водачите да бъдат предупреждение за гъстата мъгла на пътя.", "date": "2019.02.06", "title": "14 превозни средства от участвалите в катастрофата на \"Струма\" са иззети от следствието"}
{"url": "https://www.dnevnik.bg/sport/2019/02/06/3386338_smenen_e_shefut_na_drujestvoto_stopanisvashto_edni_ot/", "text": "Изпълнителният директор на \"Академика 2011\", стопанисващо едни от най-големите спортни обекти в България, е освободен, съобщи \"Нова телевизия\". От държавното дружество потвърдиха пред \"Дневник\", че Борис Тодоров вече не е на поста си. Промяната е дошла в края на януари, а управлението попада в ръцете на Елиана Шипковенска. Според информация на \"Дневник\" тя все още не е стъпила в длъжност официално, но това се очаква да стане следващата седмица. Министерството на спорта, което е принципал на \"Академика 2011\", беше потърсено за информация за причините по освобождаването на Тодоров, но за момента няма становище. Последният публикуван финансов отчет на дружеството е за 2017 г. В него е отчетена загуба от близо 1.6 млн. лева. Капиталът на \"Академика 2011\" беше увеличен в края на миналата година до малко над 92.1 млн. лева. Тодоров  се завърна начело на \"Академика 2011\" през август 2014 г. , след като беше директор на дружеството и при предходното правителство на ГЕРБ. Новият шеф Елиана Шипковенска е била директор \"Финансово стопанска дейност\" на друго държавно дружество, стопанисващо значими спортни обекти - \"Национална спортна база\". \"Академика 2011\"  беше основано в края на 2011 г. след обединение на \"Академика 2000\" и \"Академика спорт\" . В активите му влизат ремонтираните \"Асикс арена\" (бившата зала \"Фестивална\") и Зимният дворец на спорта, както и стадион \"Академик\", на който предстои да бъде правен ремонт. В края на 2016 г.  дружеството получи безвъзмездно терена на строящата се \"Арена Бургас\" .", "date": "2019.02.06", "title": "Сменен е шефът на дружеството, стопанисващо едни от най-големите спортни обекти"}
{"url": "https://www.dnevnik.bg/evropa/2019/02/06/3386355_brjuksel_zatiaga_pravilata_za_evrokomisarite_koito/", "text": "Европейската комисия съобщи, че днес е приела допълнителни насоки за поведението на еврокомисарите, които участват в политически кампании. Комисията миналата година прие по-строги правила за работата на еврокомисарите, които бяха утвърдени от Европейския парламент. Според днешните промени еврокомисарите се задължават, независимо от политическата си дейност, да бъдат на разположение за изпълнение на задачите на комисията. Те трябва да правят ясно разграничение, когато се изказват като кандидат в кампания и когато говорят от името на комисията. Еврокомисията няма да може да подкрепя отделна политическа партия, нито еврокомисар, който участва в кампания за евродепутат или за председател на комисията. Еврокомисарите, които са част от подобна кампания, запазват задълженията си като представители на комисията. Еврокомисарите се задължават писмено да съобщят на председателя на комисията, когато се включват в политическа кампания. Те ще трябва незабавно да внесат промени и в заявленията си за конфликт на интереси. Еврокомисарите няма да бъдат задължени в тези случаи да излизат в отпуск, но ще трябва да участват в работата на подчинените им служби, както и в седмичните заседания. Комисарите няма да имат право за целите на кампанията да използват служители и средства на комисията, включително силите на представителствата на комисията. Няма да се покриват пътните им разходи, свързани с политическата дейност, а разходите около кампанията могат да бъдат осигурявани от външни участници. Еврокомисарите ще могат да правят изказвания в полза на партията, към която принадлежат, но ще трябва ясно да заявяват в какво качество говорят. В изказванията си те трябва да следват линията на Европейската комисия, както и да не критикуват или да не се разграничават от решения на комисията. В социалните мрежи еврокомисарите ще могат да продължат да използват познатите си профили, но трябва ясно да посочат, че са в предизборна кампания. Комисията предвижда възможност за времето на кампанията - до изборите през май - еврокомисарите, които желаят, да разкрият нов профил. Комисарите нямат право да получават подарък на стойност над 150 евро - нито по време на кампанията, нито в друго време, докато заемат настоящата си длъжност. Когато не са сигурни в стойността на подаръка, те трябва да се обърнат към оценител. Всички получени подаръци следва да се предават на партията, която води кампанията, или на протоколната служба на Еврокомисията. /БТА", "date": "2019.02.06", "title": "Брюксел затяга правилата за еврокомисарите, които участват в политически кампании"}
{"url": "https://www.dnevnik.bg/evropa/2019/02/06/3386375_izpraveni_pred_kitai_moralno_ostareli_li_sa_pravilata/", "text": "Със забраната на Европейската комисия за планираното сливане на железопътния бизнес на германския концерн \"Сименс\" (Siemens) и френската група \"Алстом\" (Alstom) отново се съживиха дебатите за това дали европейските правила за конкуренцията не са морално остарели, изправени пред могъществото на китайските колоси, информира \"Франс прес\".  Решението на Брюксел  беше разкритикувано и от Париж, и от Берлин. Германският министър на икономиката Петер Алтмайер обяви днес, че Франция и Германия предвиждат инициатива за реформа на европейските правила за конкуренцията за противодействие на Китай, след като Брюксел блокира планираното обединение между двете компании. Още преди да бъде обявено отхвърлянето на обединението на жп дейностите на двете групи, което се очакваше, френският министър на финансите Брюно льо Мер го определи като \"политическа грешка\", която \"ще обслужи икономическите интереси на Китай\". Алтмайер още вчера призова за политика, подкрепяща обединенията на компании в европейски мащаби, за може да има \"равенство\" в играта на международната сцена. По думите му има сфери като авиацията, жп превозите и банките, в които би било по-добре да се разглежда като референтен международният пазар вместо европейският. Еврокомисарят за конкуренцията Маргрете Вестагер защити \"правото на конкуренция в ЕС, насърчаваща добрите европейски шампиони\", но изтъкна, че \"за да си конкурентен в чужбина, трябва конкуренцията да се възцари у дома\". Главният изпълнителен директор на \"Сименс\" Джо Кезер разкритикува ветото на Европейската комисия върху сливането, като призова за \"структурно\" обновяване на европейската промишлена политика на фона на американската и китайската конкуренция. \"Защитата на интересите на клиентите на местно равнище не означава да се лишим от това да бъдем равнопоставени с водещи страни като Китай и Съединените щати\", отбеляза той. Европейската комисия, която разполага от 1989 година с право на вето върху сливанията, всъщност не го е използвала често. За близо 30 години са били одобрени над 6 хил. сливания, а по-малко от трийсет са били блокирани. /БТА", "date": "2019.02.06", "title": "Изправени пред Китай, морално остарели ли са правилата за конкуренцията на ЕС"}
{"url": "https://www.dnevnik.bg/photos/2019/02/06/3386204_fotogaleriia_retro_avtomobili_za_milioni_na_turg_v/", "text": "Аукционната къща \"Бонамс\" (Bonhams) за поредна година ще проведе своя търг за ретро и класически автомобили.", "date": "2019.02.06", "title": "Фотогалерия: Ретро автомобили за милиони на търг в Париж"}
{"url": "https://www.dnevnik.bg/sport/2019/02/06/3386165_fifa_i_katar_suzdadoha_suvmestno_drujestvo_za_da/", "text": "ФИФА и Катар обявиха създаването на съвместно дружество като част от усилията да ускорят организацията на  световното първенство по футбол през 2022 г.  Международната футболна федерация ще има 51% дял, докато организационният комитет ще получи 49% от акциите. До момента Катар работеше самостоятелно по организацията на световното, като периодично ФИФА инспектираше развитието на работата. Решението идва, след като през 2016 г. президентът на Международната футболна федерация Джани Инфантино изтъкна, че ФИФА ще поеме по-голям контрол върху продажбата на билети и други дейности. Според швейцареца по този начин ще се повиши ефективността на организацията на форума, като промяната не е следствие от недоверие към местния организационен комитет. Генералният секретар на ФИФА Фатма Самура заяви, че партньорството е \"голяма стъпка\" напред в организацията на турнира. \"Начинанието цели да преустрои начина на работа и да избегне неефективности.\" Новината беше обявена на фона на нови обвинения, че Катар не зачита човешките права покрай организацията на турнира. Според доклад на \"Амнести интернешънъл\" страната не е успяла да осигури нормални условия на труд за 2 милиона чуждестранни работници. Организацията изтъква, че властите в Катар са предприели важни стъпки в посока към зачитането на човешките права след подписването на споразумението с ООН през 2017 г., но трябва да бъде свършена още работа, защото работниците все още са обект на експлоатация и злоупотреби. Катарското правителство отговори, че приветства мнението на \"Амнести интернешънъл\" и е готово да продължи да работи по въпроса. Властите изтъкнаха, че са предприели наказателни мерки срещу 11 994 компании през 2018 г. за незачитане на човешките права.  \"Правителството на Катар разбира нуждата от по-нататъшна промяна и оставаме ангажирани в приемането на действия възможно най-скоро, като същевременно гарантираме, че те са ефективни и подходящи за нашите условия на пазара на труда\", се казва в изявлението на властите в Катар.", "date": "2019.02.06", "title": "ФИФА и Катар създадоха съвместно дружество, за да ускорят организацията на мондиала"}
{"url": "https://www.dnevnik.bg/politika/2019/02/06/3386385_siderov_zaplashi_koalicionniiat_si_partnyor_simeonov_s/", "text": "Драмата между партиите в малкия коалиционен партньор \"Обединени патриоти\" продължи и днес, като този път в основен герой се превърна лидерът на НФСБ Валери Симеонов. \"П. П.: Припомняме ви, г-н Симеонов, че разполагаме с известно количество интересни фотоси, ако случайно снимковият материал в \"парцала\" ви е малко.\" Така завършва статия от цяла страница в партийния вестник \"Атака\", посветена на Валери Симеонов. Заглавието й е \"Валери, ако не беше Волен и този \"парцал\", щеше да си останеш неизвестен бургаски кабелджия\". Това заглавие е и водещото на първа страница. Подписана е от \"Екип \"пасквилчици\" на \"парцала\". Повод за материала е телевизионно участие на Валери Симеонов в предаването на Георги Коритаров по телевизия \"Европа\", в което той нарича \"парцал\" партийните медии на Сидеров. Във вестника се \"припомня\", че Волен Сидеров е направил Симеонов политик и го е вкарал в парламента и в Министерския съвет. \"Абсурд е да коментирам малотиражката на партия \"Атака\". Недейте ме сваля на това ниво. Не ме обиждайте\", каза Симеонов в кулоарите на парламента. Според него става въпрос за продължителна и последователна политика на непрекъснати и неоснователни нападки срещу коалиционни партньори от страна на \"Атака\". \"Това, за което ме питате днес, е всъщност поредният епизод\", добави доскорошният вицепремиер. \"Да се твърди, че Валери Симеонов дължи политическата си кариера на \"Атака\", е все едно кравата да суче от телето. Началото беше 2004 г. - някъде там, когато дойде Волен Сидеров в телевизия СКАТ и на първата година започна да прави партия. Да питам колеги, журналисти, по-младите и по-старите, могат ли да направят партия без знанието на собственика, без парите на собственика, без помощта на телевизия СКАТ? \"Атака\" е отрочето на телевизия СКАТ и Валери Симеонов\", каза и Валентин Касабов (НФСБ). \"Няма какво да обяснявам думите на Валери Симеонов. Той не може да обясни още думите си на майките на деца с увреждания, нито на избирателите на \"Атака\" преди време, че са лумпени. Ние сме политици, не сме се събрали да си коментираме взаимно кой какво ще направи и дай си ми дрешките, на си ти парцалките. Не смятам, че това е начинът\", коментира депутатът от \"Атака\" Николай Александров. По всяка вероятност НФСБ и ВМРО ще се явят на европейските избори без \"Атака\", но преговорите между тях още не са завършили. Волен Сидеров все още се води председател на парламентарната група на \"Обединени патриоти\", въпреки че от месеци не е свиквал заседание на групата. Тази и миналата седмица депутатите \"патриоти\" са се събирали, но без присъствието на Сидеров и негови депутати. Според източници на \"Дневник\" желанието на Сидеров да оглави листата на \"Обединени патриоти\" за европейските избори е в основата на скандала, въпреки че официално от трите партии отричат. От ВМРО няма да отстъпят водачеството на друг освен на сегашния си евродепутат Ангел Джамбазки. Преди две седмици и  трите партии в \"Обединени патриоти\" заговориха за разпад на коалицията  след неуспешното начало на преговорите им за общо явяване на европейските избори. \"Не ни обиждайте, можем и сами да се явим на вота\", каза тогава Симеонов на въпрос на \"Дневник\" дали е възможна подкрепа за Джамбазки, ако той се яви във формат извън \"патриотичната\" коалиция. Група \"интелектуалци\" също поиска Джамбазки пак да бъде кандидат. Симеонов твърди, че до този момент не обсъждано нито едно име за водач на листа на \"Обединени патриоти\", а преговорите за това между НФСБ и ВМРО са започнали едва в средата на януари. Симеонов обяви край на преговорите заради изказвания на лидера на ВМРО Красимир Каракачанов и заради  ултимативната декларация на партията му . Каракачанов нарече глупави аргументите на НФСБ, които не гласуваха промяната на условията на решението на парламента и даването на мандат на правителството да преговарят със САЩ за покупката на F-16 block 70, което предизвика гнева на Симеонов.", "date": "2019.02.06", "title": "Сидеров заплаши коалиционния си партньор Симеонов с \"интересни фотоси\""}
{"url": "https://www.dnevnik.bg/skorost/2019/02/06/3386390_velikobritaniia_planira_da_razreshi_avtonomni_koli_po/", "text": "Великобритания планира до 2021 година по пътищата на страната легално да могат да се движат автономни автомобили, съобщиха днес от Министерството на транспорта на страната, цитирано от Си Ен Ен. Новите регулации предвиждат всеки, който тества подобни автомобили в страната, да информира обществеността за тях и да предаде на властите данни за безопасността на технологията. Според министъра на транспорта Йесе Норман, ако законовите промени станат факт, Великобритания ще се превърне в основен играч в индустрия, която се оценява на 52 млрд. лири около 2035 г. Норман допълва, че страната е сред лидерите, разработващи автономни превозни средства. \"Правителството подкрепя безопасното, прозрачно изпробване на тази новаторска технология, която може да промени начина, по който пътуваме\", посочва още министърът. Заявлението на министерството на транспорта среща скептицизма на експертите. Те посочват, че за да бъдат пуснати автономните автомобили на пътя, трябва да се изпълня поне шест-седем фактора, като технологията е само един от тях. Второто изискване е наличието на нормативна база, съгласието на застрахователите и може би най-важно е отношението на останалите участници в движението. За момента най-голям изглежда проблемът с приема на колите без шофьори от останалите водачи, пешеходците, велосипедистите и всички останали на пътя. Според проучване от 2016 година на британския автомобилен клуб RAC 62% от водачите на острова се страхуват от възможността по пътищата да тръгнат автономни превозни средства. В същото време само 27% смятат, че подобни автомобили ще направят пътищата по-сигурни.", "date": "2019.02.06", "title": "Великобритания планира да разреши автономни коли по пътищата до 2021 година"}
{"url": "https://www.dnevnik.bg/sviat/2019/02/06/3386388_v_berlin_pochetoha_poslednata_jertva_na_berlinskata/", "text": "Политици, свещеници, историци и обикновени берлинчани почетоха във вторник паметта на Крис Гефрой - последната жертва на Берлинската стена, застрелян от граничарите на ГДР преди 30 години. Заедно с приятеля си Кристиан Гаудиан 20-годишният младеж опитал на 5 февруари 1989 г. да прекоси канала Бриц от \"Трептов\" в Източен Берлин към квартал \"Нойкьолн\" в западната част на разделения град. В полунощ те успели да се прехвърлят през 3-метровата бетонна стена, но са засечени при последното метално заграждение. Под светлината на прожекторите и воя на алармената инсталация Гефрой е прострелян в гърдите и умира на място, а Гаудиан е тежко ранен, арестуван и осъден на 3 години затвор за опит за нелегално пресичане на границата. Стената пада само няколко месеца по-късно - на 9 ноември 1989 г. Младежът мечтаел да стане актьор или пилот, но след завършване на училище отказал да започне кариера в армията и това предизвикало забрана да бъде допускан в университет, което рязко намалило възможностите му да постигне нещо повече в живота. Няколко години той работил като келнер и когато през януари 1989 г. научил, че ще го викат в казармата, започнал да планира бягство. Опитът от 5 февруари се дължи и на лъжлив слух, че е замразена заповедта да се стреля срещу хора, бягащи през Стената. Гефрой не е последният, загинал при опит за прекосяване на зловещия символ на студената война. На 8 март 32-годишният Винфрид Фройденберг преминава над стената със самоделен балон, но загива при падането му в Целендорф в Западен Берлин. \"Стените могат да убиват хора, но не могат да ги спрат. Преди 30 години падна Стената, но ние няма да забравим жертвите ѝ\", заяви Алекс Клаусмайер, директор на фондация \"Берлинската стена\". Останките ѝ трябва да напомнят също така, че \"диктатурите могат да бъдат свалени по мирен начин, ако политическите условия го позволяват\", допълни той пред \"Дойче веле\".", "date": "2019.02.06", "title": "В Берлин почетоха последната жертва на Берлинската стена"}
{"url": "https://www.dnevnik.bg/evropa/2019/02/06/3386418_frankistkite_simvoli_v_ispaniia_shte_triabva_da_se/", "text": "Испанското министерство на правосъдието съобщи днес, че е поискало от 656 общини в страната да премахнат от обществените места символите от времето на Франко, тъй като много улици продължават да носят имената на висши фигури на диктатурата, предаде \"Франс прес\". \"Чрез Генералната дирекция за историческата памет министерството на правосъдието поиска от 656 испански кметства да премахнат следите от франкизма, които все още присъстват на обществени места\", посочи в комюнике ведомството. От идването си на власт в началото на юни водачът на социалистическото правителство Педро Санчес пое ангажимента да се бори за реабилитиране на паметта на стотиците хиляди републикански жертви от войната в Испания (1936-1939 г.) и последвалата диктатура на Франсиско Франко (1939-1975 г.). Основната точка в този ангажимент е  ексхумирането на Франко  от монументалния му мавзолей в мемориалния комплекс \"Вайе де лос каидос\" (\"Долината на падналите\"), което от месеци се натъква на  острата съпротива  на потомците на диктатора. В искането си към кметствата министерството смята да приложи приетия през 2007 г. Закон за историческата памет, който задължава публичните администрации \"да вземат подходящите мерки за премахване на гербове, ордени, плочи и други предмети или упоменавания, които представляват възхвала, лична или колективна, на военния бунт, гражданската война и диктатурата\". Гласуван от правителството на друг премиер социалист - Хосе Луис Родригес Сапатеро (2004-2011 г.), този закон все още се оспорва от консерваторите, според които той отваря ненужно раните от миналото. Според министерството на правосъдието, което цитира данни на националния статистически институт, най-малко 1171 улици и площади в днешна Испания продължават да носят имената на важни представители от времето на франкизма. /БТА", "date": "2019.02.06", "title": "Франкистките символи в Испания ще трябва да се премахнат от обществените места"}
{"url": "https://www.dnevnik.bg/biznes/2019/02/06/3386419_dramatichni_reakcii_shte_zabaviat_oshte_noviia_proekt/", "text": "Министърът на земеделието Румен Порожанов ще поиска от депутатите поредно удължаване на срока за внасяне на нов проектозакон за земеделските земи. Причината са \"драматични реакции\" от всички страни към проекта, готвен в продължение на повече от година във ведомството. За това си намерение Порожанов съобщи, цитиран от БТА, на започналата днес във Варна Седма национална среща на земеделските производители. За нов закон, който да урежда поземлените отношения,  се заговори усилено в края на лятото на 2017 г.  заради сигнали за незаконно преотдаване на земеделски земи без знанието на собственика. Тогава депутатите възложиха на Порожанов анализ на нормативната уредба, отнасяща се до собствеността и управлението на земеделските земи, стратегия за управлението им, а на тяхна основа - и нов проект за нормативен акт.  Законопроектът беше представен пред парламентарната комисия по земеделие на 10 октомври 2018 г., но депутатите поискаха в него да бъде включено и опазването на селскостопанското имущество, което сега се регулира по закон от 1974 г. Последният срок, в който законопроектът да бъде внесен, е 28 февруари. От днешното изказване на министъра се разбира, че ще се поиска ново удължаване. \"Вече сме пуснали писма до всички асоциации, които са изразили мнение в публичното обсъждане на поземления закон. Ще направим работна група, защото нещата са много деликатни. Когато става дума за пари и земя, интересите са много разнопосочни\", е казал министърът, цитиран от пресцентъра. Според него няма нужда да се бърза със закона, защото стопанската година е в ход. Председателят на комисията по земеделие и гори в парламента Десислава Танева заяви, че няма да се пристъпи към разглеждане на законопроекти, по които няма постигнат консенсус с бранша. Пълното име на проекта е за Закон за собствеността, поземлените отношения и опазването на земеделските земи. ", "date": "2019.02.06", "title": "\"Драматични реакции\" ще забавят още новия проект за земеделските земи"}
{"url": "https://www.dnevnik.bg/sviat/2019/02/06/3386411_turseneto_na_smartfoni_e_v_zastoi_v_bogatite_strani/", "text": "Въпреки застоя в най-богатите страни употребата на смартфони нараства значително в страните с нововъзникваща пазарна икономика. Това сочат резултатите от проучване на изследователския център \"Пю\", цитирано от \"Франс прес\". В Южна Корея смартфонът има най-широко разпространение - 95 процента от възрастните използват такова устройство. Следва я Израел с 88 процента според данните на неправителствената организация за проучвания и анализи. По-нататък в класацията се нареждат Холандия (87 процента), Швеция (86 процента), Австралия и САЩ (81 процента), Испания (80 процента), Германия (78 процента), Обединеното кралство (76 процента) и Франция (75 процента). В 18-те развити страни, включени в изследването, 75 на сто от възрастните са използвали смартфон през 2018 година, 17 процента са ползвали по-обикновен мобилен телефон, а 6 процента са били без мобилен телефон. В 9-те страни с нововъзникваща пазарна икономика, включени в проучването, употребата на смартфони е много променлива - от 60 процента в Южна Африка до 24 процента в Индия. Като цяло според проучването 45 процента от възрастните имат един смартфон, докато една трета използват не толкова модерни телефони. Изследването не включва Китай, един от най-големите пазари на смартфони в света. Друг извод от проучването е, че във всички страни, включени в него, най-младите, най-образованите и хората с най-високи доходи имат смартфон. Някои страни с нововъзникваща пазарна икономика отчитат бърз растеж в използването на смартфоните, най-вече сред по-младите хора. Например 85 процента от бразилците под 34 години имат смартфон спрямо над 60 процента през 2015 година. Във Филипините броят на хората, които използват смартфони, е нараснал повече от двойно за 3 години, за да достигне до 71 процента. Проучването обхваща 30 133 души в 27 страни и е направено между 14 май и 12 август 2018 година.", "date": "2019.02.06", "title": "Търсенето на смартфони е в застой в богатите страни, сочи изследване"}
{"url": "https://www.dnevnik.bg/bulgaria/2019/02/06/3386431_nakazaniiata_za_domashno_nasilie_dostigat_do_10_godini/", "text": "Принудата в условията на домашно насилие ще се наказва с лишаване от свобода от 3 до 10 години. Това е най-тежкото наказание в промените на Наказателния кодекс срещу насилието в семейството. Проектът бе внесен от председателя на Народното събрание Цвета Караянчева и група депутати. Приемането на тези промени трябва да компенсира отхвърлянето на Истанбулската конвенция и да убеди другите, че се вземат мерки за защита на физически по-слабите от силните. За закана за насилие е предвидено наказание до 6 години затвор, когато престъплението е насочено срещу личността или имота на лицето. За закана в условията на домашно насилие обаче е необходимо заканването да е създало основателен страх, че може да бъде осъществено. Следенето става престъпление, което ще се наказва до 1 година лишаване от свобода. Но ако е в условията на домашно насилие - наказанието е до 5 години. Следенето е дефинирано като нежелано поведение или със заплашителен характер, което дава да се разбере, че другото лице е наблюдавано и създава у него основателен страх. Към следенето спада и нежеланата комуникация във всички форми и със всички средства.", "date": "2019.02.06", "title": "Наказанията за домашно насилие достигат до 10 години"}
{"url": "https://www.dnevnik.bg/sport/2019/02/06/3385997_radoslav_iankov_zavurshi_sedmi_vuv_vtoriia_si_start_na/", "text": "Носителят на Големия кристален глобус за 2016 г. Радослав Янков завърши седми във втория си старт от световното първенство по сноуборд в Парк Вали. След като в понеделник  отпадна в квалификациите на паралелния гигантски слалом , 29-годишният българин стигна до четвъртфиналите на паралелния слалом. Янков преодоля пресявките с девети резултат, като завърши двата манша за 1:21.22 мин. Световният шампион в дисциплината от 2015 г. Роланд Фишналер беше най-бърз с 1:18.68 мин., следван от швейцареца Дарио Кавизел (1:19.23 мин.) и руснака Дмитрий Логинов (1:19.76 мин.). В осминафиналите Янков победи словенеца Ян Кошир, който пропусна врата и не завърши. В най-оспорвания четвъртфинал 29-годишният българин отстъпи с 0.33 сек. срещу Фишналер. Италианецът стигна до големия финал, където отстъпи срещу Логинов. 19-годишният руснак спечели втори златен медал в Парк Вали, след като триумфира и в паралелния гигантски слалом. За Фишналер отличието е трето от световни първенства след златото в паралелния слалом през 2015 г. и среброто в паралелния гигантски слалом през 2013 г. Щефан Баумайстер завърши трети и спечели първия си медал от голям шампионат.", "date": "2019.02.06", "title": "Радослав Янков завърши седми във втория си старт на световното по сноуборд"}
{"url": "https://www.dnevnik.bg/sviat/2019/02/06/3377094_buntut_na_jultite_jiletki_e_kriza_i_na_socialnata/", "text": "Продължаващият месеци наред протест на т.нар. жълти жилетки във Франция са демонстрация и на дълбоко вкоренено сред милиони хора - предимно извън големите градове - убеждение, че обществото изобщо не мисли и не прави нищо за тях. Гневът им се подсилва от растящите режийни разходи - особено сред ниско платените работници - и създаваното от медии и опозиционни политици впечатление за президента Еманюел Макрон, че провежда реформи в полза на богатите и не чува протестите на бедните. Данни за икономически и социални индикатори във Франция дават известно обяснение защо толкова много хора се смятат да забравени от обществото. Колко щедра е социалната система Ако не бяха социалните помощи, бедността и неравенството във Франция щяха да са сред едни от най-големите в развитите държави, сочи статистиката на Организацията за икономическо сътрудничество и развитие (ОИСР).", "date": "2019.02.06", "title": "\"Жълтите жилетки\" се бунтуват и заради криза на социалната държава"}
{"url": "https://www.dnevnik.bg/sport/2019/02/06/3385625_vratariat_koito_ne_spira_da_igrae/", "text": "Времето винаги е относително понятие. Например, много или малко са 284 часа? За обикновения служител това са около седем работни седмици. Погледнато от призмата на футбола обаче, тези 284 часа са изключително много време. Всъщност, толкова е времето, в което вратарят Самир Ханданович е \"работил\" в официалните си мачове в последните пет години. Стражът на \"Интер\" е футболистът с най-много игрови минути за последните пет години в петте големи европейски първенства. Словенецът е почти несменяем на вратата на отбора си, като е бил на терена в продължение на 17 010 минути в 189 мача, сочи проучване на Международния център за футболни изследвания (CIES Football Observatory). От идването си в \"Интер\" през 2012 г. Ханданович се превърна в ключова фигура за тима. Словенецът често спасява \"нерадзурите\" в трудни ситуации, като е сред най-успешните вратари в спасяването на дузпи. В кариерата си той е неутрализирал 37 от 101 изпълнени 11-метрови удари. 34-годишният Ханданович има впечатляващ рефлекс и пространствено виждане. През този сезон словенецът е на върха при вратарите в петте големи първенства в Европа, като е спасил 80.5% от всички удари по посока на вратата му. На терена и извън него Ханданович е описван като спокоен и уравновесен, а водещо в живота му е да изчаква правилния момент. Именно търпението е в основата на успеха на Ханданович, като началото на престоя му в \"Удинезе\" преминава през няколко наема и несигурност, преди да се утвърди в тима през 2007 г. Пет по-късно става част от \"Интер\", където играе неизменно до днес. Първите пет места в класацията на CIES са заети от вратари. С най-много игрови минути в последните пет години в петте големи първенства са още Антони Лопес (\"Лион\" - 16 560 минути), Андреа Консили (\"Атланта\", \"Сасуоло\" - 16 552), Давид де Хеа (\"Манчестър юнайтед\" - 16 544) и Беноа Костил (\"Рен\", \"Бордо\" - 16 470). Начело в класацията при полевите футболисти е Сесар Аспиликуета. Защитникът на \"Челси\" е изиграл 182 мача в последните пет години, като е престоял на терена общо 16 099 минути. В подреждането следват Камил Глик (\"Торино\", \"Монако\" - 15 754 минути), Данило Ларангейра (\"Удинезе\", \"Болоня\" - 15 613), Дани Парехо (\"Валенсия\" - 15 217) и Лионел Меси. Звездата на \"Барселона\" е играл в 180 мача или общо 15 197 минути.", "date": "2019.02.06", "title": "Вратарят, който не спира да играе"}
{"url": "https://www.dnevnik.bg/evropa/2019/02/06/3385810_babish_moje_da_e_purviiat_politik_zasegnat_ot_novi/", "text": "Чешкият премиер милионер Андрей Бабиш рискува да е първият европейски политик, засегнат от новата европейска процедура срещу конфликта на интереси. Има подозрения, че Бабиш, който е на второ място в списъка на най-богатите чехи, все още е собственик на конгломерата \"Агроферт\" (присъстващ в химическата индустрия, хранително-вкусовата промишленост и медиите), прехвърлен формално от премиера на доверителни фондове в съответствие със законовите изисквания. В рамките на процедура, чието начало бе поставено миналата година от антикорупционната организация \"Трансперънси интернешънъл\" и от опозиционната Партия на пиратите,  обвиненията в конфликт на интереси срещу Бабиш бяха подновени . \"Агроферт\" получава средства от европейски фондове, от чешки фондове и изпълнява обществени поръчки. Бабиш е в конфликт на интереси във всички тези операции и те трябва да бъдат преустановени\", заяви пред \"Франс прес\" ръководителят на чешкия клон на \"Трансперънси интернешънъл\" Давид Ондрачка. Премиерът вече е обект на разследване за предполагаемо незаконно получаване на европейски субсидии, свързано с хотелския му комплекс \"Щъркелово гнездо\". Бабиш, който е ръководител на популисткото движение \"Действие на недоволните граждани\" (АНО), отхвърли всички обвинения и заяви, че това е \"клеветническа кампания\" на политическите му опоненти. През миналия септември \"Трансперънси интернешънъл\" и Партията на пиратите отправиха питане до Европейската комисия дали \"Агроферт\" има право да получава европейски средства, ако Бабиш продължава де факто да контролира компанията. Те също така подадоха жалба в кметството на Черношице (недалеч от Прага), където е постоянният адрес на Бабиш, с твърдението, че той нарушава чешкия закон за конфликтите на интереси в качеството си на собственик на медии. Брюксел и Черношице  дадоха да се разбере,  че е възможно твърденията да са основателни. Двойна роля В станал достояние на обществеността документ юристи на Европейския съюз посочват, че правителствени служители нямат право да се ползват от субсидиите на ЕС, предназначени за обществата, които управляват. Комисията преустанови субсидиите за \"Агрофорт\" и изпрати експерти, които да извършат одит на въпросните компании. Окончателното решение на Комисията се очаква през април. Тя ще провери и субсидиите, предоставени на чешката компания от 2014 г., в който период Бабиш бе финансов министър в правителство начело със социалдемократите. \"Трансперънси интернешънъл\" използва и данните, намерени в регистрите за действителна собственост, въведени миналата година от ЕС, за да се бори срещу прането на пари. Терминът \"действителна собственост\" се отнася за хора, които имат права върху капитали, въпреки че капиталите юридически принадлежат на другиго. Тъй като чешкият регистър не е изцяло достъпен, \"Трансперънси интернешънъл\" и Партията на пиратите се допитали и до словашкия регистър, в който са посочени 37 компании, на които Бабиш е действителен собственик. През 2017 г. \"Агроферт\" е получила европейски субсидии на стойност 82 милиона евро, твърдят чешки медии. Според Ондрачка \"можем да кажем, че ЕС съфинансира един олигарх, който печели поредица от избори в страна членка\". Очакващият решението на Брюксел през април (което може да изиска Прага да върне въпросните субсидии) независим политически анализатор Иржи Пехе е на мнение, че то ще създаде важен прецедент, тъй като \"това е първият голям случай след влизането в сила на директивата, въвела по-строги правила за конфликтите на интереси\". Първи тест \"Андрей Бабиш е първият тест за Комисията\", добавя Пехе. Кметството на Черношице обяви миналия месец, че е взело решение, но не разкри какво е то. Бабиш въпреки това заяви, че \"е абсолютно несъгласен\" с това \"политическо\" решение и съобщи, че ще обжалва. \"Не разбирам как чиновници, занимаващи се с нарушения на закона за движение по пътищата, могат да вземат решение по толкова сложен юридически въпрос. Те се залъгват\", каза той. Бившият комунист Бабиш, на 64 години и от словашки произход, също така е подозиран в сътрудничество с тайната полиция през 80-те години на миналия век, когато Чехословакия бе част от съветския лагер. Бабиш отхвърля и това обвинение. /БТА", "date": "2019.02.06", "title": "Бабиш може да е първият политик, засегнат от нови мерки срещу конфликти на интереси в ЕС"}
{"url": "https://www.dnevnik.bg/analizi/2019/02/06/3385709_sasht_vuvliakoha_vietnam_v_igrata_s_kitai/", "text": "Президентът на САЩ Доналд Тръмп и председателят на КНР Си Цзинпин ще се срещнат може би в края на февруари. Стопанинът на Белия дом каза, че мисли за такъв вариант. По-рано Вашингтон съобщи, че се подготвя и среща с лидера на Северна Корея Ким Чен-ун. По данни от източници и в двата случая преговорите изглежда ще протекат във Виетнам. Сценарий, който ще повиши ролята на тази страна в световен мащаб. Според експерти американците са повели хитра игра в стремеж за сближаване с бившия си враг напук на Пекин. За място на възможната среща се сочи виетнамският крайбрежен град Дананг. Името му буди съвсем ясни асоциации у хората, следили хода на американската война във Виетнам. Защото през 60-те и 70-те там действаше огромна американска база с летище и пристанище, през която САЩ изпращаха в страната войници и военни товари. И ето, колелото на историята направи пълен оборот. Днес Вашингтон вижда в Дананг удобна точка на картата, където може да договори сделка в търговския спор с Китай и да стигне до разбирателство със Северна Корея за ядрено разоръжаване на страната. Според източник на издавания в Хонконг в. \"Саут Чайна морнинг пост\", председателят на КНР и главата на американската администрация обмислят среща в Дананг на 27 и 28 февруари. Тръмп спомена това тези дни, докато разговаряше във Вашингтон с китайска търговска делегация, оглавявана от вицепремиера Лю Хъ. Президентът на САЩ каза, че за да сключат търговска спогодба. Не бяха огласени никакви подробности за подготовката на това събитие. Китайското външно министерство посочи само, че Си би желал да поддържа контакти с Тръмп по различни канали. Вашингтон се готви и за втора среща между Тръмп и Ким Чен-ун в края на февруари. Президентът на САЩ обеща да съобщи датата и мястото тази седмица - може би във вторник, когато ще огласи доклад за положението на страната. В. \"Уолстрийт джърнъл\" съобщи, че по време на разговора в Овалния кабинет на Белия дом делегацията от КНР е предложила на Тръмп да се срещне със Си на китайския остров Хайнан - след като американският лидер приключи преговорите с Ким. Както обясни Цзин Цанжун, зам.-декан на факултета за международни изследвания в Народния университет на Пекин, и да организира срещата с Тръмп на своя територия. \"Проблемът е двустранен. Няма нищо общо с трети страни. Китай направи огромни отстъпки в търговията. И ако Тръмп ще пътува за Източна Азия, идеално би било да избере Хайнан\", посочи китайският учен. Той смята освен това, че Китай не иска да усложни търговските преговори с дискусии за денуклеаризацията на Северна Корея. Китай все още е най-големият търговски партньор и опора на КНДР. В разстояние на година Ким Чен-ун има четири срещи със Си. Според някои наблюдатели той смята да използва връзките си с Пекин като коз в следващите си преговори с Тръмп. Нека припомним, че Тръмп и Си се разбраха на декемврийската си среща да отложат по-нататъшното вдигане на митата с 90 дни, до 1 март 2019 г. Щатите обаче заплашиха да обложат китайски стоки за 200 милиарда долара с мита, повишени от 10 на 25 процента, ако дотогава американските претенции не бъдат задоволени. Дмитрий Мосяков, шеф на отдела за Югоизточна Азия в Института по ориенталистика към РАН, отбеляза пред \"Независимая газета\": \"Ясно е защо САЩ искат срещите на върха да бъдат във Виетнам. Те полагат максимални усилия за развитие на отношенията с Ханой и го разглеждат като свой ключов съюзник в Югоизточна Азия. Американците поддържат връзки и с официалните власти, и с интелигенцията\". По думите на експерта, САЩ се стремят да покажат, че Виетнам - някогашен враг, се превръща в приятел на Америка. \"Това е хитър ход. Той трябва да демонстрира доверието на Вашингтон към виетнамското ръководство. Американците исккат да превърнат Дананг във витрина на Виетнам, подобно на Ханой и Хошимин - обясни Мосяков. - Същевременно виетнамско-китайските отношения се стабилизираха. Министърът на отбраната на Виетнам направи посещение в Китай, там бе обсъдена темата за сътрудничество.\" Трудно е да се каже дали Си Цзинпин ще склони на среща във Виетнам. Защото Китай прозира смисъла на американската игра. Си не е забравил как в края на миналата година вицепрезидентът на САЩ Майкъл Пенс обвини Китай в нечестна търговия, експанзия и други смъртни грехове, заключи експертът. /БТА", "date": "2019.02.06", "title": "САЩ въвлякоха Виетнам в играта с Китай"}
{"url": "https://www.dnevnik.bg/sviat/2019/02/06/3385897_makedoniia_se_priblijava_kum_nato_dnes_s_protokola_za/", "text": "Македония ще подпише протокола за членство в НАТО заедно с 29-те страни - членки на Алианса, днес. С това страната все още ще е далеч от членство, но ще е преодоляла част от пречките, които я спъват да се присъедини вече десетилетие. През 2008 г. Гърция блокира членството ѝ заради спора за името, което след ратификация в парламента в Атина вече ще е Северна Македония съгласно Преспанския договор от миналата година. Именно тази сделка стана причина Македония на получи покана за присъединяване, а Гърция да увери, че вече няма да е пречка по пътя ѝ. Предстои Атина да ратифицира в петък протокола, който формално ще бъде подписан днес в Брюксел. Според гръцки и македонски медии не се очакват трудности, тъй като опозиционната \"Нова демокрация\" най-вероятно ще подкрепи документа. Лидерът ѝ Кирякос Мицотакис вече заяви, че след като депутатите са ратифицирали Преспанския договор, ще подкрепи и протокола за НАТО. След това ще трябва всички страни - членки на НАТО, да са го гласували в парламентите си. Представител на Алианса каза наскоро в интервю за македонска медия, че организацията очаква страната да стане неин член до пролетта на 2020 г.", "date": "2019.02.06", "title": "Македония се приближава към НАТО днес с протокола за членство"}
{"url": "https://www.dnevnik.bg/sport/2019/02/06/3385985_edna_flanelka_na_molia/", "text": "\"Изпуснатата риба е винаги голяма.\" Това е китайска мъдрост, или поне така излиза при търсене в \"Гугъл\". Всъщност, от бизнес гледна точка това изречение звучи смислено. Изглежда в \"Барселона\" са напълно наясно с това, макар и най-вероятно да не са го чели. В стремежа си да бъдат близо до огромния китайски пазар, каталунците обърнаха подобаващо внимание на тържествата в Китай по случай новата година. От клуба посветиха поздравително видео по случай празника.  \"Барселона\" направи и още по-голяма крачка с поглед към милионите футболни почитатели в азиатската страна. Клубът обяви в \"Туитър\", че във важния двубой срещу \"Реал\" (Мадрид) тази вечер имената на играчите ще бъдат изписани и на китайски. На фланелката на Меси ще пише както обичайното Messi, така и 梅西. \"Барселона\" посреща \"Реал\" в първия мач от полуфиналите за Купата на краля. Мачът е тази вечер от 22.00 часа на \"Камп ноу\".", "date": "2019.02.06", "title": "Една фланелка на 梅西, моля"}
{"url": "https://www.dnevnik.bg/sport/2019/02/06/3385763_aleksandur_lazarov_-_ot_misulta_za_otkazvane_do_mach_s/", "text": "След две победи,  два спасени мачбола и емоционален обрат  Александър Лазаров сътвори подвиг и влезе в основната схема на \"София оупън\". Той стана едва вторият български тенисист с победа в турнира след Григор Димитров. Лазаров отстрани двама от фаворитите в квалификациите и стигна до най-големия мач в кариерата си досега. Днес около 14.00 часа 21-годишният българин ще се изправи срещу един от най-силните испански тенисисти в последното десетилетие - Фернандо Вердаско. Само преди година Лазаров се намира в труден етап и дори обмисля отказване от тениса. Той преживява трудно 2017 година, която описва като най-тежката в кариерата си. Българинът записва доста поражения, губи мотивация за тренировки и мачове, а опитът да потърси промяна в парижката академия Аll In се оказва неуспешен. В началото на 2018 г. за трети пореден път допуска загуба в първия си мач в София. \"Не знам какво да кажа. За четвърти път участвам в този турнир. Миналата година паднах много лошо. Дори на моменти мислех да се откажа. Психически бях много зле. Успях обаче да се преборя и сега виждам, че си е заслужавало\", каза Лазаров след  победата срещу Лука Вани  във втория кръг на квалификациите. Българският тенисист, който дори не е част от световната ранглиста, поднесе втора голяма изненада в зала \"Арена Армеец\". В неделя той  отстрани поставения под №3 и бивш №44 в света Лукаш Лацко  след страхотен успех със 7:6 (2), 6:2. Последва още един паметен мач за 21-годишния Лазаров. Той изоставаше с 4:5, 15:40 при сервис на Вани в решаващия трети сет, но показа характер срещу поставения под №5 в квалификациите и спечели със 7:6 (6), 3:6, 7:5 след 2.10 часа игра. \"Не мога да повярвам дали сънувам, или е реалност. Не съм играл в такива двубои. Когато той стигна до два мачбола, си казах, че се получи хубав двубой и че съм дал всичко от себе си. Не мислех, че е във възможностите ми да обърна мача. Когато изравних за 5:5, си повярвах и си казах, че няма как да загубя\", сподели Лазаров. Роденият в Маями тенисист е син на дългогодишния национал за купа \"Дейвис\" Красимир Лазаров, а дядо му Георги също е бивш състезател и треньор. През есента той стана национален шампион на открито, а през януари стигна до финала на държавното първенство в зала, което му осигури \"уайлд кард\" за \"София оупън\". Мачът с Вердаско ще е втори за Лазаров в основна схема на турнир от календара на АТП. През 2017 г. той получи \"уайлд кард\" за основната схема в София, като отстъпи в първия кръг срещу молдовеца Раду Албот (6:7, 2:6). Другите му два мача на ниво АТП също бяха в \"Арена Армеец\", но в квалификациите. Миналата година той спечели първия си сет, но допусна обрат срещу германеца Оскар Оте - 7:6, 5:7, 6:1. При дебюта си през 2016 г. Лазаров отстъпи с 6:7, 4:6 в оспорван мач с румънеца Мариус Копил, който игра финал в София през 2018 г. \"Мачът с Вердаско е сбъдната мечта. Още когато след жребия видях, че той започва с квалификант, си говорех с приятели, че ако преодоля квалификациите, искам да играя с него. Той беше един от идолите ми като малък. Още помня паметния му мач с Рафа Надал в полуфиналите на Australian Open, когато загуби в пет сета\", заяви Лазаров. Какво очаква от най-престижния мач в кариерата си досега? \"Очаквам да дойдат доста хора и да не ме бие много (смее се). Надявам се да покажа добър тенис, както до момента\", каза българският тенисист. Лазаров, който остана единственият българин в индивидуалния турнир, се надява българската публика отново да му помогне да се представи добре. \"Такава подкрепа не съм имал през живота си. Обичам ви с цялото си сърце и се надявам да ме подкрепяте така до края. Вие ме карате да се мотивирам, да подскачам, да викам, да се боря.\" Българинът допълни, че публиката в София го кара да се чувства като истински тенисист, и посочи какво го мотивира да продължава да се занимава с тенис: \"Просто твърде много ми харесва този спорт и искам да стане нещо от мен един ден.\" Програмата за деня Мирза Башич - Мартин Клижан (от 12.00 ч.) Александър Лазаров - Фернандо Вердаско Адриан Андреев/Димитър Кузманов - Робин Хаасе/Матве Миделкооп Роберто Баутиста Агут - Матю Ебдън (най-рано в 18.00 ч.) Карен Хачанов - Матео Беретини Ласло Джере - Михаил Кукушкин Мартон Фучович - Андреас Сепи Рохан Бопана/Дивидж Шаран - Мате Павич/Ненад Зимонич Никола Мектич/Юрген Мелцер - Сантяго Гонсалес/Айсам Куреши Дживан Недунчежиян/Пурав Раджа - Робърт Галоуей/Натаниел Ламонс", "date": "2019.02.06", "title": "Александър Лазаров - от мисълта за отказване до мач с Вердаско"}
{"url": "https://www.dnevnik.bg/bulgaria/2019/02/06/3386028_niakolko_slabi_trusa_sa_registrirani_v_cherno_more_na/", "text": "Шест слаби труса са регистрирани тази сутрин в Черно море, на около 30 км от Бургас и на около 15-20 км от нос Емине и Слънчев бряг. Това съобщава Националният институт по геофизика, геодезия и география (НИГГГ) при БАН, цитиран от \"Фокус\". Трусовете са слаби - с магнитуд между 2.4 и 2.2 по Рихтер. Първият е регистриран в 5.50 часа, като и продължават и в момента. Дълбочината им е различна, но земетресенията са плитки - между 3 км и 6 км. Няма данни някой от трусовете да е усетен. По-късно слаб трус - 3.1 по Рихтер, бе регистриран и край Петрич. Той е бил на 10 км дълбочина по данни на Националния институт по геофизика, геодезия и география.", "date": "2019.02.06", "title": "Няколко слаби труса са регистрирани в Черно море, на 30 км от Бургас"}
{"url": "https://www.dnevnik.bg/bulgaria/2019/02/06/3367012_buntut_na_mladite_sudii/", "text": "Промяна в Наказателно-процесуалния кодекс (НПК) и в Гражданския процесуален кодекс (ГПК), осмисляне и провеждане на цялостна съдебна рефомра. От това казват, че се нуждаят двама млади съдии от Софийския районен съд, с които \"Дневник\" разговаря за избора им на професия и какво им дава тя. Радослава Качерилска е наказателен съдия, а Васил Александров - граждански. И двамата са завършили Софийския университет. Тя е в Софийския районен съд от 2014 г., а той от лятото на 2018 г. Наказателното производство е царство на съдията Качерилска няма юристи в семейството си. От дете иска да стане съдия покрай филмите заради тогите и перуките, и още преди гимназията е знаела с какво иска да се занимава. Любими са ѝ били и криминалните романи. В началото обаче не вярвала, че ще й хареса наказателното право. Университетът и задължителният стаж променили мнението ѝ. Дори е мислела да ходи и на прокурорски изпит, ако не стане със съдийския. \"Добре, че не се наложи, това нямаше да е моята система\", казва тя. Причината - не ѝ харесва йерархията, някой друг да казва какво да правиш, възможността някой друг да решава вместо теб, както и да изработиш нещо и да го оставиш в ръцете на друг (понякога един прокурор изготвя обвинителен акт, а друг се явява по делото пред съда). \"В момента не ми харесва как се управлява прокуратурата. Има натиск, принуда. Аз тук не съм усещала такова нещо\", допълва Качерилска. Обяснява, че по-скоро ще й е неприятно да работи с друга правна материя. Защото в наказателната има повече свобода - това да се рови в дело и да изследва версиите - \"наказателното производство е царство на съдията\".  \"Но се случва - свидетели изменят показанията си, умират свидетели, доказателствата са опорочени и съдът не може да ги ползва. И хората казват - да, ама той е виновен. Като няма обаче доказателства, е така\", аргументира се Качерилска. И обобщава - \"най-трудното е да се отдели личното усещане от съдийското решение\". Иначе най-неприятни психически са ѝ делата по Закона за здравето. Казва, че се справя с мисълта да изпрати извършител на престъпление в затвора, когато се е убедила, че е виновен, но \"психичноболният не е извършил нищо виновно, понякога не е извършил нищо... А ти знаеш къде ги пращаш. Там е по-зле от затвора. Сега говорят само за условията в арестите, да - не са добри, но да видят условията в лудницата\".  \"Въпреки че в сегашната ситуация ме е срам малко да кажа, че съм съдия, но вътрешно много се гордея\", уточнява тя. На въпрос какво ѝ взема Качерислка посочва ограниченията - \"за хората, които те виждат в ежедневието, не си Радослава, а си съдията, представителят на системата. Актовете не са лично твои, а съдът наложи малкото или голямото наказание. Така осъзнаваш, че трябва да имаш едно наум с кого общуваш, как изглеждаш в обществото, каква позиция заемаш публично. Има отдръпване на хората около теб\". Допълва, че отговорността също е голям фактор. Казва, че съдийската професия не е работа от 9 до 17 часа, делата се мислят винаги и това променя човек. . \"В момента сме твърде на показ. Трябва да бъдем оставени на спокойствие - от изпълнителна власт, страните, медиите.\" По думите ѝ това води до две неща: първо се обръща пирамидата и най-важното в един процес става шумът в началото - при задържането, а не при постановяването на съдебно решение, а от друга страна, влизането на медиите в съда опорочава процеса. \"В момента така работи системата - най-важното е в началото. Шумът покрай задържането. Щом някой е задържан, значи всичко е готово - той е виновен и осъден в очите на хората. Това мен много ме тормози, защото, като има медии, се променя поведението на страните в съда, на прокуратурата, на адвокатите. Някои свидетели, като ги попитам нещо, получавам отговор, защото така казаха по телевизията. Опорочава се процесът, би било хубаво да не се обсъждат висящи дела\", казва тя. И допълва: \"Преди бяхме толкова капсулирани, съдията не се показваше по телевизиите, той говореше с решенията си. В момента особено прокурорите станаха по-известни от политиците. Но вече има и съдии, които търсят медийно внимание. Не знам колко е полезно това. Същото е положението и във Висшия съдебен съвет (ВСС). Вместо да се върши работа, има политичеко говорене.\" Качерилска коментира, че откакто е в системата, досега е направено малко за съдебната реформа, а и по въпроса дали направеното е добро има различни мнения. По думите ѝ има нужда от електронно правосъдие, от промяна в Наказателно-процесуалния кодекс, тъй като наказателният процес е много формален. Дава и пример от разказ на свой колега, който, докато бил в Америка, тамошен съдия подписвал разрешение за изземване и претърсване, докато говори с българския магистрат. \"А тук полицаят пише нещо, после прокурорът го пише същото, но от свое име, после и съдията. Защо кипи толкова излишен труд\", пита Качерилска. Обяснява, че те не са юристи, но могат да вземат решението - ако двамата са на едно мнение, а съдията на друго. Само че тя не помни в своята практика случай, при който взето от заседатели решение да е потвърдено от горните инстанции, защото те не могат да напишат мотиви така, че решението да издържи пред горните съдилища. По закон заседателите са равни със съдията, но проблемът е, че тях никой не знае какви са. \"Аз съм минала изпити, психотест, знае се, че не съм осъждана. Тях никой не ги проверява. Имахме заседател, който в хода на едно дело се разбра, че е осъден условно за блудствени действия. Заради това процесът започна отначало, а и какво впечатление оставя това за съда. Освен това заседателите често са политически ангажирани заради начина, по който се избират - през общинските съвети. По-лесно се манипулират. Понякога съдията губи повече време да обясни на заседателите делото и да спори с тях\", обяснява Качерилска. Допълва, че е недоволна и от последните изменения в НПК, които въведоха разпоредителното заседание. Заради необмисленост то само е забавило работата на съда. Върховният касационен съд (ВКС) логично е приел, че предвид ще се вземат и възражения срещу обвинението, направени след разпоредителното заседание. \"Обвинителният акт няма да стане по-ясен, ако някой не е посочил неяснотите в разпоредителното заседание\", обяснява Качерилска. Според нея измененията трябва да се правят с основната помощ на работещи юристи. \"В Народното събрание останаха малко юристи. Сега очакват проблем с делото за КТБ и променят закона (наскоро депутатите отмениха изискването в началото на заседанието да се чете обвинителният акт, което може да засегне делото за фалита на КТБ.  Изчисления на \"Дневник\" показаха, че обвинителният акт по това дело ще се чете около две години  - бел. ред.). \"Разочарована съм от тези промени. Не мисля, че реформата е свършила, нито че е в много правилна посока\", обобщава съдията. За сегашния състав на ВСС казва, че магистратите са имали големи очаквания към него заради прекия избор на част от членовете му от магистратите. По думите ѝ съветът се старае, но нещата се променят бавно. Все пак смята, че има надежда за резултатите от работата на кадровия орган. \"Без работеща и независима съдебна власт няма как да има демокрация\", казва за финал Качерилска. От корупцията винаги остават следи - преки или просто мирис В семейството на Васил Александров също няма юристи. Когато е в университета, той иска да стане адвокат. Дори за малко работи в кантора. Срещата със съдии по време на програма за обучение за стажанти го кара да промени желанието си. И не съжалява. Вече е разбрал, че адвокатската професия не е за него, докато работата като съдия му дава нужната свобода. Поне засега няма съмнение и за избраната от него материя - гражданско право. \"Ако искаш да се занимаваш с право, това е професията. Отделен е въпросът, че ние се занимаваме и с много странични, технически неща, които отнемат време, вместо да го отделяме за същинската съдийска работа\", казва Александров. Дали е съгласен с думите на правосъдния министър Цецка Цачева, която обяви успешния край на съдебната рефома: \"Хубаво е винаги да има нещо да се променя. Иначе ще сме в застой. През годините някой все определя нещо за завършено или зз успешно завършено. Доколко е успешно е въпрос на гледна точка. Но според мен има какво да се желае за процесуалните закони\", разказва Александров. Дава и пример със скорошната реформа в заповедното производство, инициирана от омбудсмана Мая Манолова за защита на длъжниците. \"Благородно е, че искаме да защитим длъжника. Но когато го защитаваме, трябва хубаво да мислим какво правим. В момента заповедното производство е неефективно. Реално длъжника сме го натоварили с много разноски, което е благородно, защото той, ако знаеше, че има дело, щеше да отиде да си плати, вместо след това да плаща и разноски\", с лека ирония казва съдията. По думите му с промяна в процесуалните закони и местната подсъдност по някои дела нещата няма да се получат. \"Да, може да се разтовари малко СРС. Но трябва компексно решение\", казва още Александров. , обяснява младият съдия. Сроред него със законодателна промяна няма как да се оправи демографията, но има какво да се подобри, за да работи най-натовареният съд в страната - СРС, спокойно. За целта обаче трябва цялостно осмисляне на реформата и идея как да бъде осъществена тя. . Първият се състои в това, че в очите на обикновения човек съдията трябва да гледа делото, както гледа другите си дела, и да не вдъхва съмнение. \"Обективният фактор се тества чрез субективния. Той е по-труден за разпознаване, влияе се от поведението на самия съдия. Ако и двата са налице, можем да кажем, че делото се гледа обективно. Независимостта обаче може да се погледне от друга гледна точка - касае се за обързаности в самата система. Това зависи от конкретния човек. Не винаги липсата на независимост се проявява като нещо незаконно. Може да е свързана с избора на съдията за председател например. Вече избран, той връща услугата на благодетеля си, като го избира за заместник. Той има право да направи сам екипа си, но отстрани не изглежда добре. Независимостта може да се погледне и от най-отчетливата ѝ страна - на корупцията. Корупцията не е само пари в плик, може да е услуга, приемане на нещо, което не винаги е материално. От нея обаче винаги остават следи. Понякога са преки, друг път са под формата на мирис\", обяснява Александров. Посочва и друга гледна точка - тази на внушенията, целящи да се дескредитира някой магистрат, което става чрез медиите. \"По-лошото е, че обществото вярва на това, което гледа и чете. Не ме разбирайте погрешно, трябва да се пише за съда, но свободата на словото и информацията не са манна небесна. Има много съдебна практика, която залага страндартите на медийното писане и проверката на информация\", посочва съдията. . \"Обществото е настръхнало за справедливост, но е важно да се определи какво е справедливостта. В гражданските дела винаги има една недоволна страна, понякога и двете са недоволни\", казва Александров. Разказва и за някои адвокати, които, за да не злепоставят себе си и работата си, като загубят някое дело, казват на клиентите си, че съдията е взел пари. \"Ако попитаме хората дали съдебната система е корумпирана, повечето ще кажат да. Ако им се зададе следващият въпрос обаче - а вие колко пъти сте давали подкуп, най-вероятно никой няма да каже. Знаем, че системата е корумпирана, ама ние не сме давали парите\", казва съдията. \"Справедливостта, както казваше доц. Кристиан Таков, е многопластово понятие. Ако съдът не въздаде справедливост, ще я въздадат други сили. Във вселената нищо не се губи\", ззключава Александров. Според него в края на мандата на предишния състав на ВСС имаше запътване към дъното. Прави уговорката, че, за да не е краен, не казва, че кадровният орган направо е ударил дъното. \"Този ВСС е много различен, но проблемът и при двата състава е, че няма активно слушане. В предишния ВСС имаше хора и от двата лагера, които даваха нелоши идеи. Но те не се слушаха по същество. Щом идеята беше дадена от другия лагер, означаваше, че тя не става. Този състав на ВСС ми се струва по-разумен, има някакво разбиране. Освен това на този ВСС трябва да се даде време. Това са 25 души, които не са работили заедно досега\", коментира съдията. Той обаче не вярва и този съдебен съвет да осъществи идеята за прекрояването на съдебната карта. Темата по думите му е горещ картоф и никой не иска да взема непопулярни решения.  Дава му и истински приятелства, отношение към хората и живота изобщо. \"Да стъпиш здраво на земята, а понякога и да се съмняваш, което е безценно, дава и удовлетвореност, като се раздаде справедливост\", допълва Александров. Това, което му взема, пък е свързано с липсата на достатъчно време за близките хора. \"Ограничава някои избори. Но това е част от цената, която трябва да се плати. Човек може да има сравнително пълноценен личен и социален живот и да бъде съвсем нормален съдия, стига да има организация\", казва накрая Александров.", "date": "2019.02.06", "title": "Бунтът на младите съдии"}
{"url": "https://www.dnevnik.bg/sviat/2019/02/06/3386032_trump_se_zakani_da_postroi_stenata_si_kritikuva/", "text": "Президентът на САЩ Доналд Тръмп призова в годишната си реч \"За състоянието на съюза\" републиканците и демократите да правят компромиси, предадоха \"Франс прес\" и ДПА, цитирани от БТА. \"Трябва да отхвърлим политиките на отмъщения и ответни удари и да прегърнем безграничния потенциал на сътрудничеството, компромиса и общото благо. Заедно можем да скъсаме с десетилетията на политически безизходици. Можем да преодолеем старите разделения, да излекуваме старите рани, да изградим нови коалиции, да изработим нови решения и да разгърнем невероятното обещание за бъдещето на Америка. Решението трябва да вземем ние\", заяви Тръмп в  речта си  - първата, която той произнася в условия на споделено управление, след като демократите поеха контрола над долната камара на Конгреса. Речта му идва след дълги седмици спорове между демократите и републиканците за стената, която Тръмп иска да построи при границата с Мексико. Президентът в крайна сметка отстъпи и  сложи край на продължилата рекордните 35 дни  частична парализа на държавната администрация, без да е получил финансиране за проекта си за борба с незаконната имиграция. Тръмп призова членовете на Конгреса да работят заедно по деликатната тема за имиграцията и увери, че само една стена по южната граница може да гарантира сигурността на САЩ. \"Ще построя тази стена. Стените работят и спасяват животи. Затова нека работим заедно за постигане на компромис и да сключим споразумение, което ще направи Америка наистина сигурна\", каза Тръмп. \"Лов на вещици\" Той разкритикува  разследването  на специалния прокурор Робърт Мълър, част от което касае подозренията за съглашателство между Русия и предизборния екип на Тръмп по време на кампанията за президентските избори от 2016 г. \"В САЩ се извършва едно икономическо чудо и единствените неща, които могат да го спрат, са идиотските войни, политиката или смехотворните и партийни разследвания\", заяви Тръмп, който редовно определя разследването на Мълър като \"лов на вещици\". \"Ако искаме мир и законност, не може да имаме войни и разследвания. Трябва да сме единни в нашата страна, за да победим враговете си в чужбина\", каза Тръмп. \"Несправедливите търговски практики\" Той предупреди, че Китай повече няма да може \"да краде работните места и богатството на американците\", и настоя Пекин да сложи край на \"несправедливите си търговски практики\". \"Имам голямо уважение към президента Си (Дзинпин) и работим по ново търговско споразумение с Китай, но то трябва да включва реални структурни промени, за да се сложи край на несправедливите търговски практики, да се намали хроничният ни дефицит и да се защитят американските работни места\", заяви Тръмп, който започна търговска война с Китай, за да го накара да седне на масата за преговори. Доналд Тръмп и китайският му колега Си Дзинпин сключиха 90-дневно примирие на срещата си на върха в Буенос Айрес на 1 декември. Оттогава се водят преговори за промяна на търговския баланс в полза на САЩ, но и за спазването на интелектуалната собственост и спирането на принудителния трансфер на технологии. Край на епидемията от СПИН Тръмп обяви намерението си да сложи край на епидемията от ХИВ/СПИН в САЩ, като заяви, че тази цел може да се постигне за 10 години. \"В бюджета си ще поискам от демократите и републиканците да поемат необходимия ангажимент да се премахне епидемията от ХИВ в САЩ до 10 години. Заедно ще победим СПИН-а в Америка и други страни\", заяви Тръмп. По официални данни през 2017 г. в САЩ около 38 хил. души са заразени с ХИВ. През годините броят им спада, освен в някои общности като хомосексуалните, чернокожите и латиносите. Тръмп призова също за повече усилия за борба с раковите заболявания при децата и заяви, че иска да издигне в приоритет понижаването на разходите за здравеопазване и лекарства.", "date": "2019.02.06", "title": "Тръмп се закани да построи стената си, критикува \"смехотворните и партийни разследвания\""}
{"url": "https://www.dnevnik.bg/na_put/2019/02/06/3385860_fotogaleriia_gradovete_na_peru/", "text": "На Куско съм посветила цял  само ще обобщя за атмосферата – накацалите къщи по стръмните склонове много далечно ми напомниха за Велико Търново. Но тук разреденият въздух и великото инка наследство - симбиозата между историческите култури, са най-ярките ми преживявания.", "date": "2019.02.06", "title": "Фотогалерия: Градовете на Перу"}
{"url": "https://www.dnevnik.bg/bulgaria/2019/02/06/3386039_ako_baneva_se_kandidatira_za_evrodeputat_triabva_da/", "text": "Ако Евгения Банева се кандидатира за евродепутат, трябва да води кампанията от ареста и не може да излезе. Семейството явно не знае, че законът е променен от няколко години. Това заяви председателят на борда на директорите на дружество \"Информационно обслужване\" Михаил Константинов в ефира на \"Нова телевизия\". Поводът е намерението на Банева  да се кандидатира за евродепутат,  което беше съобщено в социалната мрежа \"Фейсбук\" от съпруга й Николай Банев. Той също се намира в ареста. \"Явно Баневи не са знаели, че законът е променен - член 160, алинея 4 на Изборния кодекс. Те са си мислили, че нещата са като преди 5 години. Не може кандидатстването за депутат да бъде индулгенция\", допълни Константинов. По думите му, дори теоретично тя да се кандидатира, шансовете й са песимистични. Другият събеседник в студиото – адвокат Марковски, потвърди, че тя няма как да излезе от ареста при това условие. \"Законът позволява да й бъдат предоставени компютър и телефон, но те ще бъдат под строг контрол\", каза той.  Това е втори опит на Евгения Банева да влезе в европарламента. На предишните избори тя получи малко над 6 хил. гласа. Тогава  тя обяви в интервю за \"Дневник\" , че се кандидатира, защото не може да се примири с изпращаните от партиите \"послушковци\" в Европарламента. Николай и Евгения Баневи бяха арестувани във Франция  през октомври по обвинение за източване на девненския завод \"Полимери\", укриване на данъци, финансови машинации и сговор за престъпления в чужбина. От началото на декември  двамата са в арест в България , като трите им молби за излизане от затвора  не бяха удовлетворени .", "date": "2019.02.06", "title": "Ако Банева се кандидатира за евродепутат, трябва да води кампанията си от ареста"}
{"url": "https://www.dnevnik.bg/sviat/2019/02/06/3386038_trump_poiska_zabrana_na_abortite_v_naprednala/", "text": "Президентът на САЩ Доналд Тръмп призова Конгреса да приеме закон за забрана на аборти \"в напреднала бременност\". Този израз обикновено се използва за последното тримесечие от бременността. Абортите са деликатна тема в САЩ от десетилетия. През 1973 г. Върховният съд постанови, че забраните на абортите са неконституционни, въпреки че в някои щати има ограничения за аборти в напреднала бременност. \"За да се защити достойнството на всеки човек, моля Конгреса да приеме законодателство за забрана на абортите в напреднала бременност на деца, които чувстват болка в майчината утроба\", посочи президентът, цитиран от \"Ройтерс\". \"Нека работим заедно, за да изградим една култура, която пази невинния живот\", допълни той. В  речта си \"За състоянието на съюза\"  Тръмп освен това отбеляза, че в САЩ има \"повече работещи жени от всякога досега и повече жени в Конгреса от всякога досега\". При тези думи конгресменки от Демократическата партия се изправиха и изръкопляскаха в рядка проява на подкрепа към речта на президента републиканец, предаде БТА.", "date": "2019.02.06", "title": "Тръмп поиска забрана на абортите в напреднала бременност"}
{"url": "https://www.dnevnik.bg/sviat/2019/02/06/3386040_trump_obiavi_vtora_sreshta_s_kim_chen-un_v_kraia_na/", "text": "Президентът на САЩ Доналд Тръмп обяви, че ще се срещне с лидера на Северна Корея Ким Чен-Ун на 27 и 28 февруари във Виетнам, за да продължат преговорите по ядреното разоръжаване на Пхенян, предадоха световните агенции, цитирани от БТА. \"Като част от нашата дръзка нова дипломация продължаваме историческите си усилия за мир на Корейския полуостров. Заложниците ни се завърнаха у дома, ядрените изпитания престанаха и не е имало изстрелване на ракета от 15 месеца. Ако аз не бях избран за президент на САЩ, сега по мое мнение щяхме да сме в широкомащабна война със Северна Корея. Още много остава да се свърши, но отношенията ми с Ким са добри\", заяви Тръмп. Той и Ким се срещнаха за пръв път в Сингапур през юни миналата година. Това бе първата среща на действащ президент на САЩ с лидер на КНДР. Тогава Ким изрази готовност за пълна денуклеаризация. Двете страни обаче не поеха конкретни ангажименти за това как КНДР ще се освободи от ядрения си арсенал и какво САЩ предлагат в замяна.", "date": "2019.02.06", "title": "Тръмп обяви втора среща с Ким Чен-Ун в края на февруари"}
{"url": "https://www.dnevnik.bg/razvlechenie/2019/02/06/3385842_iva_iankulova_yva_predstavia_debjutniia_si_album_v/", "text": "За мнозина 29-годишната Ива Янкулова може да е познат образ от дългогодишната й работа като модел или краткото й участие в сериала \"Отплата\", но от известно време на преден план излиза музикалният й талант, който застава зад името YVA. Резултатът от неговото развитие ще бъде представен nа 21 февруари, когато в в клуб \"Терминал 1\" ще е премиерата на нейния дебютен албум Fish Tears. За да го представи, на сцената певицата ще излезе заедно с музикантите Радо Казасов на барабани, Илияна Георгиева на виолончело, Ненко Милев и Петър Йотов на китара и басиста Петко Славов. За Ива Янкулова това е много личен проект, за който сама пише всички песни с подкрепата на китариста и автор на аранжиментите Ненко Милев, който свири още на мандолина и укулеле. Първата й песен, чийто клип се появи точно преди една година, представя и основния вдъхновител на творчеството на YVA - нейната майка, която изпълнителката загубва в ранна детска възраст. Тя носи името 20 years minus 1, а видеото към нея включва емоционални лични архивни кадри на певицата и майка й от 1996 г. Втората песен от албума се появи онлайн през декември миналата година с името Colibri. Миксирането на Fish Tears, който стилово размива границите между щатското кънтри, представите за рокендрол и има сякаш ирландска нотка на тъга и меланхолия, типични за поетите с китари от Острова, е дело на Моnyx, а мастърирането на албума - на Пийт Майер, работил с имена като \"Ю Ту\", Лана дел Рей, Джак Уайт, Пати Смит и Деймиън Райс. Билетите за премиерата на албума на 21 февруари вече са в продажба в Epay-GO и на касите на Easy Pay на цена от 10 лв.", "date": "2019.02.06", "title": "Ива Янкулова YVA представя дебютния си албум в края на февруари"}
{"url": "https://www.dnevnik.bg/bulgaria/2019/02/06/3386042_kratki_novini_desetki_sela_v_strandja_moje_da_ostanat/", "text": "Телефонни измамници получиха от столичанин пари и бижута за над 90 хил. лв. Златни накити и пари на обща стойност 91 540 лева е дал на телефонни измамници на 25 януари 71-годишен столичанин, съобщиха от МВР. Той потърсил помощ в столичната полиция вчера, като обяснил, че непознат го потърсил на домашния телефон, представил се за полицай, обяснил, че в момента се провежда операция за залавяне на телефонни измамници и успял да го убеди, че неговата помощ ще е от съществено значение. За да помогне мъжът сложил парите и бижутата в плик и ги оставил до паднало дърво в близката до жилището му градинка. Правителството одобри допълнителни 2.8 млн. лв. за Комисията по сигурността на информацията Средствата са необходими за извършване на дейности по изграждане на охраняем периметър, вътрешно преустройство на помещения и надграждане на структурно-кабелните системи, съобщава правителствената пресслужба. Те ще се използват и за специалните системи за сигурност за недвижим имот, закупен в полза на държавата за нуждите на Държавната комисия по сигурността на информацията (ДКСИ) и на нейната администрация, който се намира на ул. \"Козлодуй\" № 4 в гр. София. Посочените дейности са свързани с изпълнението на изискванията по видовете сигурност на класифицираната информация.  Кооперацията на слепите влиза в Националния съвет за хората с увреждания Решението стана известно след днешното заседание на Министерски съвет и е за следващите три години, считано от 18 февруари, съобщава правителствената пресслужба. Дейностите на кооперацията са насочени към трудоустрояване, материално стимулиране, подпомагане в натура и предоставяне на социални услуги, специални грижи за самотните, лежащо болните, младите хора и семействата, както и осигуряване на правна, методическа, техническа помощ и др.   \"Топлофикация София\" води хиляди дела за задължения под 10 лв. Причината за това е да се съберат пари за юристконсулти, съобщи омбудсманът Мая Манолова в ефира на БНТ. Тя цитира данни, според които са събрани 15 млн. лв. по този начин. Платени са огромни суми на адвокатски кантори от \"Топлофикация\". По думите й дружеството не предоставя информация как са похарчени 15 млн. лв. По думите й гражданите плащат два пъти - заплатата на юристконсултите, калкулирани в сметките и втори път по заведено дело, заяви омбудсманът Мая Манолова и допълни, че има съмнения за \"чадър\" над \"Топлофикация София\" не само от Столичната община от всички институции. Шестима от пострадалите на АМ \"Струма\" остават в болница Четирима от пострадалите при вчерашната катастрофа вече са изписани от болницата в Сандански съобщава Би Ти Ви. Един човек загина, а 14 бяха ранени, от тях 10 по-тежко при инцидента, за който се смята гъстата мъгла. Най-сериозно е състоянието на 75-годишен мъж и 77-годишна жена – и двамата са с черепно-мозъчни травми, счупени ребра и фрактури на крайниците.", "date": "2019.02.06", "title": "Кратки новини: Телефонни измамници получиха от столичанин пари и бижута за над 90 хил. лв."}
{"url": "https://www.dnevnik.bg/evropa/2019/02/06/3386043_litva_se_strahuva_che_rusiia_shte_se_opita_da_se/", "text": "Литовските разузнавателни служби се страхуват, че Русия ще се намеси в предстоящите избори в Литва, включително през май, когато трябва да бъде избран приемник на президента Далия Грибаускайте, която е твърд противник на Кремъл, предаде \"Ройтерс\". \"Руското разузнаване ще засили своята активност по време на изборния цикъл през 2019-2020 г.\", заявиха литовските служби в публикуван вчера доклад. Те казаха, че \"е възможно Русия да се опита да повлияе върху хода на изборите чрез информационни и кибернетични средства\". Според тях Москва може да \"разпространи пропаганда и дезинформация в литовските социални медии\". Говорителят на Кремъл Дмитрий Песков заяви, че това предположение е \"пълна глупост\". \"Русия не се намесва в избори в други страни\", каза той. Москва е подозирана в извършване на редица направили впечатление кибератаки, включително срещу информационните системи на Естония през 2007 г. и срещу електропреносната мрежа на Украйна през 2016 г. Русия отрича да стои зад което и да било компютърно нападение, отбелязва \"Ройтерс\".", "date": "2019.02.06", "title": "Литва се страхува, че Русия ще опита да се намеси в изборите й"}
{"url": "https://www.dnevnik.bg/zelen/2018/02/06/3379808_rosen_conev_durjavata_triabva_da_zadulji_narushitelite/", "text": "- Опазването на дюните по никакъв начин не е гарантирано. Много дюни се водят други видове земя – земеделска, горска и урбанизирина. Тоест, те по документи не са дюни. За да се опазят,   и примерно ако са земеделска земя, да се изкупуват като земя най-ниско качество. Все пак това са изключително неплодородни земи - пясъци. Трябва да станат публична държавна собственост и  , освен възстановяването и поддържането им в добро екологично състояние. - Строителството унищожава напълно дюните - с него са свързани и постоянното движение на хора и техника, почистването на растителността при концесионирането, незаконният добив на пясък, навлизане на инвазивни и чужди видове особено дървета и храсти. - Дюните се формират в продължение на хиляди години. Те са резултат от взаимодействието между сушата и водата, от акумулацията и стабилизирането на пясъка, който морето образува разрушавайки крайбрежните скали. ( ) За това по-компетентни са геолозите и геоморфолозите. Аз като биолог мога да коментирам по-подробно техните биологични и екологични характеристики и типични видове растения. За нуждите на \"Натура 2000\" достатъчно за определяне на пясъчни наноси край морето като дюни е наличието на комплекс от типични за дюните растения наречени псамофити - преведено от гръцки, това означава \"растящи на пясъка\". Трябва да обърнем внимание, че има и крайречни дюни, образувани от движението на водата и натрупването на пясъчни наноси в речните низини. Такива дюни има около Дунав - най-ценните и забележителни са в низината между селата Арчар и Орсоя. Те са се образували през последния ледников период и са част от заливната тераса на реката. Те са също приоритетно за опазване местообитание. - По принцип може, защото те са пионерни образувания – тоест, растителната им покривка е нестабилна, подложени са на колебания от ветрове, щормове и други външни влияния. Но за да се възстановят трябват целенасочени усилия, натрупване и укрепване на пясъците, поява на типична растителност, нейното стабилизиране, последващ мониторинг и при необходимост повтаряне на процеса и нови усилия. Това може да стане обаче само частично, ако наблизо има запазени дюни, от които да се случи реколонизация от типичната растителност. Аз лично съм сигурен, че в България такова нещо не е правено. Чувал съм, че е имало в Средиземноморските страни – Франция, Испания, а също и в Португалия. Но лично не съм запознат с подробности за тези проекти – как са осъществени и какви са резултатите.  - Както вече казах, няма такъв опит специално в България. Но Директивата за местообитанията (хабитатите) изисква държавата да опазва в благоприятно състояние видове и местообитания най-малкото в мрежата \"Натура 2000\". Опазването на биологичното разнообразие според националния Закон за биологичното разнообразие се контролира от Министерството на околната среда и водите (МОСВ). Тоест,  . Но преди това, би следвало да има проучване на подобен опит, за да не отидат усилията напразно. - Считам, че всяко възстановяване на видове и местообитание е скъп, дълъг процес с непредвидими резултати. Тоест, може да се случи, може и да не се случи. Според мен за големи площи е неприложим. Както вече споменах, може да се приложи за малки площи или за частично разрушени дюни, от които се предполага, че типичните видове от запазените участъци ще реколонизират възстановените участъци. И пак, процесът може да продължи поне десетилетия. - Например, трайно бяха унищожени повечето дюни на Лозенец. Има унищожени различни пясъчни образувания - включително и дюни - на къмпинг \"Юг\" - Китен, на Слънчев бряг, около Несебър и между Несебър и Равда, на Шабленска Тузла, къмпинг \"Златна Рибка\", бившия къмпинг \"Луна\" на Обзор. Напълно са унищожени на Златни пясъци още в миналото и на други места. Практически няма място, където дюните да граничат с курортна територия и да няма негативни последици за тях – унищожаване на части от тях, деградация вследствие на постоянно движение на туристи, минаване на транспортни средства, навлизане на инвазивни и чужди видове, почистване на част от пясъчната ивица от растителност при поддържането на плажовете и много други. - Все още дюни в сравнително добро и запазено състояние имаме между курорта \"Камчия\" и село Шкорпиловци, между Аркутино и Ропотамо, на северното Черноморие – Дуранкулак – между езерото и морето и между къмпинг \"Космос\" и границата с Румъния и по-малко на други места.  Например, дюните на Камчийски пясъци от 2005 г. и със съдействието на държавата са обявени за земеделска земя и заменени, после заменените имоти са прехвърлени от земеделска земя и гори към урбанизирани земи с незаконен ПУП с решение на Министерски съвет на Тройната коалиция и само по чудо още не са застроени. На бившите вече къмпинги \"Златна рибка\", \"Юг\", \"Луна\" и \"Нестинарка\" има хотели, построени върху пясъци, най-вероятно също обявени по време на \"заменките\" за земеделска земя или гори и кой знае още какво. През последните седмици при \"Смокиня\" и \"Градина\" виждаме заличаване на дюни от строежи, с формално разрешение от държавата ( ). Със случая на залива \"Алепу\" се запознах само от медиите, но пак има документи, разрешаващи строителството. Видно от снимките, не се осъществява върху пясъци или дюни. Предвид и на големия граждански интерес, контролните органи трябва да проверят дали съответства на разпоредбите на други закони - например на Закона за Черноморското крайбрежие (ЗУЧК).  на всички строежи край морето - повече  тук , а  ).", "date": "2019.02.06", "title": "Росен Цонев: Държавата трябва да задължи нарушителите да възстановяват дюните"}
{"url": "https://www.dnevnik.bg/evropa/2019/02/06/3386045_franciia_provede_riadka_simulaciia_na_operaciia_po/", "text": "Франция е извършила рядка симулация на операция по ядрено възпиране, съобщи вчера нейното министерство на въоръжените сили, без да посочва кога точно се е състояло военното учение, предаде \"Ройтерс\". То е продължило 11 часа и е включвало презареждане (на самолети) във въздуха и тестова симулация на всички фази на нападателна операция, включваща и боен самолет \"Рафал\". Подобни симулационни учения се провеждат рядко, защото включват и изстрелване на реална ракета, но без боен заряд, каза говорителят на френските ВВС полк. Сирил Дювидие. Учението се е провело на фона на нарастващото безпокойство в Европа от засилващото се напрежение между САЩ и Русия, особено след обявеното от Вашингтон  излизане от Договора за ликвидиране на ракетите със среден и малък обсег  - ключов инструмент по сдържане на надпреварата в стратегическото въоръжаване. Франция изразходва около 3.5 млрд. евро годишно за поддръжка на своя възпиращ ядрен арсенал, съдържащ 300 заряда - предназначени за изстрелване с ракети от подводници или за пускане от бойни самолети. Тя планира да модернизира своя ядрен арсенал, като е предвидила за целта 5 млрд. евро до 2020 г. \"Ние, европейците, не можем да останем безучастни свидетели на нашата собствена сигурност\", каза френският министър на въоръжените сили Флоранс Парли на конференция в Португалия.", "date": "2019.02.06", "title": "Франция проведе рядка симулация на операция по ядрено възпиране"}
{"url": "https://www.dnevnik.bg/sport/2019/02/06/3386047_lebron_djeims_stigna_rekordno_burzo_32_000_tochki_no/", "text": "Звездата на \"Лос Анджелис лейкърс\" Леброн Джеймс премина границата от 32 000 точки в Националната баскетболна асоциация (НБА), но претърпя най-тежката загуба в кариерата си. \"Езерняците\" допуснаха катастрофално поражение с 94:136 при гостуването си на \"Индиана пейсърс\". Досега най-тежката загуба на отбор, в който играе Джеймс, беше с 36 точки разлика. Това се случи на \"Кливланд кавалиърс\" срещу \"Вашингтон уизърдс\" във втория кръг на плейофите през 2008 г. и на \"Маями хийт\" срещу \"Сан Антонио спърс\" във финалите на НБА през 2013 г. \"Индиана\" водеше от началото до края на мача, като в един момент отвори разлика от 46 точки. \"Пешеходците\", които останаха без своя лидер Виктор Оладипо до края на сезона, показаха страхотна стрелба от далечно разстояние и допуснаха два пъти по-малко грешки от своя съперник. Домакините вкараха 19 тройки от 34 опита (56%), а гостите реализираха само четири от 21 стрелби от далечно разстояние (19%). \"Индиана\" направи 12 асистенции повече - 37 срещу 25, взе седем борби повече - 41 срещу 34, и допусна десет грешки срещу 19 за \"Лейкърс\". За 30 минути на игрището Джеймс вкара седем от 12-те си стрелби от игра и записа 18 точки, девет асистенции и седем борби. Той обаче направи и шест грешки. Джавел Макгий добави 16 точки за \"езерняците\", а Ланс Стивънсън завърши с 13. Богдан Богданович беше най-резултатен за \"Индиана\" с 24 точки. Още петима завършиха с двуцифрен резултат - Майлс Търнър с 22, Едмънд Съмнър и Аарън Холидей с по 17, Кори Джоузеф с 13 и Тадеус Йънг с 12. Последният добави 11 борби и осем асистенции. \"Те вкараха 33 точки от 19-те ни грешки и това започна още от самото начало на мача. Не излязохме със същата дефанзивна нагласа, каквато имахме в предишния мач срещу тях, и те ни накараха да си платим за това\", заяви 34-годишният Джеймс. Той стана най-младият играч с 32 000 точки в НБА и петият в историята, достигнал тази граница. Крилото на \"Лейкърс\" има общо 32 008 точки, като с повече от него са само Майкъл Джордан (32 292), Кобе Брайънт (33 643), Карл Малоун (36 928) и Карим Абдул-Джабар (38 378). Джеймс изигра втори мач след най-дългото си отсъствие заради контузия - 17 поредни срещи, а \"Лейкърс\" допусна шеста загуба в последните си осем двубоя. \"Езерняците\" са спечели 27 от 54-те си мача през сезона и заемат десетото място в Западната конференция. Начело е шампионът \"Голдън стейт уориърс\" с 37 победи и 15 загуби. \"Денвър нъгетс\" е втори със същия брой победи, но с едно поражение по-малко. \"Оклахома сити тъндър\" (34-19) е трети, следван от \"Портланд трейл блейзърс\" (32-21), \"Хюстън рокетс\" (31-22), \"Сан Антонио спърс\" (32-23), \"Юта джаз\" (30-24) и \"Лос Анджелис клипърс\" (30-25). \"Милуоки бъкс\" е лидер в Източната конференция с най-добрите показатели в лигата - 39 победи и 13 загуби. \"Торонто раптърс\" е втори със същия брой спечелени мачове, но с три поражения повече. \"Индиана\" и \"Бостън селтикс\" разделят третата позиция с по 35 победи и 19 загуби, а зоната на плейофите се допълва от \"Филаделфия 76\" (34-20), \"Бруклин нетс\" (28-27), \"Шарлот хорнетс\" (26-27) и \"Маями хийт\" (25-27).", "date": "2019.02.06", "title": "Леброн Джеймс стигна рекордно бързо 32 000 точки, но претърпя най-тежката си загуба"}
{"url": "https://www.dnevnik.bg/evropa/2019/02/06/3386055_papata_prizna_za_seksualni_posegatelstva_na/", "text": "Папа Франциск призна, че свещеници и епископи са извършвали сексуални посегателства срещу монахини. Той направи това в отговор на журналистически въпрос, зададен му на борда на самолета, с който се връщашe от посещение в Обединените арабски емирства, предаде \"Франс прес\", цитирана от БТА. Досега папата никога не е засягал директно тази тема. \"От много време работим по този проблем. Отстранили сме от длъжност няколко духовници заради това\", каза папата, без да посочи имена или в кои страни е станало това. \"Трябва ли да направим още? Да! Имаме ли желанието? Да\", каза Светият отец. По думите му в един от случаите монахини са били държани като сексуални робини, посочва Би Би Си.", "date": "2019.02.06", "title": "Папата призна за сексуални посегателства на свещеници срещу монахини"}
{"url": "https://www.dnevnik.bg/evropa/2019/02/06/3386058_franciia_prie_zakon_za_ogranichavane_na_nasilieto_po/", "text": "Френският парламент прие вчера закон, чиято цел е да ограничи проявите на насилие по време на протести, съобщи \"Ройтерс\". Текстът бе внесен в отговор на продължаващите три месеца антиправителствени демонстрации на  \"жълтите жилетки\" . Въпреки критиките, че новият закон може да ограничи гражданските свободи, той бе приет от Националното събрание - долната камара на парламента - с 387 срещу 92 гласа, благодарение на мнозинството, с което разполага центристката партия на президента Еманюел Макрон \"Република, напред!\". Той ще бъде разгледан в Сената, но Националното събрание има последната дума. Законът \"срещу хулиганите\" забранява на протестиращите да прикриват лицата си, дава на полицията по-големи пълномощия да гонят от протестните шествия потенциални смутители на реда и дава на местните власти правото да налагат забрани на отделни лица да участват в демонстрации. Предвиждат се санкции като лишаване от свобода за шест месеца и 7500 евро глоба, съобщи \"Франс прес\". В подкрепа на мярката гласуваха мнозинството депутати от управляващата партия, техните центристки съюзници \"Демократично движение\" и дясната опозиционна партия \"Републиканците\", която е вносител на предложението. Цялата левица гласува против, както и депутатите от крайнодясната партия Национален фронт.", "date": "2019.02.06", "title": "Франция прие закон за ограничаване на насилието по време на протести"}
{"url": "https://www.dnevnik.bg/v_pamet/2019/02/06/3386071_pochina_todor_kavaldjiev/", "text": "След продължително боледуване е починал Тодор Кавалджиев, вицепрезидент на България от 1997 до 2002 година, съобщиха от пресцентъра БЗНС. Той е роден на 26 януари 1934 г. в село Главан, в планината Странджа-Сакар, недалеч от турската граница. Още като ученик е арестуван, защото се опитва да възстанови Младежкия земеделски съюз. Прекарва повече от 11 години по комунистическите лагери и затвори. През 1989 година е един от възстановителите на БЗНС \"Никола Петков\". От 1990 до 1991 година Кавалджиев е депутат от седмото Велико народно събрание. До 1992 г. е член на Постоянното присъствие на Българския земеделски народен съюз \"Никола Петков\". От 1992 г. заема длъжността секретар на Постояното присъствие на БЗНС \"Н. Петков\". През 1996 година заедно с Петър Стоянов като кандидати на ОДС печелят президентските избори на балотаж. Тодор Кавалджиев е женен и има дъщеря. Опелото ще се състои в петък, 8 февруари, от 11.00 ч. в църквата \"Св. Седмочисленици\".", "date": "2019.02.06", "title": "Почина Тодор Кавалджиев"}
{"url": "https://www.dnevnik.bg/photos/2019/02/06/3386075_snimka_na_denia_pink_na_aleiata_na_slavata/", "text": "В Лос Анджелис, САЩ, певицата и автор на песни Пинк получи звезда на холивудската Алея на славата.", "date": "2019.02.06", "title": "Снимка на деня: Пинк на Алеята на славата"}
{"url": "https://www.dnevnik.bg/kultura/2019/02/05/3385209_irakski_artisti_napomniat_za_upravlenieto_na_isliamska/", "text": "Артисти от цял Ирак взеха участие в \"Завръщане в Мосул\". Това е първата изложба в града от времето, когато той беше превзет от \"Ислямска държава\", чиято версия на сунитския ислям забранява повечето форми на изкуството, предаде \"Ройтерс\". Марван Фатхи предава ужасяващите събития, които той и градът са преживели, чрез образа на гарван, кацнал на рамото на жена с горяща коса. Трите години под тираничното и насилствено управление на \"Ислямска държава\" и военната кампания, която я изтласка от Мосул, оставят северната част на града в руини. Хиляди души са убити, оставени бездомни или осакатени. \"Все още се будя през нощта и си мисля, че ще ни ударят по въздуха или че идват, за да ни отведат. Всеки ден е борба\", разказва 36-годишният Фатхи. По негови думи артистите, останали в града, са живели в постоянни страх и отчаяние. \"По едно време обмисляхме дали да не се самоубием. Но тогава си казахме: какво ще стане с децата ни\", клати глава той. В \"Унищожение\" Хавкар Рискин изобразява гигантски скелет, който стои на единия си крак. А серията от картини на Мохамад ал Кинани \"Халифат I\", \"Халифат II\" и \"Халифат III\" представя началото, края на \"Ислямска държава\" и възраждането на Мосул. Изложбата се проведе в отворената отново \"Роял хол\" в Музея в Мосул, който беше плячкосан и унищожен от \"Ислямска държава\" и в последвалата война за отвоюването на града от терористите. Ахмед Мозахем, друг артист, роден в Мосул, е продължил да работи тайно, докато градът е бил под контрола на бойците на \"Ислямска държава\". Той е направил 40 рисунки в обикновен бележник, който е криел, за да не бъде разкрит. В момента те са сред най-ценните му притежания, понеже са израз на това, което семейството му е преживяло. \"Военните не само унищожиха града ни. Те убиха и нещо отвътре - нашия дух\", казва Мозахем. След като завзема Мосул, \"Ислямска държава\" унищожава много древни паметници и артефакти. Но американският археолог Матю Винсънт смята, че съвременната технология може да помогне за съхраняването на изгубеното. Той е съосновател на проекта Rekrei, който събира фотографии на увредени или унищожени монументи, за да ги пресъздаде под формата на триизмерни изображения. Посетителите на Музея в Мосул вече могат да хвърлят виртуален поглед върху древни асирийски съкровища, унищожени от \"Ислямска държава\". \"Това никога няма да замести оригиналите, но новите технологии ни дават възможности, които нямахме преди\", завършва Винсънт. ", "date": "2019.02.06", "title": "Иракски артисти напомнят за управлението на \"Ислямска държава\" чрез изложба"}
{"url": "https://www.dnevnik.bg/skorost/2019/02/06/3386086_za_mesec_sa_globeni_1148_peshehodci/", "text": "От началото на годината са глобени 1148 пешеходци, каза днес инспектор Мария Ботева от отдел \"Пътната полиция\" към ГД \"Национална полиция\", пред БНТ. Тя посочи, че от вчера е започнала специализирана акция на Пътна полиция за санкциониране на неправилно пресичане и неспазване на предимство от водачите на пешеходна пътека. До момента в рамките на акцията са наложени 160 глоби. \"Пешеходците не са освободени от задължението си за спазването на правилата за движение по пътищата\", коментира Ботева. От загиналите при пътни инциденти през миналата година 607 души малко над 100 са пешеходци. \"По-често водачът не е съобразил поведението си с това, че има пешеходна пътека. Не са рядкост случаите, в които вината е и на двамата, по-рядко вината е само на пешеходците\", казва още инспектор Мария Ботева.", "date": "2019.02.06", "title": "За месец са глобени 1148 пешеходци"}
{"url": "https://www.dnevnik.bg/evropa/2019/02/06/3386078_maduro_mori_ot_glad_i_izmuchva_naroda_si_zaiavi_mateo/", "text": "Италианският вицепремиер Матео Салвини, който е и лидер на крайнодясната партия \"Лига\", заяви, че венецуелският президент Николас Мадуро е извън закона и във Венецуела трябва да бъдат произведени нови избори възможно най-скоро, предаде БТА. \"Мадуро е извън закона. Той мори от глад народа си, той хвърля хората в затвора и измъчва народа си\", каза Салвини. \"Надявам се на свободни и демократични избори (във Венецуела), които да бъдат произведени възможно най-скоро. Изразявам солидарност с милионите италианци и потомци на италианци, които живеят, съпротивляват се и страдат във Венецуела\", заяви още той. Движението \"Пет звезди\", която е коалиционен партньор на \"Лига\" в италианското правителство, казва, че страната не трябва да се меси в политиката на Венецуела, но също призовава за нови демократични избори във Венецуела. Премиерът на Италия Джузепе Конте припомни, че страната никога не е признавала резултатите от последните президентски избори във Венецуела, на които Мадуро беше преизбран. Италия потвърди, че ще вземе участие в работата на  международната контактна група  за уреждане на кризата във Венецуела. Тя ще бъде представена на равнище министър на външните работи на срещата, насрочена за 7 февруари в столицата на Уругвай Монтевидео. В началото на седмицата  Италия блокира изявление  на Европейския съюз във връзка с признаването на Хуан Гуайдо за изпълняващ длъжността президент на Венецуела. Преди това редица страни от ЕС  признаха Гуайдо  за временен лидер на страната, след като действащият държавен глава Николас Мадуро отхвърли исканията да свика нови президентски избори.", "date": "2019.02.06", "title": "Мадуро мори от глад и измъчва народа си, заяви Матео Салвини"}
{"url": "https://www.dnevnik.bg/sviat/2019/02/06/3386087_nad_50_hil_dushi_biaha_evakuirani_v_rusiia_zaradi/", "text": "Повече от 50 000 души бяха евакуирани днес от обществени сгради в Москва и региона след фалшиви анонимни сигнали за бомба, изпратени по електронна поща, предаде \"Франс прес\". Над 200 сгради, включително училища, университети, бизнес и търговски центрове, болници и административни сгради, бяха засегнати по информация на службите за извънредни ситуации, цитирани от РИА \"Новости\". Евакуации бяха извършени и в Санкт Петербург, където през последните дни имаше фалшиви сигнали за бомба. Никакви съмнителни предмети не бяха намерени след претърсванията в евакуираните сгради. Според властите сигналите са изпратени по имейл от чужбина и по-конкретно от територията на Украйна. /БТА", "date": "2019.02.06", "title": "Над 50 хил. души бяха евакуирани в Русия заради сигнали за бомба"}
{"url": "https://www.dnevnik.bg/evropa/2019/02/06/3386089_italiia_na_salvini_e_primer_za_podrajanie_spored/", "text": "Италия на Матео Салвини - вицепремиер и вътрешен министър на страната - е образец за подражание според  Жордан Бардела , който оглавява листата на френската крайнодясна партия Национален сбор (НС) за изборите за Европейски парламент, предаде \"Франс прес\", цитирана от БТА. \"Депутатите ни работят със Салвини в европарламента от няколко години и между него и председателя на НС Марин льо Пен има истинско политическо приятелство\", каза в публикувано вчера интервю за крайнодесния в. \"Презан\" Бардела, който е и говорител на НС. Бившият Национален фронт, преименуван на Национален сбор, отдавна служи за вдъхновение на оглавяваната от Матео Салвини италианска крайнодясна партия \"Лига\". Под влияние на френския си съюзник сепаратистката партия \"Северна лига\" се превърна в националистическа формация. Матео Салвини \"показва също, че идейното течение, което от дълго време представляваме във Франция, акцентиращо върху националното и защитата на границите, вече не е изолирано явление, а отговаря на реално искане на народите в Европа\", допълни Бардела. \"За няколко месеца Салвини успя да намали с 65 процента броя на молбите за убежище в Италия, обяснявайки ясно, че корабите с \"мигранти\" ще бъдат системно връщани в пристанището, от което идват, а пристигащите няма да имат право нито на социални помощи, нито на уреден статут, нито на безплатно училищно образование за децата си. Значи политиката на разубеждаване действа\", каза Бардела. Междувременно италианският вицепремиер Луиджи ди Майо, водач на антисистемното Движение \"Пет звезди\", съобщи, че се е срещнал във Франция с водещи представители на \"жълтите жилетки\". \"Днес отскочихме до Франция и се срещнахме с водача на \"жълтите жилетки\" Кристоф Шалансон и кандидати  за европейските избори от листата  на \"Обединение за гражданска инициатива\" (ОГИ) на Ингрид Льовавасьор\", съобщи в социалните мрежи Ди Майо. \"Имаме много общи позиции и ценности като защита на гражданите, социални права, пряка демокрация и околна среда. Има ентусиазъм, скоро ще се срещнем в Рим\", се посочва в изявлението, цитирано от \"Политико\". Миналия месец Ди Майо и Салвини  ядосаха Франция , като  изразиха подкрепа  за \"жълтите жилетки\".", "date": "2019.02.06", "title": "Италия на Салвини е пример за подражание според френската крайна десница"}
{"url": "https://www.dnevnik.bg/biznes/2019/02/06/3386104_srednata_zaplata_na_traktorist_e_1000_lv_no_lipsvat/", "text": "Недостигът на работници в земеделието и как да се облекчи режимът за внос на сезонна работна ръка ще са темите на започващата днес Седма национална среща на земеделските производители в България. \"Обезлюдяването на редица региони и липсата на млади хора там доведе до това да има модерни машини и технологии, а да няма кой да оперира с тях. Работим с хора в предпенсионна възраст. А заплащането, което предлагаме, не е ниско - над 1000 лв. е средната заплата за тракторист, например\", коментира пред \"24 часа\" председателят на Асоциацията на земеделските производители Венцислав Върбанов. По думите му има интерес от украинци и молдовци. В момента обаче има твърде сложни процедури вместо работните визи да се издават бързо и лесно. Върбанов коментира и темата с разпределението на земеделските субсидии, по-голямата част от които отиват при ограничен кръг големи зърнопроизводители. \"В последните години рентата, която се плаща за ползването на земи, е в пъти по-голяма от субсидиите. Тези пари отиват при собствениците на земите, сумите са от порядъка на милиарди левове. На много места тези доходи поддържат социалното равновесие\", казва Върбанов.", "date": "2019.02.06", "title": "Средната заплата на тракторист е 1000 лв., но липсват кадри"}
{"url": "https://www.dnevnik.bg/sviat/2019/02/06/3386093_venecuelskiiat_parlament_glasuva_zakon_za_prehod_kum/", "text": "Националното събрание на Венецуела (еднокамарния парламент), контролирано от опозицията, днес прие закон за преход към демокрация и възстановяване на конституционния ред в страната, съобщи ТАСС, като се позовава на съобщение на парламента в \"Туитър\". \"Националното събрание прие закон, регулиращ прехода към демокрация и възстановяване на конституционния ред в Боливарската република. Беше издадено разпореждане за незабавното му публикуване в официалния вестник на парламента\", се казва в съобщението. Опозиционният лидер Хуан Гуайдо коментира в профила си в \"Туитър\" приемането на закона, изтъквайки, че \"с неговата помощ ние ще положим основите за преход към демокрация и прекратяване на узурпирането на властта\". /БТА", "date": "2019.02.06", "title": "Венецуелският парламент гласува закон за преход към демокрация"}
{"url": "https://www.dnevnik.bg/razvlechenie/2019/02/06/3386092_djenifur_loruns_se_sgodi_za_sobstvenika_na_galeriia/", "text": "Актрисата и носителка на \"Оскар\" Дженифър Лорънс се сгоди за приятеля си, арт дилъра Кук Марони, потвърди неин говорител пред щатските медии. 28-годишната звезда от поредицата \"Игрите на глада\" предизвика слухове за годеж, след като миналия уикенд бе забелязана да носи пръстен по време на среща с 34-годишния Марони в Ню Йорк, пише Би Би Си. Все още няма потвърждение лично от тях, нито има обявена дата за сватба. Смята се, че двамата са се запознали миналата година покрай дългогодишната приятелка на Лорънс - Лаура Симпсън. Марони е собственик на нюйоркската галерия \"Гладстоун\". Една от най-скъпоплатените актриси в света спечели \"Оскар\" през 2012 г. за участието си в \"Наръчник на оптимиста\". Актрисата, която през 2018 г. участва в шпионския трилър \"Червената лястовица\", обяви неотдавна пред \"Ентъртеймънт уикли\", че възнамерява да се оттегли от актьорската работа за известно време и да се отдаде на политическа дейност, с която да се опита да накара младите да са малко повече политически ангажирани. Лорънс бе една от първите големите актриси в Холивуд, които говориха публично за голямата разлика в заплащането на жените още през 2015 г. и заедно с Камерън Диас и Адел участва в марша на жените през 2018 г..", "date": "2019.02.06", "title": "Дженифър Лорънс се сгоди за собственика на галерия Кук Марони"}
{"url": "https://www.dnevnik.bg/sport/2019/02/06/3386082_azerbaidjan_ostava_v_kalendara_na_formula_1_do_2023_g/", "text": "Гран при на Азербайджан поднови договора си с Формула 1 и остава част от календара, обявиха организаторите на състезанието. Срокът е до 2023 г., а надпреварата в Баку става първата, която удължава контракта си от началото на новата година. Азербайджан влезе във Формула 1 през 2017 г., като предложи две много интересни надпревари дотук. Уличното трасе, характерно със своите дълги прави, се хареса и на пилотите. Настоящият договор на състезанието изтичаше в края на тази година. \"Състезанието в Баку стана едно от най-популярните през сезона и беше логично желанието на двете страни да продължим сътрудничеството си. Радвам се, че ще останем в Азербайджан поне за още пет години\", каза директорът на \"Либърти медия\" Чейс Кери. През 2017 г.  състезанието в Баку предложи голяма драма  и сблъсък между Себастиан Фетел и Люис Хамилтън при автомобил за сигурност. Това лиши и двамата от победата, която отиде у Даниел Рикардо с \"Ред бул\", а Ланс Строл с \"Уилямс\" се качи на подиума като трети. През 2018 г. Хамилтън спечели пред Кими Райконен и Серхио Перес (\"Форс Индия\"). Именно двете състезания в Баку са единствените в последните години, в които пилот, различен от тим от големите три, се качва на подиума. В последните месеци нови договори подписаха и други състезания в календара – Белгия, Китай, Германия, Япония и Сингапур. През 2019 г. обаче изтичат споразуменията с Италия, Германия, Испания, Мексико и Великобритания. Подписването на нов договор с Азербайджан идва в момент на  критики от част от Асоциацията на промотърите (FOPA)  срещу собствениците от \"Либърти медия\". Общо 16 от всички 21 промотъра присъстваха на среща през миналата седмица, след която беше разпространено изявление срещу \"Либърти\". Сред състезанията, които подкрепят настоящите собственици, е именно това в Азербайджан, заедно с Абу Даби,  Русия , Бахрейн и Сингапур.", "date": "2019.02.06", "title": "Азербайджан остава в календара на Формула 1 до 2023 г."}
{"url": "https://www.dnevnik.bg/evropa/2019/02/06/3386102_turciia_osudi_reshenieto_na_franciia_24_april_da_e_den/", "text": "Турция осъди решението на Франция да обяви 24 април за национален ден в памет на арменския геноцид, предаде турската частна телевизия НТВ, цитирана от БТА. \"Силно осъждаме изявлението на френския президент Еманюел Макрон, обявяващо 24 април за ден в памет на т.нар. арменски геноцид\", обяви Ибрахим Калън, говорителят на президента Реджеп Тайип Ердоган. По думите на Калън твърденията за извършен геноцид срещу арменците \"нямат никакви правни основания, противоречат на историческата истина и представляват политическа лъжа\". За Турция това няма никаква стойност, добави говорителят на президента. Според Армения по времето на Османската империя в периода 1915 - 1917 г. са били избити близо 1.5 милиона арменци. Турция твърди, че жертвите са между 250 хил. и 500 хил., и категорично отхвърля тезата за геноцид. Вчера, спазвайки свое предизборно обещание, Макрон заяви на годишната вечеря на Координационния съвет на арменските организации във Франция, че Франция е била една от първите страни, които са осъдили избиването на арменци в Османската империя. Франция официално призна арменския геноцид през 2001 г. Макрон каза, че е уведомил предварително Ердоган за това решение, и добави, че иска да запази отворен диалога с Турция. \"Имаме разногласия по борбата срещу \"Ислямска държава\", по човешките права и гражданските свободи в Турция и по геноцида. Имаме и допирни точки по въпроси като нуждата от политически преход в Сирия. Диалогът с Турция е изключително важен\", заяви френският президент, цитиран от \"Ройтерс\".", "date": "2019.02.06", "title": "Турция осъди решението на Франция 24 април да е ден в памет на арменския геноцид"}
{"url": "https://www.dnevnik.bg/sviat/2019/02/06/3386098_ukraina_razsledva_za_durjavna_izmiana_politik/", "text": "Украинското правосъдие съобщи днес, че е започнало разследване за \"държавна измяна\" срещу политик, смятан за близък с руския президент Владимир Путин и призовавал да се даде автономия на проруската сепаратистка Източна Украйна, предаде \"Франс прес\". Шестдесет и четири годишният Виктор Медведчук е обвинен в \"накърняване на териториалната цялост \" на Украйна и \"държавна измяна\", каза за АФП говорителката на украинската прокуратура Лариса Сарган. Разследването под ръководството на украинската служба за сигурност (СБУ) е предизвикано от изявления на Медведчук на конгрес на проруската партия \"Опозиционна платформа - за живот\", посочи говорителката. На форума той предложил в териториите, контролирани от проруските сепаратисти в Източна Украйна, да се създаде автономен район със свое правителство и парламент. Според него създаването на такъв район би позволило да се възстанови мирът и да се сложи край на бойните действия в конфликт, който днес е до голяма степен замразен и чието политическо уреждане е в мъртва точка, но за пет години е взел близо 13 хил. жертви. Партия \"Опозиционна платформа\" разкритикува в комюнике обвиненията, поръчани според нея от прозападните власти преди изборите на 31 март. Медведчук, ръководител на украинската президентска администрация между 2002 и 2005 г., е един от представителите на Киев в преговорите с проруските сепаратисти и Москва, които се водят под егидата на ОССЕ. Обект на американски санкции, Медведчук е смятан за приближен на Владимир Путин, с когото поддържа добри отношения. В резултат именно на негови предложения през ноември 2017 г. Путин разговаря за пръв път с водачите на сепаратистите в Източна Украйна. През 2014 г. Москва изрази публично задоволството си от участието му в преговорите. Според украински медии Медведчук е единственият украинец, чийто самолет има позволение да изпълнява преки полети между Украйна и Русия независимо от въведената през 2015 г. забрана. /БТА", "date": "2019.02.06", "title": "Украйна разследва за държавна измяна политик, приближен на Путин"}
{"url": "https://www.dnevnik.bg/politika/2019/02/06/3386099_bsp_iska_sustavut_na_centralnata_izbiratelna_komisiia/", "text": "Парламентарната група на \"БСП за България\" иска парламентът да избере нов състав на Централната избирателна комисия (ЦИК) до 21 февруари т.г. Днес социалистите внесоха в парламента проект за решение за открива на процедура за избор на членове на комисията. Според зам.-председателя на парламентарната група на \"БСП за България\" Крум Зарков мандатът на сегашната ЦИК изтича на 21 март, заради което по закон новият трябва да бъде избран месец по-рано. За социалистите е неприемливо управляващите да откажат да сменят състава на изборната комисия и изборите за евродепутати да се проведат от старата комисия. На въпрос на \"Дневник\" във вторник председателят на правната комисия от ГЕРБ Данаил Кирилов не отговори директно дали за евроизборите ще остане сегашният състав на ЦИК. От ГЕРБ дават пример, че преди 5 години сегашната комисия също е била избрана в последния момент и преди вота за евродепутати.", "date": "2019.02.06", "title": "БСП иска съставът на Централната избирателна комисия да бъде сменен до 21 февруари"}
{"url": "https://www.dnevnik.bg/bulgaria/2019/02/06/3386121_borisov_v_petuk_shte_pokajem_sistema_za_nabljudenie_za/", "text": "Министър-председателят Бойко Борисов покани медиите в Главна дирекция \"Борба с организираната престъпност\" (ГДБОП) в петък на демонстрация на системата за следене как се зареждат бензиностанциите. \"В петък 9.30 часа ще поканим и медиите, защото го правим открито в ГДБОП, на съвещание с всички служби - данъчни, митници, \"Морска администрация\", прокурорите, депутатите от комисията на Горанов. Извели сме сигналите от \"Морска администрация\", Гранична полиция, цялата акватория на Черно море, Дунав, рафинериите и в петък ще покажем изцяло онлайн движението на даден танкер до продажбата в бензиностанция как се контролира от различните служби\", каза Борисов в началото на днешното правителствено заседание, цитиран от агенция \"Фокус\". \"За да се елиминира човешкият фактор, всички сигнали са изведени в контрабандния център. По този начин ще покажем какво се прави, за да спрат тези басни, които се говорят. Ще оставя медиите да слушат и да гледат. Ще оставим точка за контакт с всички сигнали, които идват от гражданите\", каза още премиерът. През 2018 г. от пазара в България са изтеглени над 1000 тона некачествени горива и са наложени санкции са зад 1 млн. лева,  показва отчетът  на Държавната агенция за метрологичен и технически надзор. Борисов обясни, че е въведено 24-часово видеонаблюдение с памет в сървърите, за да може да се направи проверка на движението на горивото. \"Всеки квадратен метър се наблюдава от камерите. В петък сигналите ще бъдат извадени в ГДБОП да го направим\", заяви той и припомни, че контрабандата на цигарите е сведена от 34% до 5%.", "date": "2019.02.06", "title": "Борисов покани медиите да видят система за наблюдение за преноса на горивото"}
{"url": "https://www.dnevnik.bg/sviat/2019/02/06/3386101_trump_poiska_nov_dogovor_za_iadreni_raketi_za_da_niama/", "text": "Съединените щати са готови да проучат възможността за ново сключване на американско-руски договор за ликвидиране на ракети със среден и малък обсег, в който да се включат още Китай и други държави. Това каза президентът Доналд Тръмп по време на речта си \"За състоянието на съюза\", която изнася всяка година пред двете камари на Конгреса. В противен случай по думите на Тръмп САЩ са готови да \"заделят много повече от другите\" за отбрана. Американската телевизия Ей Би Си отбелязва след речта, че той е дал заявка за усилваща се надпревара във въоръжаването, след като вчера Русия съобщи, че планира нова ракетна система след  напускането на ракетния договор  и тя ще се разработи до 2021 г. Днес руският външен министър Сергей Лавров, цитиран от \"Интерфакс\", съобщи, че Москва се изтегля от договора след шест месеца като \"симетрична мярка\" след решението, което взеха САЩ за напускането му. Вашингтон твърди, че Москва нарушава договора от 1987 г., което тя отрича. По информация на Би Би Си въоръжените сили може да са разположили над сто  ракети 9M729 , разработени отвъд ограниченията в документа. ( ) \"Много повече пари и иновации\" \"Русия многократно  нарушаваше условията\"  на досегашния ракетен договор от 1987 г. \"Затова обявих, че САЩ  официално се изтеглят от този договор . Може би можем да договорим друго споразумение, като включим в него Китай и други страни. А може би не. В такъв случай ние ще отделим много повече пари от всички други и ще внедряваме много повече иновации от тях в областта на отбраната\", каза още Тръмп, цитиран от \"Ройтерс\" и БТА. \"През последните две години започнахме широкомащабно възстановяване на въоръжените сили на САЩ\", каза Тръмп и напомни, че бюджетът на Пентагона за 2018 г. е бил около 700 млрд. долара, а за тази година - около 716 млрд. долара. \"Огледални мерки\" \"Като един от елементите на засилване на военната си мощ САЩ разработват нова система за противоракетна отбрана\", заяви още Тръмп и отбеляза, че неговата администрация \"никога няма да се извинява за отстояването на американските интереси\". Вчера руският министър на отбраната Сергей Шойгу обяви, че през следващите две години ще създаде ракета с наземно базиране, подобна на  вече изпробваните в Сирия  крилати ракети \"Калибр\". Такива ракети бяха забранени от досегашния договор. Според Шойгу не Москва, а Вашингтон активно е нарушавал договора, тъй като \"работи активно по наземни ракети отвъд ограниченията, заложени в договора\". Именно затова \"руският президент е възложил на Министерството на отбраната да вземе огледални мерки\". Латвийският външен министър Едгарс Ринкевичс изрази надежда след речта, че Вашингтон и Москва ще мога да договорят нов документ. За \"Франс прес\" той каза, че бъдещият договор \"трябва да (включва) повече държави от САЩ и Русия, тъй като повече държави могат да създадат подобни оръжия, отколкото преди 30 години\". Според него прекратяването на сегашния договор обаче едва ли ще създаде голям проблем, тъй като Русия така или иначе се съсредоточава върху отбранителни дейности от анексията на Крим насетне.", "date": "2019.02.06", "title": "Тръмп поиска нов договор за ядрени ракети, за да няма оръжейна надпревара"}
{"url": "https://www.dnevnik.bg/sviat/2019/02/06/3386142_makedoniia_shte_otvori_posolstvo_i_konsulstvo_v_gurciia/", "text": "Македонското правителство реши да бъдат отворени посолство в Скопие и консулство в Солун, предаде агенция \"Макфакс\" след заседание на кабинета. Това решение ще започне да се прилага, след като влязат в сила конституционните промени, одобрени от парламентите в  Скопие  и  Атина  миналия месец. Отварянето на тези дипломатически представителство бе заложено и в Преспанския договор, подписан на среща на премиерите Алексис Ципрас и Зоран Заев през юни. Друга стъпка за нормализация, предвидена в документа, предвижда редовни срещи и създаване на Съвет за сътрудничество между правителствата. (Какво още пише в договора,  четете тук .) Влизането в сила на поправките - с които окончателно ще се въведе името в Северна Македония - пък ще се случи след ратификацията на протокола за членство на Македония в НАТО, който  трябва да бъде подписан днес  в Брюксел.", "date": "2019.02.06", "title": "Македония ще отвори посолство и консулство в Гърция"}
{"url": "https://www.dnevnik.bg/bulgaria/2019/02/06/3386144_koga_shte_vurnete_vzetite_prez_1944_g_arhivi_i_oshte/", "text": "Посолството на Руската федерация в София обяви инициативата \"Попитай посланика\" в профила си във \"Фейсбук\". Идеята е посланик Анатолий Макаров да отговаря на въпроси на български граждани на 10 февруари, когато в Русия се отбелязва Денят на дипломатическия работник. \"Ако отдавна сте искали да попитате Посланика за нещо, ето ви шанс! Оставяйте свои въпроси под този пост, а ние в неделя ще изберем най-интересните от тях! Отговори ще публикуваме тук, на нашата страница\", е призивът на дипломатическата мисия. Потребители във \"Фейсбук\" масово питат кога Русия ще върне на България архивите, изнесени след влизането на Червената армия в България през 1944 г. Други се интересуват дали е възможно да бъдат въведени едностранно визови облекчения за българските граждани, които искат да пътуват или работят в Русия, както и дали българин може да получи руско гражданство без да е живял в Русия. \"Как ще ни убедите, че Русия е алтернатива на запада, при положение, че според официална руска статистика почти половината млади руснаци искат да емигрират на запад?\", \"Кога ще има посещение на руският президент, Владимир Путин в България?\", са част от въпросите, поставени пред руския дипломат. Други са шеговити: \"Ще наградите ли Кобилкина по случай празника или поне ще я поздравите ли? Все пак е ненадмината в уроците по дипломация между половете\". Или иронични:\" Президента Радев единствен кандидат ли беше или правихте конкурс? Благодаря!\", \"Кога Путин ще стане цар на Русия\", \"Къде мога да намеря, руски стандарт платинум на -50%?\" Голяма част от питанията изразяват лични политически пристрастия: \"Защо Русия ни изостави и ни предаде в сатанистките лапи на ционистка САЩ, която ни колонизира и ограби злато, земи, децата ни, жилищата ни заводите ни, икономика и животновъдство\". Или: \"Ваше Превъзходителство, първо извинение за всички тролове тук. Но за съжаление, някои от тях са истински хора, предимно млади, които са промити мозъци и напълно не познават историята и културата си, причислявайки се към англо-саксонския кенеф, вместо към братските славянски народи. Какво правите за преустановяване на промиването на младите мозъци и връщането към едно интелигентно и нормално общуване?\"", "date": "2019.02.06", "title": "Кога ще върнете взетите през 1944 г. архиви, и още въпроси към руския посланик"}
{"url": "https://www.dnevnik.bg/bulgaria/2019/02/06/3386163_specsudut_proveriava_vuzmojnostite_cvetan_vasilev_da/", "text": "Специализираният наказателен съд ще провери какви са възможностите банкерът Цветан Василев, който от четири години се намира в Сърбия, да даде обяснения по делото за присвояването на над 2.5 млрд. лв. от Корпоративна търговска банка (КТБ), съобщава БНР. Запитване ще бъде изпратено както до българските правосъдни органи, така и до Сърбия. На този етап възможностите са видеоконферентна връзка или разпит по делегация (на сръбския съд се делегира правото да разпита подсъдимия, след което се изпраща на нашия съд официален протокол - б.р). Все още не е известно дали сръбските власти, които от 4 години не се произнасят по искането на прокуратурата Василев да бъде екстрадиран в България, ще се съгласят на дистанционен разпит. Въпросът за осигуряване на възможност Цветан Василев да бъде разпитан е  поставян от защитата  му още през 2014 г. и след това многократно, но прокуратурата отхвърляше такъв вариант. Въпросът Василев да даде обяснения беше поставен и пред съда на заседанието вчера, което продължи и днес, от адвоката му Константин Симеонов. Прокуратурата беше против, но съдия Вержиния Петрова обяви, че ще направи проучване какви са техническите възможности, защото \"никога съдът не може да лиши подсъдимия от правото му да даде обяснение\". Във вторник Симеонов допълни, че защитата ще поиска от съда  да бъде призован и народният представител от ДПС Делян Пеевски , за да бъде разпитан. Причината е, че името му се споменавало на много места в материалите по делото. И припомни, че по време на разследването прокуратурата е отказала да призовава депутата, но сега това трябва да бъде решено от съдебния състав. От останалите 17 подсъдими по делото КТБ обяснение днес даде само един – бившият изпълнителен директор на банката Георги Христов, който каза, че всички правила, по които се е управлявала банката, са били одобрени от надзорния съвет на БНБ. Делото продължава на 12 и 13 март с  разпит на свидетели .", "date": "2019.02.06", "title": "Защитата поиска Цветан Василев да даде обяснения по делото КТБ"}
{"url": "https://www.dnevnik.bg/sviat/2019/02/06/3386148_bulgariia_oficialno_izrazi_podkrepa_za_guaido_kato/", "text": "Правителството на България одобри позицията на българската страна за изразяване на подкрепа за Хуан Гуайдо в качеството му на временно изпълняващ функциите на държавен глава на Боливарска република Венецуела, се казва в съобщение на Министерския съвет. В заглавието на съобщението се използва думата \"призна\", но по-нататък се уточнява, че кабинетът \"изразява подкрепа\" за Гуайдо, няколко дни след като дипломатически източници на \"Ройтерс\" съобщиха, че  не всички държави ще използват  тази дума, за да изразят позиция в кризата. Решението на София бе предизвестено, след като вчера  Министерският съвет съобщи , че Съветът по сигурността подкрепя Европейския съюз и международната общност, признаващи Гуайдо. Страната се намира в остра политическа, социално-икономическа и хуманитарна криза и криза на сигурността, към която през последната година се добави и тежка миграционна криза. По официални данни Венецуела са напуснали вече около 4 млн. души. Инфлацията е на път да достигне 1.7 млн. процента, а в страната липсват стоки от първа необходимост, продължава съобщението. Спешно свикване на избори Следва хронология на кризата във Венецуела. \"На 5.01.2019 г. встъпи в длъжност новият председател на Националната асамблея Хуан Гуайдо. На церемонията са присъствали посланиците на държавите - членки на ЕС. На 10.01.2019 г. президентът Мадуро встъпи в длъжност за нов президентски мандат в сградата на Върховния съд. Държавите - членки на ЕС, не изпратиха представители на церемонията. На 26 януари 2019 г. ЕС, включително България, призова за спешно провеждане на свободни, прозрачни и честни президентски избори във Венецуела. Държавите членки посочиха, че ако не бъде обявено организирането на нови избори в рамките на следващите дни, ще предприемат действия, включително по въпроса за признаване на ръководството на страната в съответствие с член 233 от Конституцията на Венецуела. В своя резолюция от 31.01.2019 г. ЕП признава обявилия се за временен президент на Венецуела Хуан Гуайдо за изпълняващ функциите на държавен глава на страната. Към настоящия момент редица държави членки признаха Гуайдо за действащ президент на Боливарска република Венецуела. Предвид цялостната криза във Венецуела и необходимостта от предприемане на бързи и адекватни политически мерки за нейното разрешаване, както и от спешно свикване на свободни, прозрачни и честни президентски избори, България изразява подкрепа за Хуан Гуайдо в качеството му на временно изпълняващ функциите на държавен глава на Боливарска република Венецуела, заключава правителството.", "date": "2019.02.06", "title": "България официално \"изрази подкрепа\" за Гуайдо като президент на Венецуела"}
{"url": "https://www.dnevnik.bg/sport/2019/02/06/3386164_grigor_dimitrov_propuska_i_turnira_v_akapulko/", "text": "Григор Димитров ще пропусне тенис турнира от сериите АТП 500 в Акапулко. 27-годишният българин, който спечели титлата в мексиканския град през 2014 г., e оттеглил заявката си за участие. На негово място в основната схема влиза британецът Камерън Нори. Миналата седмица шампионът от финалите на АТП за 2017 г.  се оттегли и от турнира в Ротердам . Бившият номер 3 в света има контузия в рамото, като става въпрос за възпаление на сухожилие. По време на първия за годината турнир от Големия шлем - Australian Open, Димитров игра с превръзка на дясното рамо, която се виждаше под екипа му. В нито една от срещите обаче той не се оплака от травма, нито поиска медицинска помощ. След турнира в Мелбърн, където отпадна в осминафиналите от американеца Франсис Тиафо, българинът  се смъкна до 24-ото място в световната ранглиста . Той ще загуби още 300 точки, тъй като миналата година стигна до финала в Ротердам. Димитров пропусна турнира в Акапулко през 2018 г., като вместо това избра да играе в Дубай. Той беше поставен под №1, но отпадна още в първия кръг след загуба от участващия с \"уайлд кард\" Малек Джазири, така че няма точки за защитаване. Следващите турнири в програмата на Димитров са първите две надпревари от сериите \"Мастърс\" - в Индиън Уелс (4 - 11 март) и Маями (18 - 25 март).", "date": "2019.02.06", "title": "Григор Димитров пропуска и турнира в Акапулко"}
{"url": "https://www.dnevnik.bg/detski_dnevnik/2019/02/06/3385801_ot_15_do_24_fevruari_e_vtoroto_izdanie_na_nevuzmojnoto/", "text": "Между 15 и 24 февруари във Федерацията на научно-техническите съюзи ще се проведе второто издание на фестивала за документални филми \"(не)Възможното образование\", който включва продукции от Европа и САЩ, както и практически работилници и дискусии с водещи експерти, съобщиха организаторите от \"Общност за демократично образование\". Фестивалът, който възниква като проект на \"Общност за демократично образование\" с цел да покаже алтернативни начини на учене и преподаване, ще бъде представен с част от продукциите и в Бургас, Пловдив и Добрич с подкрепата на местни организации. Тази година във фокуса на \"(не)Възможното образование\" попадат различни подходи и модели от областта на хуманната педагогика. \"Тази година имаме две събития тип презентации, за които нямахме подходящ филмов материал – това са  презентациите на 151 училище . Решихме да нарушим формата прожекция-дискусия по две причини: от една страна, за да демонстрираме част от българската история на хуманистичната педагогика и да позволим на хората да се запознаят с изключителните специалисти в областта Юрий Анджекарски и Светлана Нанчева; и второ - за да отговорим на желанието на публиката от първото издание за включване на повече български примери и български контекст. По същия начин имаме две работилници, които не са асоциирани с представения непосредствено преди тях филм –  Интерактивният семинар по психомоторика  и  Практичната обучителница за работа с деца със специфични затруднения \", каза пред \"Дневник\" Нели Керемидчиева, организатор на фестивала и председател на управителния съвет на \"Общност за демократично образование\". Фестивалът ще бъде открит на 15 февруари в 18:30 ч. с филма от Великобритания \"Ние сме тези, които очаквахме\", който разглежда плюсовете и минусите на трите стълба, върху които е изградена настоящата образователна система в световен мащаб - учебни програми, тестове и преподаване, и включва интервюта и коментари на широк кръг от международни образователни експерти. В програмата са предвидени 10 прожекции/презентации и 5 работилници, каза Керчрмедчиева и добави, че тази година препоръчителната стойност на дарението за участие в прожекциите и презентациите е 5 лв., но всеки е свободен да даде колкото прецени. Организаторите очакват интерес от родители, учители, хора, работещи с деца, представители на нестопански сдружения със сходни цели и послания. \"От тях получаваме и подкрепата, която ни е нужна\", каза Керемидчиева. \"Тази година организирахме конкурс за училищен плакат на тема \"Ученето е навсякъде\". За неговото разпространение получихме съдействие от отдела на зам.-министъра на образованието Деница Сачева и сме изключително горди от получените 88 плаката от 19 населени места в България\", добави тя. Столичната община е подкрепила конкурса и е дала предметни награди за отличените столични училища. \"Надяваме се фестивалът да бъде посетен и от представители на министерството на образованието и от столичното регионална управление по образованието, защото разбираме, че в политически план промяната в образованието е изключително трудна и вярваме, че ние и всички активни хора можем да я подкрепим и да предлагаме адекватни решения\", мисли Керемедчиева.", "date": "2019.02.06", "title": "От 15 до 24 февруари е второто издание на \"(не)Възможното образование\""}
{"url": "https://www.dnevnik.bg/skorost/2019/02/06/3386177_fotogaleriia_sled_30_mln_prodajbi_folksvagen_pasat/", "text": "Фолксваген Пасат\" навъртя 30 млн. продажби от 1973 година насам и стана вторият най-популярен модел в гамата на германската марка след \"Голф\" (35 млн), като получи и фейслифт на актуалното осмо поколение. Той засяга цялата гама -  , комби,   и  .", "date": "2019.02.06", "title": "Фотогалерия: След 30 млн. продажби \"Фолксваген Пасат\" мина фейслифт"}
{"url": "https://www.dnevnik.bg/sviat/2019/02/06/3386193_nato_obiavi_sreshta_na_vurha_v_london_prez_dekemvri/", "text": "Лондон ще бъде домакин на тазгодишната среща на държавните и правителствените ръководители на страните от НАТО през декември. Това съобщи генералният секретар на алианса Йенс Столтенберг, цитиран от \"Ройтерс\" и БТА. Той посочва, че във Великобритания ще бъде отбелязана 70-годишнината на пакта. Столтенберг припомня, че в Лондон се помещаваше първата централа на НАТО. Великобритания бе един от 12-те основатели на алианса и днес има съществен принос за общата ни сигурност, добавя генералният секретар. По неговите думи предстоящото заседание ще даде възможност държавните ръководители да обсъдят \"предизвикателствата пред сигурността днес и утре\". Столтенберг изразява очакването участниците в срещата да разискват промените, необходими на НАТО, за да продължи да бди над близо един милиард души. Изборът на Обединеното кралство е зареден със символизъм и заради предстоящото напускане на Европейския съюз, отбелязва \"Ройтерс\". Предишната среща на върха през юли миналата година предизвика разнопосочни реакции след нападките на президента на САЩ Доналд Тръмп, че  съюзниците не правят достатъчно  за общата сигурност.", "date": "2019.02.06", "title": "НАТО обяви среща на върха в Лондон през декември"}
{"url": "https://www.dnevnik.bg/razvlechenie/2019/02/06/3386084_istoriiata_koiato_nakara_lium_niisun_da_obiasniava_che/", "text": "Във вторник червеният килим така и не беше постлан в Ню Йорк за представянето на най-новия филм на Лиъм Нийсън \"Студено отмъщение\" (Cold Pursuit). Събитието бе отменено, след като интервю, в което актьорът признава, че е искал да убие чернокож, след като е разбрал, че негова близка приятелка е била изнасилена от чернокож мъж, предизвика вълна от критика и коментари на тема расизъм. Филмовото студио \"Лайнсгейт\" отказа да коментира, но източник на \"Ройтерс\" е споделил, че организаторите на представянето са преценили, че бляскаво събитие с червен килим, интервюта и снимки с актьорите е нямало да бъде удачно в такъв момент. Щатската премиерна обиколка на филма, в който ирландският актьор играе баща, който търси отмъщение за убийците на неговия син, все пак ще продължи в четвъртък. Преди два дни, в понеделник, се появи интервю с Нийсън за британския вестник \"Индипендънт\", в което актьорът споделя, че се разпознава в някои свои герои от филмите, които търсят отмъщение, когато близките им биват наранени. Той разказва, че преди много години негова близка приятелка му споделила, че е била изнасилена от чернокож. Актьорът разказва, че след това е прекарал около седмица, обикаляйки около пъбовете с тежък прът в ръка, надявайки се, че някой чернокож ще се опита да го закачи за нещо, а той ще може да го убие. Вестникът уточни по-късно, че актьорът е поставил въздушни кавички конкретно за израза си \"черно копеле\" и публикува аудиозапис от интервюто. Във вторник в сутрешния блок Good Morning America на американския телевизионен канал ABC Нийсън обясни, че той е имал \"първично желание\" да нападне някого. Разказва още, че нарочно е излизал в районите с чернокожо население в града, надявайки се да бъде предизвикан. \"Бях шокиран и ме болеше... Потърсих помощ, отидох при свещеник\", казва още той. Нийсън казва, че в крайна сметка насилие не е имало. Освен това споделя че е щял да търси по същия начин бял мъж, ако приятелката му беше идентифицирала нападателя си като бял. \"Ако беше казала, че е ирландец, шотландец, британец или литовец, знам, че щях да се почувствам по същия начин.\" \"Не съм расист\", казва Нийсъм и разказва за израстването си в Северна Ирландия през 60-те, 70-те и началото на 80-те години, когато там се води война, и за фанатизма по това време. \"Един ден убиваха католик, на следващия убиваха протестант и аз израснах, заобиколен от това, но никога не съм бил част от него.\" Актьорът обяснява, че, връщайки се назад към този момент, смята, че това, което е правил, е ужасно, но и че си е взел поука. По думите му обществото се нуждае от по-голяма дискусия, за да сложи край на расизма и фанатизма.  Първото интервю на Нийсън по темата предизвика остра критика от страна на различни организации в подкрепа на цветнокожите хора, а колумнист на \"Гардиън\" коментира, че от коментарите на актьора излиза, че \"за някои хора чернокожите все още не са изцяло хора\". Историята на Нийсън предизвика и подкрепа. Бившият футболист Джон Барнс написа: \"Всички сме подсъзнателни расисти и сега го уважавам още повече, отколкото ако беше казал: \"Смятам чернокожите за равни, смятам всички за равни.\" Барнс изтъква още, че е излишно този човек да бъде опозорен, след като сам признава, че онова, което е мислил и направил, е било грешно. В края на интервюто си за сутрешния блок самият Нийсъм допълва: \"Всички се преструваме на политически коректни. Понякога просто драсваш по повърхността и откриваш расизъм и фанатизъм.\"", "date": "2019.02.06", "title": "Историята, която накара Лиъм Нийсън да обяснява, че не е расист"}
{"url": "https://www.dnevnik.bg/skorost/2019/02/06/3386215_informacionnata_sistema_na_struma_v_uchastuka_s/", "text": "Участъкът между Кресна и Сандански от автомагистрала \"Струма\", където  вчера стана тежка верижна катастрофа  с един загинал и 13 ранени, има изградена система за подаване на информация за пътните условия и рисковете по трасето, но тя още не работи. Съобщението на Агенция \"Пътна инфраструктура\" е по повод публикации в медиите. Интелигентната транспортна система включва станции за броене и управление на трафика, видеонаблюдение, информационни табла, на които могат да се пускат предупредителни надписи, измерване на теглото на превозните средства и метеорологично наблюдение. При откриването на частта от \"Струма\" между Кресна и Сандански беше съобщено, че в отсечката има две метеорологични станции, които ще отчитат температурата и влажността на въздуха, типа и количеството на валежите, видимостта на пътя, скорост и посока на вятъра, дебелина на водния слой върху асфалта, точка на замръзване на пътната настилка в зависимост от третирането с луга и други химикали, температурата на повърхността на пътя и 5 см под асфалта. От съобщението на пътната агенция става ясно, че \"умните\" участъци от \"Струма\" ще са три - Благоевград - Крупник (лот 3.1), Крупник - Кресна (лот 3.2) и Кресна - Сандански (лот 3.3). Системата ще има общ център за управление на трафика и той ще започне работа със завършването на участъка между Благоевград и Крупник, уточняват от АПИ. В тази част от магистралата се работи от август миналата година и по план трябва да е готова в началото на 2021 година. Възможно е обаче забавяне заради откритите археологически находки по трасето на магистралата, част от които  трябва да бъдат преместени . В центъра за управление на трафика ще има диспечери, които ще следят случващото се на пътя и при необходимост ще пренасочват трафика чрез пътни знаци с възможност за дистанционно изменение. От пътната агенция посочват, че  участъкът от Кресна до Сандански  е завършен предсрочно, а лот 3.1 е в процес на изграждане и поради тази причина системата още не работи. От пътната агенция казват още, че са започнали изграждането на временен контролен център за управление на трафика, който ще е в сградата на Областното пътно управление в Благоевград. От АПИ подчертават, че новоизградената отсечка на \"Струма\" е сигнализирана с пътни знаци и маркировка по всички правила на нормативната уредба.", "date": "2019.02.06", "title": "Информационната система на \"Струма\" в участъка с тежката катастрофа още не работи"}
{"url": "https://www.dnevnik.bg/bulgaria/2019/02/06/3386214_iziskvaniiata_za_zaemane_na_akademichni_dlujnosti_po/", "text": "Правителството прие промени в Правилника за прилагане на Закона за развитието на академичния състав в Република България, чиято цел е да се осигури създаването на по-­добри условия за обективно и безпристрастно прилагане на минималните национални изисквания към научната, преподавателската и/или художествено-творческата или спортната дейност на кандидатите за придобиване на научни степени и за заемане на академичните длъжности \"главен асистент\", \"доцент\" и \"професор\" в научна област \"Природни науки, математика и информатика\", съобщиха от Министерския съвет. Причините, налагащи промените в правилника в посочената област на висше образование, са следствие от прилагането на изискваните минимални наукометрични показатели за различните научни степени и академични длъжности. Съгласно приетите изменения се премахва деленето на броя на авторите при отчитане броя на публикациите за даден учен поради факта, че науката в цитираната област е колективно дело и чрез деленето не се стимулират комплексните и мултидисциплинарни изследвания. Вместо това се предлага начин за отразяване качеството на тези публикации. За повишаване дела на нематериалната част на българската икономика показателите за патенти и полезни образци се преместват в групата показатели Г от група Е, като същевременно полученият патент се оценява като публикация с най-високо качество - 25 точки, а заявката за патент или полезен модел - с 15 точки. Правят се специфични изменения в тежестта на отделните показатели за посочената научна област, отбелязващи различията помежду им и отразяването им в научната литература, научноизследователските проекти и др. Предлаганите промени в правилника са съобразени със спецификата на научна област 4. \"Природни науки, математика и информатика\" и ще доведат до създаване на по-добри условия за обективност и безпристрастност при оценяването на научните резултати в посочената област. Същевременно ще се осигури възможност за по-ефективен контрол върху провежданите процедури за придобиване на научни степени и за заемане на академични длъжности.", "date": "2019.02.06", "title": "Изискванията за заемане на академични длъжности по природни науки, математика и информатика се променят"}
{"url": "https://www.dnevnik.bg/biznes/2019/02/06/3386226_samo_kompanii_koito_paziat_turgovskite_si_taini_mogat/", "text": "Само компании, които полагат усилия да опазят търговските си тайни, ще могат да претендират пред съда за обезщетение, ако някой все пак им ги открадне. Това следва от приетия в Народното събрание днес на първо четене Закон за защита на търговската информация. Законът, чийто вносител е Министерският съвет, е изцяло нов и въвежда в българското законодателство принципите на Стратегия за интелигентен, устойчив и приобщаващ растеж \"Европа 2020\" и европейска директива по темата. Поучвания, направени в рамките на ЕС, показват, че и големите, и малките предприятия ценят търговските тайни също толкова, колкото и патентите и търговските марки и други форми на права върху интелектуалната собственост, които са уредени в други закони. Компаниите използват поверителността, за да управляват конкурентоспособността си, която се увеличава чрез научни открития, технологични знания, информация за клиенти и доставчици, бизнес планове, пазарни проучвания и стратегии, се казва в мотивите към законопроекта. Търговските тайни позволяват на техните създатели и на новаторите да извлекат печалба от своя труд, поради което са особено важни за конкурентоспособността в стопанската дейност, както и за научноизследователската и развойната дейност и свързаните с тях постижения, се казва в мотивите към законопроекта. Търговските тайни са една от най-често използваните от предприятията форми на защита на интелектуални продукти и иновационно ноу-хау, но в същото време в съществуващата правна рамка на ЕС, както и в България, са най-слабо защитените от незаконно придобиване, използване или разкриване, допълва правителството. С приетите по принцип от депутатите текстове, за да бъде търговска тайна, дадена информация едновременно трябва да не е леснодостъпна, да има търговска стойност и да са предприемани мерки за нейното опазване.  Ако търговска тайна бъде открадната, законният й притежател ще може да поиска от съда да му присъди обезщетение за претърпените вреди, да забрани използването или разкриването й и да нареди унищожаване на стоките, произведени благодарение на кражбата. Съдът определя размера на обезщетението според вредите и пропуснатите ползи, печалбите на нарушителя и нанесените от него неимуществени вреди, се казва в законопроекта.  Предвижда се правото на иск на притежателя на търговска тайна да изтича 5 години от извършване на кражбата. ", "date": "2019.02.06", "title": "Само компании, които пазят търговските си тайни, могат да съдят крадеца им"}
{"url": "https://www.dnevnik.bg/politika/2019/02/06/3386228_ninova_se_zareche_da_vnese_iskove_sreshtu_borisov/", "text": "Поемам ангажимент пред българите, че исковете за парите от Страсбург ще бъдат заведени независимо за кой период на управлението на България се отнасят. Това се зарече лидерът на БСП Корнелия Нинова в парламента при дебатите за доклада за изпълнението на решенията на Европейския съд по правата на човека по дела срещу България. Питам премиера кога ще заведе дело срещу Бойко Борисов за това, че заради него бяхме осъдени в Страсбург за 55 хил. евро, каза Нинова ( по делото \"Чората\" - бел. авт.) . Тя посочи три проблема в доклада и едно решение. Трите проблема според нея са, че \"овластените от вас управляващи ви отнемат права\", \"вторият проблем - вие си плащате за това, защото, след като ви отнемат права, ни осъдят в Страсбург\" и третият е, че \"тези управляващи остават безнаказани\". Според Нинова решението е разписано отдавна в български закон. \"В този закон пише, че този, който е причинил вреда умишлено или груба небрежност на държавата и на гражданите чрез незаконосъобразни действия или бездействия при или по повод изпълнение на служебните му задължения, трябва да носи отговорност, като плати от джоба си\", каза лидерът на БСП. Тя попита и кога Борисов ще изпълни закона и ще заведе дело срещу Цветан Цветанов за 6 дела, по които сме осъдени за 120 хил. евро. Когато Корнелия Нинова осъди себе си за \"Техноимпекс\", тогава питайте Бойко Борисов кога ще съди себе си, отговори на Нинова председателят на правна комисия Данаил Кирилов (ГЕРБ). Когато вие осъдите Румен Овчаров за \"Белене\" и процедурата, тогава питайте кога Борисов ще съди Цветанов, добави Кирилов. След неговото изказване дебатът заби в стандартния сблъсък комунизъм - антикомунизъм. Бившият син кмет на Пловдив Спас Гърневски (ГЕРБ) и Александър Паунов от БСП започнаха да спорят дали комунистите са избили повече невинни или техните предшественици. Паунов припомни, че Гърневски е писал поезия за Альоша, след което е искал да бута паметника. Той отвърна със стих за 49-ия конгрес на БСП. Идат европейски избори Станах свидетел на един чисто политически разговор върху документ, който има юридически характер и точно определени рамки, коментира заместник-министърът на правосъдието проф. Николай Проданов. Той припомни, че на 21 ноември миналата година се е провело съвместно заседание на Комисията по правни въпроси и на Комисията по човешките права и вероизповеданията, в което представителите на опозицията са гласували \"за\". \"Не ми е много ясно какво се е случило между 21 ноември 2018 г. и 6 февруари 2019 г. Докладът си е един и същ. В него няма нищо ново. Единственото, което се е променило, е, че ние с два месеца сме отишли по-напред във времето към поредните избори в страната\", каза Проданов. ГЕРБ не подкрепиха да се търсят обезщетения за вреди, причинени от съд и МВР По-рано парламентът отхвърли предложенията на БСП за промени в Закона за отговорността на държавата и общините за вреди. В него се предлагаше да се разшири обхватът, като се допише, че държавата и общините носят отговорност и за вреди, причинени от действието на отменени или обявени за нищожни подзаконови нормативни актове. Предлагаха се и правни основания за търсене на обезщетения на вреди, причинени от държавата чрез нейните разследващи органи и органите на съдебната власт. Докладът отчита успехи В крайна сметка докладът на министъра на правосъдието за 2017 г. бе приет с 80 гласа \"за\", 40 \"против\" и 9 \"въздържали се\". В него се отчита, че в края на 2017 г. общият брой на висящите дела срещу страната ни възлиза на 59 250, или с 29% по-малко в сравнение с края на 2016 г. Към 31 декември 2017 г. по-голямата част от висящите дела на Европейския съд по правата на човека са срещу Румъния, Русия, Турция и Украйна. Следват Италия, Унгария, Азербайджан, Грузия, Армения и Полша. Останалите 37 държави формират 15,4% от висящите жалби, или 8650. През 2017 г. по този критерий Република България трайно се нарежда извън първата десетка – на 15-о място с 623 броя жалби. България е на 19-о място по брой жалби на глава на населението. В доклада се отчита като тревожно обстоятелство, че по брой прецеденти в засилена процедура България се намира все още на челните места в класацията, като заема пето място с 6,7% дял от всички решения – прецеденти в засилена процедура. Непосредствено след България се нареждат Италия, и Румъния. През 2016 г. България е заемала четвърто място в тази класация.", "date": "2019.02.06", "title": "Нинова се зарече да внесе искове срещу Борисов заради делата в Страсбург"}
{"url": "https://www.dnevnik.bg/kultura/2019/02/06/3386176_stafan_canev_shte_poluchi_ikar_za_prinosa_si_kum/", "text": "Стефан Цанев ще получи награда \"Икар\" на Съюза на артистите за приноса си към българския театър. Освен това неговата пиеса   е номинирана в категорията за драматургичен текст. Това стана известно на пресконференция днес. По традиция статуетките ще бъдат връчени в Деня на театъра - 27 март, а церемонията ще се проведе в Народния театър. Тази година ще бъдат раздадени за 45-и път. Две представления получават по три номинации.   от Хенрик Ибсен (реж. Крис Шарков) -  за поддържаща женска роля,   за сценография и   за режисура. И   по Йордан Радичков (реж. Иван Добчев) от програмата \"Ноев ковчег\" в Театрална работилница \"Сфумато\" -  за поддържаща мъжка роля,  за сценография, спектакълът ще се състезава и в категорията за майсторско техническо осъществяване. За главна мъжка роля са номинирани  за изпълнението си в \"Животът е сън\" по Педро Калдерон де ла Барка (реж. Дина Маркова, Театър \"ЗОНГ\" - \"Червената къща\"),  за работата си в  Петел\" по пиесата COOK от Майк Бартлет (реж. Стайко Мурджев, Младежки театър) и  за \"Бащата\" от Флориан Зелер (реж. Диана Добрева, Народен театър).  Освен Ана Пападопулу за водеща женска роля са номинирани и  за \"Дом за овце и сънища\" от Здрава Каменова (реж. Гергана Димитрова, \"36 маймуни\" - \"Червената къща\" и  за \"Приятно ми е, Ива!\" от Ива Тодорова (Театър 199 \"Валентин Стойчев\"). Ето и всички номинации:  на \"Животът е сън\" по Педро Калдерон де ла Барка, Театър \"ЗОНГ\", Център за култура и дебат \"Червената къща\" в \"Нирвана\" от Константин Илиев, реж. Максима Боева, Драматично-куклен театър \"Васил Друмев\" – Шумен на \"Нирвана\" от Константин Илиев, Драматично-куклен театър \"Васил Друмев\" – Шумен в \"Палачи\" от Мартин Макдона, реж. Стоян Радев, Театър \"София\" в \"Дебелянов и ангелите\" от Александър Секулов, реж. Диана Добрева, Драматичен театър \"Николай Масалитинов\" – Пловдив    в \"Животът е сън\" по Педро Калдерон де ла Барка, реж. Дина Маркова, Театър \"ЗОНГ\", Център за култура и дебат \"Червената къща\" в  Петел\" по пиесата COOK от Майк Бартлет, реж. Стайко Мурджев, Младежки театър \"Николай Бинев\"  в \"Бащата\" от Флориан Зелер, реж. Диана Добрева, Народен театър \"Иван Вазов\" в \"Дивата патица\" от Хенрик Ибсен, реж. Крис Шарков, Народен театър \"Иван Вазов\" \"Дом за овце и сънища\" от Здрава Каменова, реж. Гергана Димитрова, Международна театрална мрежа \"UNDERNATIONAL AFFAIRS\", Център за култура и дебат \"Червената къща\", Театър \"Максим Горки\" (Студио \"Я\") – Берлин, Театър \"Ноймаркт\" – Цюрих, в партньорство с ОСАИК \"36 маймуни\" \"Приятно ми е, Ива!\" от Ива Тодорова, постановъчен консултант Стоян Радев, Театър 199 \"Валентин Стойчев\" в \"За какво Ви е Дон Кихот\" по романа \"Дон Кихот де Ла Манча\" от Сервантес, драматургия Юрий Дачев, реж. Бина Хралампиева, Сатиричен театър \"Алеко Константинов\" в \"Нова Библия\", Програма \"Ноев ковчег\" по Йордан Радичков, реж. Иван Добчев, Театрална работилница \"Сфумато\"      в \"Наблюдателите (Хипотеза за отвъдното)\" от Константин Илиев, реж. Явор Гърдев, Народен театър \"Иван Вазов\" в \"Килър Джо\" от Трейси Леттс, реж. Стайко Мурджев, Малък градски театър \"Зад канала\" в \"Поп – фолк хроники: Бели птици и куршуми\" – вербатим спектакъл, режисьор и драматург Неда Соколовска, Малък градски театър \"Зад канала\"  за   в \"Аз обичам, ти обичаш, тя обича\" от Теди Москов и Симон Шварц по филма \"Обичахме се толкова много\" от Еторе Скола, реж. Теди Москов, Малък градски театър \"Зад канала\"  за \"Neoдачници\" от Максим Горки, Народен театър \"Иван Вазов\" за \"Дивата патица\" от Хенрик Ибсен, Народен театър \"Иван Вазов\" за \"Петел\" по пиесата COOK от Майк Бартлет, Младежки театър \"Николай Бинев\"  за \"Нирвана\" от Константин Илиев, реж. Максима Боева, Драматично-куклен театър \"Васил Друмев\" – Шумен  за \"Нова Библия\", Програма \"Ноев ковчег\" по Йордан Радичков, реж. Иван Добчев, Театрална работилница \"Сфумато\" за \"Дивата патица\" от Хенрик Ибсен, реж. Крис Шарков, Народен театър \"Иван Вазов\" от Йордан Радичков, реж. Стоян Радев, Народен театър \"Иван Вазов\" по Йордан Радичков, реж. Иван Добчев, Театрална работилница \"Сфумато\"  от Евгений Шварц, сценична версия и постановка Явор Гърдев, ТМПЦ – Варна, Драматичен театър \"Стоян Бъчваров\"  за \"Наемателят\" от Матяж Зупанчич, реж. Александра Петрова, Драматичен театър \"Николай Масалитинов\" – Пловдив за \"Дом за овце и сънища\" от Здрава Каменова, реж. Гергана Димитрова, Международна театрална мрежа \"UNDERNATIONAL AFFAIRS\", Център за култура и дебат \"Червената къща\", Театър \"Максим Горки\" /Студио \"Я\"/ – Берлин, Театър \"Ноймаркт\" – Цюрих в партньорство с ОСАИК \"36 маймуни\" за \"Принцеса Турандот\" по Карло Гоци, реж. Маргарита Мачева, Драматичен театър \"Никола Вапцаров\" – Благоевград излъчени от Гилдията на театроведите, критиците и драматурзите  от Александър Секулов  от Ива Тодорова  от Стефан Цанев излъчени от Гилдията на театроведите, критиците и драматурзите  за \"Еволюция на смешното във френската класицистична комедия от ХVI век\", УИ \"Св. Климент Охридски\" 2018  за \"Цензурата по времето на комунизма или режимът на забраняване – позволяване\", Рива 2018 излъчени от Гилдията на творците в кукленото изкуство за Филифьонката   за Гафсата във \"Филифьонката, която вярваше в бедствия\" от Туве Янсон, сценарий и режисура Петър Тодоров, Държавен куклен театър – Бургас  за ролите му в \"Нос\" по Николай Гогол от Веселка Кунчева и Ина Божидарова, реж. Веселка Кунчева, Театър 199 \"Валентин Стойчев\" излъчени от Гилдията на творците в кукленото изкуство  от Туве Янсон, сценарий и режисура Петър Тодоров, Държавен куклен театър – Бургас  идея и режисура Езекел Гарсия Ромеу, Държавен куклен театър – Видин излъчени от Гилдията за съвременни изпълнителски изкуства  за \"Moonlight\", Копродукция на Гараж – колективна платформа за независими артисти, и Локомотива – Център за нови инициативи в областта на изкуството и културата, Македония за \"Произведени за щастие\", Брейн Стор Проджект и ДНК, Национален дворец на културата  за \"Съвършено розово\", Ива Свещарова, Информбюро и ДНК, Национален дворец на културата излъчени от Гилдията на музикалните артисти  за песента \"Golden Girls\" ПРИ ЖЕНИТЕ  за Марек в \"Митика\"  за Джейн Доу в \"Мъртва Точка\"  за Топси в \"Мери Попинз\" ПРИ МЪЖЕТЕ  за Тоби в \"Скорпион\"  за Джейми Фрейзър в \"Друговремецът\"  за Гуанга в \"Малката стъпка\" излъчени от Гилдия атракционни и сценични изкуства и Гилдия за вариететно изкуство за постижения в областта на Илюзионното изкуство за постижения в областта на Илюзионното изкуство  за приноса му към цирковото изкуство в сферата на дресурата НАГРАДА ЗА ПЕДАГОГИЧЕСКА ДЕЙНОСТ се присъжда на  НАГРАДА ИКАР ЗА ЧЕСТ И ДОСТОЙНСТВО ще получи актьорът  НАГРАДА ИКАР ЗА ИЗКЛЮЧИТЕЛЕН ПРИНОС КЪМ БЪЛГАРСКИЯ ТЕАТЪР се присъжда на ", "date": "2019.02.06", "title": "Стефан Цанев ще получи \"Икар\" за приноса си към българския театър"}
{"url": "https://www.dnevnik.bg/zdrave/2019/02/06/3386232_durjavata_ustanovi_che_nad_polovinata_psihiatrii_sa_v/", "text": "Над половината от психиатричните отделения, болници и центрове в страната са в критично състояние. Министерството на здравеопазването ще подготви обявяването на обществените поръчки за ремонти и оборудване на психиатричните структури, като за целта ще бъдат необходими над 10 млн. лв. Това сочат анализът на здравния министър Кирил Ананиев за състоянието на психиатричната помощ у нас и разчет за необходимите средства за ремонт и оборудване. Днес министърът представи докладът пред кабинета. И съобщи, че има подкрепата на правителството за спешни мерки за подобряване на материалното състояние на психиатричните болници, центрове и клиники. Той ще подготви и проект на постановление, с което да бъдат отпуснати необходимите средства. В България има 12 държавни психиатрични болници, 12 центъра за психично здраве и 22 психиатрични отделения, разкрити към лечебни заведения за болнична помощ. За психиатричното отделение в МБАЛ – Търговище, и \"Център за психично здраве – София\" инвестицията в ремонтни дейности е нерентабилна и при тези два случая усилията ще бъдат насочени към търсене на подходящо място за преместване на звената, сочи още анализът. Освен в материалната база министърът обеща и промяна в подхода и начина на работа на психиатричната помощ в България. Съобразявали се добрите европейски практики. Имало създадена работна група по въпроса, която щяла да излезе с решения след около месец и половина. За да има повече кадри в системата пък, държавата щяла да поеме специализацията на лекарите по психиатрия. От години България  получава сериозни критики от световни и европейски  организации заради условията в психиатричните клиники и отношението към хората там. Наскоро и Европейската психиатрична асоциация установи в свой доклад, че в България се нарушават човешките права. А условията в някои психиатрични здравни заведения и работата на персонала са в нарушения на Европейското законодателство. Държавата не крие проблемите, не отрича констатациите. И обещава промени. Планират се повече изнесени услуги, които да подпомагат хората извън болниците, повече политики за приобщаване, трудова адаптация, социализация и др. Една от последните заявки за такива промени даде преди време пред \"Дневник\"  вече бившият социален министър Росица Димитрова . Но според плановете на държавата подобни промени могат реално да се очакват около 2021-2022 г. Темата за състоянието на психиатриите стана актуална преди дни, когато в социалната мрежа \"Фейсбук\" бяха разпространени снимки и видео от психодиспансера на Сточна гара в София, в които се видяха трагичните битови условия там. След разпространяването на материалите и острите реакции Ананиев съобщи, че премиерът Бойко Борисов му е наредил да направи цялостен преглед на състоянието на психиатричните болници, центрове и клиники в страната и да ги представи днес пред правителството.", "date": "2019.02.06", "title": "Държавата обеща да ремонтира с над 10 млн. лв. психиатриите"}
{"url": "https://www.dnevnik.bg/bulgaria/2019/02/06/3386149_izleze_treti_tom_na_politicheska_istoriia_na/", "text": "Държавна агенция \"Архиви\" с участието на Комисията за досиетата издаде третия том на Политическа история на България с документи, който обхваща периода от 1953 - 1956 г. Периодът е специфичен етап от политическото развитие на България в най-ново време, определян е в някои научни издания и като начало на десталинизацията, отбелязва съставителят на сборника проф. д-р на историческите науки  който е и автор на предговора. Публикуваните документи характеризират епохата, в която продължава установяването на съветския модел на устройство при пълен партиен контрол въпреки кончината на Сталин. Макар че Априлският пленум от 1956 г. осъжда някои прояви на \"култа към личността (на Сталин\") в предходните години, не се променят политическата система и общественото развитие. Подборът на документите проследява всички линии на налагане на управлението, от които най-важните за укрепване на модела са армията и милицията, обяснява един от редакторите на сборника,  Поради сливането между партия и държава и първостепенната роля на органите на комунистическата партия приоритет имат решенията на Политбюро и пленумите на ЦК на БКП. Освен официални документи на властта са включени и такива, които проследяват обществени настроения. Писмо на жителите на с. Вокил, Силистренско, до министър-председателя Вълко Червенков например отразява недоволството на селяните от местната власт. Тоест сборникът документи дава пълна представа за времето - и от посоката на властта, и на гражданите.", "date": "2019.02.06", "title": "Излезе трети том на Политическа история на съвременна България"}
{"url": "https://www.dnevnik.bg/sport/2019/02/06/3386198_koi_koi_e_vuv_futbola_ot_nai-skupiia_sustav_do_kluba_s/", "text": "Манчестър сити\" е футболният клуб с най-голяма финансова мощ в света. Английският шампион  остава начело за втора поредна година  в класацията на Soccerex. \"Гражданите\" са на върха с 4.21 точки по индекса FFI (Football Finance Index). Те имат голяма преднина пред ПСЖ, който се нарежда втори с 3.84. Тройката се допълва от германския шампион \"Байерн\" (2.67). За изчисляването на индекса се взимат предвид пет критерия. Общата оценка се основава на стойността на футболистите, активите на клуба (стадион, тренировъчни центрове и други имущества), паричните наличности по сметките на клуба, възможностите за инвестиции на собственика, както и нетните задължения на клуба. В началото на миналия ноември  \"Сити\" и ПСЖ попаднаха в центъра на скандал  след изнасяне на източени данни от Football Leaks. Според тях по времето, в което беше генерален секретар на УЕФА настоящия президент на ФИФА Джани Инфантино е помогнал на двата клуба да заобиколят финансовия феърплей. \"Байерн\" влиза в тройката благодарение на добрите си показатели и в петте компонента, обясняват авторите на анализа. В челната десетка има пет клуба от Висшата лига, два испански и по един от Франция, Германия и Италия. \"Реал\" (Мадрид) и \"Барселона\", които  оглавиха класацията на \"Делойт\" за най-богатите футболни клубове , са съответно шести и седми. В техния случай заради начина, по който е структуриран клубът, получават по 0 точки в графата за възможности за инвестиции от собственика. Отделно имат и значителни задължения, какъвто е случаят и с \"Манчестър юнайтед\". Сред първите 20 попадат и два клуба извън Европа - китайският \"Гуанджоу евъргранде\" (№12, с индекс 1.72) и американският \"Лос Анджелис галакси\" (№18, с индекс 1.19). \"Барселона\" е клубът с най-скъп състав, като Лионел Меси и съотборниците му са оценени на 1.143 млрд. евро. Другият клуб, преминал границата от 1 милиард, е \"Сити\" с 1.058 млрд. евро. Лондонските \"Тотнъм\" и \"Арсенал\" са начело в графата за недвижимите активи. Тези на \"шпорите\" са оценени на 543 млн. евро, а на \"топчиите\" - 492 млн. евро. Проучването на Soccerex се основава на годишните финансови доклади на клубовете за сезон 2016-2017. В изследването е взета информация от финансови анализатори като Financial Times, Bloomberg, Yahoo Finance, Forbes, Transfermarkt и Hoovers.", "date": "2019.02.06", "title": "Кой кой е във футбола: от най-скъпия състав до клуба с най-голяма финансова мощ"}
{"url": "https://www.dnevnik.bg/razvlechenie/2019/02/06/3386261_za_vtori_put_v_istoriiata_si_nagradite_oskar_ostavat/", "text": "Тази година церемонията по връчването на 91-ите награди \"Оскар\" ще бъде втората в историята на отличията, в която няма да има водещ, обяви представител на американската телевизия ABC, която всяка година заснема и излъчва събитието на живо. Едва три седмици преди раздаването на статуетките на 24 февруари официално се обявява, че шоуто ще бъде водено от презентаторите, които ще представят номинираните и ще връчват самите награди. Промяната в сценария се наложи, след като през декември миналата година комикът  Кевин Харт се отказа от ангажимента да води церемонията  заради появилите се коментари по повод негови стари хомофобски изказвания в \"Туитър\". След това не бе обявен негов заместник, но и нямаше официално изявление за това как ще протече програмата вечерта. В цялата си 91-годишна история досега наградите \"Оскар\" са били без водещ само веднъж. През 1989 г. организаторите наемат филмовия продуцент и ветеран в организирането на церемонията Алън Карт, който решава да направи нововъведения - няма водещ, презентаторите поемат тази функция, а откриването представлява 11-минутен спектакъл, вдъхновен от мюзикълите. Именно то обаче остава в историята с противоречието, което предизвика заради изпълнението на актриса, облечена като Снежанка от филмите на \"Уолт Дисни\", и актьора Роб Лоу. Тази година Американската академия за филмово изкуство и наука е обещала на ABC, че успее да се събере в три часа телевизионно време, което е с 30 минути по-малко от предходните години. Затова и вчера на  официален обяд с голяма част от номинираните  към тях бе отправена молба да се придържат към кратки речи, ако имат щастието да приемат награда от сцената. Традицията досега повеляваше церемонията на наградите да се открива с комедиен монолог, който се фокусира върху знаменитостите, състоянието на индустрията, както и други актуални културни или политически теми. Според представителя на ABC продуцентите на спектакъла са се погрижили откриването и тази година да бъде е вълнуващо. През последните години гледаемостта на церемонията спадна значително. През 2018 г. тя привлече пред екраните 26,5 млн. души, което бе най-ниският брой зрители досега.", "date": "2019.02.06", "title": "За втори път в историята си наградите \"Оскар\" остават без водещ"}
{"url": "https://www.dnevnik.bg/evropa/2019/02/06/3386278_evrokomisiiata_ne_razreshi_slivaneto_na_jelezoputniia/", "text": "Европейската комисия блокира планираното сливане на железопътния бизнес на германския концерн \"Сименс\" (Siemens) и френската група \"Алстом\" (Alstom) с мотива, че компаниите не са успели да разсеят \"сериозните\" притеснения, свързани с конкуренцията, предаде ДПА. Това сливане би довело до по-високи цени на сигнализиращите системи, които осигуряват безопасността на пътниците, както и на следващите поколения високоскоростни влакове, посочи еврокомисарят за конкуренцията Маргрете Вестагер. Комисията забранява сливането, тъй като компаниите не желаят да намерят решения, които да разсеят нашите сериозни притеснения за конкуренцията, допълни тя в изявление. Двете компании заявяваха, че сливането ще им позволи да се конкурират по-добре с чуждестранни компании, като например китайския производител в сектора Си Ар Ар Си (CRRC). Комисията обаче установи, че китайските доставчици в момента \"не присъстват\" на ключовия европейски пазар за сигнализиращи системи и е \"малко вероятно\" в обозримо бъдеще да представляват заплаха за производството на високоскоростните влакове на \"Сименс\" и \"Алстом\". \"Сименс\" произвежда високоскоростните влакове И Це Е (ICE), а \"Алстом\" - влаковете Те Же Ве (TGV). Главният изпълнителен директор на \"Сименс\" Джо Кезер разкритикува днес ветото на Европейската комисия върху сливането, като призова за \"структурно\" обновяване на европейската промишлена политика на фона на американската и китайската конкуренция, предаде \"Франс прес\". \"Защитата на интересите на клиентите на местно равнище не означава да се лишим от това да бъдем равнопоставени с водещи страни като Китай и Съединените щати\", заяви Кезер, допълвайки, че предстоящите европейски избори са уникална възможност за изграждане на Европа на бъдещето, включително в областта на индустриалната политика. /БТА", "date": "2019.02.06", "title": "Еврокомисията не разреши сливането на железопътния бизнес на \"Сименс\" и \"Алстом\""}
{"url": "https://www.dnevnik.bg/sport/2019/02/06/3386222_shampionut_bashich_sdade_titlata_v_sofiia_oshte_v/", "text": "Шампионът Мирза Башич сдаде титлата от тенис турнира в София още в първия кръг. 27-годишният босненец отстъпи с 0:6, 6:3, 2:6 срещу полуфиналиста от 2016 г. Мартин Клижан. Въпреки че приключи в три сета, срещата продължи само 84 минути. Началният удар се оказа ключов за развръзката в този двубой, в който нямаше нито една спасена точка за пробив. Клижан сервираше на много високо ниво за разлика от Башич, който имаше сериозни проблеми в този елемент. 29-годишният левичар от Словакия, който заема 38-ото място в световната ранглиста, пласира девет аса и вкара 66% от първите си сервиси. Носителят на шест титли в турнирите на АТП спечели 44 от 65-те точки, които бяха разиграни в подаванията му - 77% след първи сервис и 50% след втори. Башич направи само един ас, вкара 58% от първите си сервиси, а вторите му бяха лесна мишена за съперника. Клижан започна ударно мача и спечели първия сет за 18 минути. Той взе седем поредни гейма, преди Башич да спре серията му за 1:1 във втората част. Шампионът от миналата година се пробуди и спечели три поредни гейма при 3:3, за да прати мача в решаващ трети сет. Клижан обаче бързо спря устрема на 99-ия в световната ранглиста. Словашкият тенисист, който през 2015 г. стигна до №24 в света, реализира пробив още в първия гейм. При 4:2 той отново спечели подаването на шампиона, след което приключи двубой с убедителен сервис гейм. Клижан, който освен полуфинал в първото издание на \"София оупън\" има четвъртфинал през 2017 г., постигна девета победа от 12 мача в \"Арена Армеец\". Две от победите му бяха в квалификациите през миналата година, когато стигна до осминафиналите. В опит да се класира за трети четвъртфинал от четири участия словакът ще се изправи срещу Даниел Брандс. Германецът стартира от квалификациите, а в първия кръг отстрани поставения под №5 Николоз Басилашвили. Победителят от мача между Клижан и Брандс ще играе в четвъртфиналите срещу поставения под №3 Данийл Медведев от Русия или холандеца  Робин Хаасе, който победи Димитър Кузманов на старта .", "date": "2019.02.06", "title": "Шампионът Башич сдаде титлата в София още в първия кръг"}
{"url": "https://www.dnevnik.bg/sviat/2019/02/06/3386286_stranite_v_nato_podpisaha_protokola_za_makedoniia_tia/", "text": "Македония от днес ще може да присъства на срещите на НАТО, след като представители на всички 29 държави подписаха протокола за присъединяването ѝ, съобщиха местни медии. В Брюксел бе  подписан документът , който по думите на генералния секретар Йенс Столтенберг дава \"начало на ратификационния процес\" в парламентите на страните членки. Той ще даде възможност Македония да стане 30-ата членка на НАТО, макар различни представители на организацията да дават различни срокове. Смята се, че ратификацията може да продължи година и половина или повече, но представител на алианса каза наскоро в интервю за македонска медия, че надеждата е това да стане възможно до 2020 г. \"Това беше дълъг път... резултат от целокупната работа на много поколения и задължение на нашето\", каза външният министър Никола Димитров, който също бе в Брюксел, предаде агенция МИА. По думите му случилото се днес \"не можеше дори приблизително да се предвиди, а се случи заради лидерството на премиерите Зоран Заев и Алексис Ципрас, които утъпкаха пътя към тази цел и помиряването и доказаха, че и невъзможното е възможно\". Същото така, продължи Димитров, трябва да се \"признае и премиерът на Република България Бойко Борисов за подписването на Договора за приятелство, за да се движим в тази посока\". \"Очаквам деня, в който 30 знамена ще се развяват пред централата на НАТО\", написа Столтенберг в \"Туитър\". Македония получи покана за НАТО през лятото, макар тя да бе обвързана с окончателното приемане на Преспанския договор в двата парламента.", "date": "2019.02.06", "title": "Страните в НАТО подписаха протокола за Македония, тя благодари на Ципрас и Борисов"}
{"url": "https://www.dnevnik.bg/photos/2019/02/06/3386257_fotogaleriia_chestita_nova_godina_na_sviniata/", "text": "Китайската Нова година е най-дългият и най-важният празник в китайския календар.", "date": "2019.02.06", "title": "Фотогалерия: Честита нова година на земното прасе"}
{"url": "https://www.dnevnik.bg/citat_na_deniia/2019/02/06/3386312_citat_na_denia_kakvo_li_specialno_miasto_e_otredeno_v/", "text": "Чудя се как ли изглежда специалното място в ада за онези, които поддържаха Брекзит, без да имат дори щрихи на плана как да го осъществят безопасно. Това заяви председателят на Европейския съвет Доналд Туск след днешната си среща с ирландския премиер Лио Варадкар. Туск посочи, че очаква на утрешната си среща с британския премиер Тереза Мей да чуе реалистични предложения за изход от задънената улица, в която се намира процесът по оттеглянето на Великобритания от ЕС, предаде БТА. Останаха 50 дни, отбеляза той. \"Винаги в сърцето си съм бил с хората, които предпочитат това да не се случва. Днес няма британска политическа сила, която да работи за оставане в ЕС, не може да се спори с фактите. Най-важното е да избегнем раздяла без сделка\", добави Туск. \"ЕС бе ясен и не прави ново предложение на Лондон. Европейският съвет реши, че ЕС не е готов да предоговаря постигнатото споразумение. Главната цел за нас остава въпросът с ирландската граница и запазването на мирния процес\", допълни Туск. \"Няма място за спекулации - ЕС е най-вече мирен проект и не поставяме мира под въпрос. Затова настояваме за предпазната мярка за ирландската граница, която осигурява мира в Северна Ирландия. Очаквам британски предложения, съвместими с тази цел и които имат подкрепа от ясно мнозинство в британския парламент\", заяви още Туск.", "date": "2019.02.06", "title": "Цитат на деня: Как ли изглежда специалното място в ада за поддръжниците на Брекзит"}
{"url": "https://www.dnevnik.bg/politika/2019/02/06/3386335_karakachanov_iska_trudova_povinnost_i_spirane_na/", "text": "Oбщественополезен труд, контрол над социалните помощи, спиране на детската раждаемост. Това са част от идеите в \"Концепция за промени в политиката за интеграция на циганския (ромския) етнос в Република България и мерките за реализацията им\" на вицепремира Красимир Каракачанов. Във фейсбук профила си той е написал, че \"за справяне с всички тези проблеми ще привлечем онази част от циганите, които са се реализирали пълноценно в обществото и представляват авторитети в своите области\". Основната идея в предложенията му предвижда спиране на помощите при: отказ за започване на работа; спиране на децата от училище; демонстриране на скъп начин на живот, несъответстващ на статута \"социално слаб\". При злоупотреба с парите от \"детски\" да се въведе отпускането на надбавки в натура, предлага лидерът на ВМРО. Той предлага спиране на помощите и при отказ от образоване, придобиване на трудови навици и квалификация, както и при липсата на видим напредък по социализиране и интеграция. За мен е важно, за да бъде премахната професията \"социално слаб\", да бъде сложен и таван на социалните плащания към един човек или домакинство на годишна база, написа Каракачанов. Той смята, че посещението на детската градина за децата трябва да е задължително от 4-годишна възраст, а държавата трябва да задължи лицата, ненавършили 16 години, да се завърнат в училищата. Тези над 18, които нямат поне основно образование, да бъдат задължени да го завършат. При отказ за изпълнение на тези мерки отново да се предвиди спиране на социалните помощи и образователно-трудова повинност. Без достъп до социалната система за деца, раждащи деца \"С оглед на безразборната раждаемост в гетата предлагаме приемането на пакет от строги мерки по отношение на децата, които раждат деца – родителите им, както и самите те, да нямат достъп до социалната система на страната и да бъдат прилагани ефективно санкциите на действащото законодателство\", пише Каракачанов. Документът е качен на партийният сайт на ВМРО, можете да се запознаете с него и от прикачения файл към статията. Според него \"при циганките с над две деца да се премахне статутът \"самотна майка\". При жени, които са оставили за отглеждане в дом повече от 2 деца, да се предложат безплатни мерки, които да ограничат възможността за последващи нежелани бременности. Това трябва да се предложи като възможност и за жените от цигански произход с над определен брой деца (3 и повече)\". Каракачанов иска да бъдат направени задължителни ваксинации при децата и при възрастните, а при при отказ - без изненада - предлага да важат правилата за отнемане на помощите. Използването на спешната медицинска помощ от здравно неосигурените трябва да се заплаща, когато сигналите за повикване не отговарят на критерия \"спешност\". \"Циганите без адресна регистрация\" - без право на обитаване По отношение на гетата трябва да се прилага буквата на закона, пише Каракачанов. \"По места трябва общините да направят спешни проверки и описи и незаконните постройки трябва да бъдат съборени. Циганите без адресна регистрация да нямат право да обитават територията на съответното населено място\", са друга част от предложенията му. За баланс той предлага \"заселването на безимотните цигани с ангажимента да закупят предоставените им имоти и да обработват земята\". За намаляване на престъпността сред циганите основна стъпка на държавата трябвало да бъде разграждането на клановете и намаляване на влиянието на главатарите в гетата. За осъществяване на тези мерки Каракачанов ще поиска промени в законите през депутатите на \"Обединени патриоти\" за въвеждане на административни наказания \"безвъзмезден труд в полза на обществото\" и \"задържане под стража\" в структурите на МВР за извършени административни нарушения; разширяване на обхвата на неизбежната отбрана; създаването на доброволни отряди по места и др. Освен това Каракачанов иска задължението за неправителствените организации, работещи с роми, да декларират източниците си на финансиране и да дадат отчет за изразходваните пари по проекти за интеграция назад в годините. \"Т. нар. интеграция на ромите глътна стотици милиони левове, а реално не се състоя. Точно обратното - голямата част от НПО-тата в страната задълбочиха проблема, като изградиха една общност от хора, на които внушиха, че имат само права без задължения и които не приемат законите на държавата като валидни за тях\", мотивира се вицепремиерът.", "date": "2019.02.06", "title": "Каракачанов иска трудова повинност и спиране на помощи в концепция за интеграция"}
{"url": "https://www.dnevnik.bg/sviat/2019/02/06/3386334_avstriia_ne_uspiava_da_spre_vuvejdaneto_na_vinetki_za/", "text": "Главният адвокат на Съда на Европейския съюз обяви днес, че обжалването от страна на Австрия на германската тол-система за леки коли не е убедително, и препоръча искът да бъде отхвърлен. Това означава, че въвеждането от 2021 г. на винетки и за автомобили под 3.5 тона за пътуване по магистралите на Германия най-вероятно няма да бъде спряно от съдиите Те трябва да се произнесат в рамките на 2-4 месеца и макар  позицията му  да има консултативна роля, те рядко взимат решение, противоречащо на тази експертна оценка. През 2015 г. в Германия бе одобрен закон, с който от 2021 г. трябва да започне събиране на такса за ползване на федералните пътища и в частност на магистралите. Собствениците на автомобили под 3.5 тона, регистрирани в Германия, автоматично ще трябва да плащат тол-такса, достигаща годишно не повече от 130 евро. Но германците също така ще получат през същата година и намаление на размера на данъка върху колата с размера на таксата. Според властите във Виена това е дискриминация спрямо всички чужденци, ползващи германските магистрали - в нарушение на правила на ЕС само те плащат за ползване на инфраструктура в друга държава, където не са със статут на данъкоплатци и не могат да ползват облекчение. Европейската комисия бе започнала наказателна процедура срещу властите в Берлин, но я прекрати, след като те коригираха закона. Австрия, подкрепена по-късно и от Холандия, реши да се бори срещу нея директно в Съда на ЕС. Това е един от рядко срещаните случаи държава в ЕС да съди друга за решения, засягащи нейната територия. Германия бе подкрепена в спора от Дания. Виена неправилно тълкува какво е \"дискриминация\" Главният адвокат Нилс Валс обяснява в позицията си, че Австрия погрешно тълкува понятието \"дискриминация\": , германци и австрийци не са равнопоставени, тъй като гражданите на другите страни от ЕС не плащат в Германия данък върху автомобилите си. Виена не може да отправя иск, като използва само аргумента за плащането на такса, но не и за данъка върху колите, се казва в текста. , Австрия не е успяла да докаже някаква разлика в отношението към германци и чужденци, включително в начина на прилагане на новия закон - това ще се прави с проверки на случаен принцип, спиране от движение и заплаха от глоби за всички без разлика от гражданството. Главният адвокат не е открил и никакво доказателство, че бъдещата тол-такса директно ще попречи на свободното движение на стоки и услуги в единния пазар. Няма убедителни аргументи и за това, че се поставят в неизгодно положение превозвачи от други страни от ЕС. Главният адвокат припомня в позицията си, че германският закон определя собственикът на леката кола да плати новата едногодишна винетна такса, независимо дали действително ще ползва магистрали. Няма и фаворизиране на чужденци, тъй като те също задължително ще трябва да си платят. Но чуждите граждани имат предимство - могат да си купят винетка само когато имат нужда и с различна продължителност според това колко дълго планират да им е нужна такава. Какви са таксите? В приетият преди 4 години закон в Германия се говори за задължителна годишна \"инфраструктурна такса\" за леки коли с регистрация в страната. Тя се плаща от собственика на автомобила за цялата година, докато за чуждите коли тя може да се плати и от водача, и то при първото излизане на магистрала или федерален път. Чужденците могат да избират между 10-дневна, двумесечна и едногодишна винетка. В зависимост от обема на двигателя, какъв тип и каква категория според изхвърляните емисии най-евтината винетка е в рамките между 2.5 и 25 евро. Двумесечната е между 7 и 55 евро, а годишната не може да е повече от 130 евро. Сумата, която е платил германец, се възстановява като облекчение в размера на годишния данък върху автомобила. За собствениците на коли с Euro 6 бонусът дори надхвърля предела от 130 евро. Главният адвокат на Съда на ЕС напомня също, че няма случай, в който това да води до нулев данък за германците.", "date": "2019.02.06", "title": "Австрия не успява да спре въвеждането на винетки за чужденци в Германия"}
{"url": "https://www.dnevnik.bg/biznes/2019/02/06/3386330_bulgariia_razchita_da_privleche_turisti_ot_ruskite/", "text": "България разчита да привлече туристи от руските региони със здравни програми, за да преодолее спада на руски туристи през 2018 г. Това се разбира от съобщенията на пресцентъра на Министерството на туризма за посещението на министър Николина Ангелкова в Москва. Въпреки че през 2018 г. България е посрещнала рекордните 9.27 млн. чуждестранни туристи, руснаците са под 512 хил. или с над 10% по-малко, отколкото през 2017 г., се вижда от цитираните от Ангелкова числа и данните на Националния статистически институт. Според НСИ през 2017 г. гражданите на Русия, посетили България, са 565.7 хил., а окончателните данни за 2018 г. все още не са изнесени. \"Има десетки градове в България и Русия, между които са създадени приятелски споразумения и в тази връзка предвиждаме редица инициативи. Разработваме и програма \"България - страна на здравето\", е казала Ангелкова на срещи с представители на Съвета на федерацията и депутатите от групата за сътрудничество с България. На среща с руски туроператори тя е уверила, че от този месец България ще има 59 изнесени визови центъра в Русия, където ще могат да се подават документи за пътуване до България. Справка в сайта на Министерството на външните работи засега сочи, че изнесени визови центрове има в градовете Москва, Санкт Петербург, Екатеринбург, Новосибирск, Казан, Самара, Нижни Новгород, Краснодар, Красноярск, Ростов на Дон, Владивосток, Хабаровск, Иркутск, Уфа, Сочи и Калининград, Омск, Мурманск, Перм и Саратов, без да се уточнява броят им. От съобщението се разбира, че Асоциацията на руските туроператори планира да проведе годишната си среща през април именно в България.", "date": "2019.02.06", "title": "България разчита да привлече туристи от руските региони със здравни програми"}
{"url": "https://www.dnevnik.bg/sport/2019/02/06/3386300_dominik_paris_triumfira_sus_svetovnata_titla_v_super-g/", "text": "Доминик Парис е новият световен шампион в супергигантския слалом. Италианският скиор триумфира в първата скоростна дисциплина от шампионата в Оре, като изпревари с едва девет стотни Йоан Клари и Винсент Крихмайер. Парис затвърди отличната си форма през сезона, като дотук спечели три старта в Световната купа. Успехът е първи за 29-годишния италианец на световен шампионат. Медалът е втори в кариерата на Парис, който през 2013 г. взе сребро в спускането в Шладминг.  С победата си в Оре Парис стана 13-ят различен скиор, който триумфира в дисциплината в последните 13 големи първенства (олимпийски игри и световни първенства). Трасето, което беше наредено от италианския щаб, предложи голямо предизвикателство за състезателите. Те трябваше да рискуват още от началото, като най-подготвен беше Парис. Той финишира с време 1:20,24 мин. Клари и Криймайер дадоха равно време и си разделиха второто място с 0,09 сек. изоставане. Сребърните медали са първите отличия за французина и австриеца от световни шампионати. Златният медал е първи за Италия от световното през 2011 г., когато Кристоф Инерхофер спечели супергигантския слалом в Гармиш-Партенкирхен. Сега 34-годишният състезател, който има 18 отличия от световни първенства, не успя да влезе в тройката и завърши четвърти с 0.35 сек. изоставане. Световното в Оре ще продължи с алпийска комбинация при жените в петък, а следващият старт за мъжете е в събота, когато ще се проведе спускането. ", "date": "2019.02.06", "title": "Доминик Парис триумфира със световната титла в супер-Г"}
{"url": "https://www.dnevnik.bg/evropa/2019/02/06/3386325_evrokomisiiata_oprostiava_transgranichniia_dostup_do/", "text": "Европейската комисия представи днес препоръки за създаването на сигурна система, която ще осигури на хората достъп до електронните им здравни досиета във всички държави от ЕС, предаде пресслужбата на институцията. Възможностите в момента значително се различават в отделните държави от общността. Въпреки че някои граждани имат достъп до част от своите електронни здравни досиета на национално равнище или през граница, за много други достъпът до цифрови технологии е ограничен или изобщо липсва. Еврокомисарят по цифровата икономика и цифровото общество Мария Габриел коментира, че занапред пациентите ще могат да получават медицинска помощ навсякъде в ЕС, включително при спешни случаи. Лекарите и другите медицински специалисти ще могат да оказват по-ефикасна и по-ефективна медицинска помощ, добавя тя. Държавите в ЕС вече са започнали да осигуряват достъп и възможности за трансграничен обмен на част от данните от електронните здравни досиета. От 21 януари финландските граждани могат да купуват лекарства в Естония с електронни рецепти, а люксембургските лекари скоро ще имат достъп до обобщена здравна информация за пациентите от Чехия. С представените днес препоръки се предлага държавите в ЕС да разширят тези възможности за още три вида данни от здравния картон - лабораторни изследвания, епикризи, резултати от образна диагностика и медицинското им разчитане. Еврокомисията отбелязва, че ако при пътуване в друга държава от ЕС гражданин претърпи злополука, лекарите ще разполагат с незабавен достъп до данните му, например за хронични заболявания, алергии или непоносимост към определени лекарства. Това може съществено да повиши ефикасността и навременността на лечението. Промените биха довели до подобряване на качеството и осигуряване на последователност и непрекъснатост на здравните грижи за гражданите, пътуващи в ЕС. Ще бъде подпомогната научноизследователската дейност в областта на медицината. Тази дейност ще може да се развива само с пълното съгласие на гражданите и в пълно съответствие с европейските правила за защита на данните, се посочва в съобщението. Освен Финландия, Естония, Люксембург и Чехия се очаква още  18 държави  да започнат да обменят обобщена здравна информация за пациентите и електронни рецепти до края на 2021 година. /БТА", "date": "2019.02.06", "title": "Еврокомисията опростява трансграничния достъп до здравни данни"}
{"url": "https://www.dnevnik.bg/sport/2019/02/06/3386332_verdasko_sloji_krai_na_bulgarskoto_uchastie_s_burza/", "text": "Поставеният под №6 Фернандо Вердаско се класира с лекота за втория кръг на тенис турнира в София. 35-годишният испанец победи  преминалия през квалификациите Александър Лазаров  с 6:2, 6:1 и сложи край на българското участие в индивидуалната надпревара. Вердаско имаше нужда от 52 минути, за да запише успешен дебют в София. Бившият №7 в света реализира четири пробива от пет възможности и спаси единствения шанс, който се откри пред Лазаров. Испанецът, който през 2009 г. достигна до полуфиналите на Australian Open, записа седем аса и вкара цели 75% от първите си сервиси. Той загуби само 11 от 44-те точки, които бяха разиграни в подаванията му, а в същото време спечели 20 от 45-те, в които посрещаше. За разлика от мачовете в квалификациите по-силният удар на Лазаров - бекхендът, нямаше същия ефект срещу мощния форхенд на левичаря от Мадрид. Това в комбинация с колебливия начален удар на 21-годишния българин предопредели бързия край на двубоя. Въпреки поражението държавният шампион на открито оставя зад гърба си най-силния турнир в своята кариера. След три загуби при първите си три участия той  стана вторият българин с победа в София след Григор Димитров. В първия кръг на квалификациите Лазаров отстрани поставения под №3 Лукаш Лацко, а във втория обърна поставения под №5 Лука Вани, след като спаси два поредни мачбола. С влизането си в основната схема в София 21-годишният българин спечели 12 точки и ще влезе в световната ранглиста. Той ще се изкачи до рекордното в кариерата си 490-о място, което ще му отвори шанс да играе в турнирите от категория \"Чаланджър\". \"Плановете ми бяха след София да участвам в два турнира от сериите \"Фючърс\" в Хърватия. Не очаквах, че ще запиша две победи и ще вляза в основната схема. Сега нещата малко се променят. Ще се опитам да вляза в някой чаланджър\", каза Лазаров, чийто личен рекорд беше №541 в света. Във вторник участието си в турнира  приключи и първата ракета на България за купа \"Дейвис\" Димитър Кузманов , който за втори път в последните три години отстъпи срещу холандеца Робин Хаасе. В понеделник 17-годишният Адриан Андреев беше само на две точки от забележителна победа срещу 45-ия в света Матю Ебдън, но  отстъпи в драматична битка, която продължи 2.24 часа  и завърши с тайбрек в последния сет. Българското участие все пак ще продължи в турнира на двойки. Лазаров и Александър Донски  се класираха за четвъртфиналите без игра  и очакват победителите от мача между поставените под №3 Рохан Бопана и Дивидж Шаран от Индия и силния сръбско-хърватски дует Ненад Зимонич и Мате Павич. Другата българска двойка, която се включи с \"уайлд кард\" в турнира - Андреев и Кузманов, ще се изправи в първия кръг срещу миналогодишните шампиони Хаасе и Матве Миделкооп.", "date": "2019.02.06", "title": "Българското участие в София приключи с бърза загуба на Лазаров срещу Вердаско"}
{"url": "https://www.dnevnik.bg/sviat/2019/02/06/3386345_vurvi_li_nai-goliamata_ikonomika_v_evropa_kum_recesiia/", "text": "Преди няколко дни затъналата в проблеми \"Дойче банк\" обяви, че Германия върви към рецесия. Тази прогноза раздели мненията, но прозвуча по-притеснителна вчера, когато данните за състоянието на германската икономика за декември бяха публикувани. Разочароващите резултати в индустрията повдигнаха и въпроса дали брутният вътрешен продукт на Германия, някога мотор на европейската икономика, се е свил в последното тримесечие, пише \"Блумбърг\". Данните ще бъдат публикувани в края на месеца. Производствените поръчки са спаднали със 7% на годишна база през декември (1.6% месечна, при очакван ръст от 0.3% според експерти на в. \"Ханделсблат\"). Карстен Бжески от ING каза, че при резкия спад \"всяко възстановяване на индустриалната дейност в Германия ще е бавно\". И германското министерство на икономиката призна, че \"не вижда поводи за радост\", а \"слабата фаза в индустрията ще продължи.\" Индексът на деловата активност в строителния сектор (PMI) е спаднал с няколко пункта през януари - от 53.3 на 50.7 (резултат под 50 се смята за свиване, а над 50 - за експанзия). Валутният стратег Марк-Андре Фонжерн написа в \"Туитър\", че \"Германия скочи от тигана право в огъня\". Резултатът е \"притеснително близък до стагнация\", отбеляза \"Гардиън\". В очакване Според консултантската компания \"Маркит\" големият проблем за строителните фирми е бил лошото време през януари. Строителството за търговски цели е свило дейността си най-рязко в сравнение с предишните шест години, при жилищното строителство ръстът е значително по-бавен, отколкото през декември. \"Маркит\" вече съобщи през януари, че производството се е свило за пръв път от четири години. Вчера \"Дойче банк\" обясни, че се очаква свиване в сегашното тримесечие, след като \"стартът за германската икономика през 2019 г. е голямо разочарование до момента.\" Според Себастиан Бекер, икономист от банката, цитиран от \"Блумбърг\", \"цикличните индикатори ни показват, че германската икономика в момента върви към рецесия\". Предупреждението притесни някои икономисти, след като президентът на \"Бундесбанк\" Йенс Вайдман каза, че икономиката ще изпитва затруднения през 2019 г. и растежът ще е значително под прогнозираното само няколко седмици по-рано. Кабинетът в Берлин намали почти наполовина очаквания годишен ръст - 1% вместо досегашната прогноза 1.8 на сто. \"Дойче банк\" все пак очаква статистиката за четвъртото тримесечие, за да реши дали да промени досегашната си прогноза за 1% ръст. Не е само Германия Забавянето на икономиката на еврозоната, започнало в началото на 2018 г. след възход през 2017-а, вече е по-скоро обезпокоително, пише \"Файненшъл таймс\". Италия технически влезе в рецесия след две последователни тримесечия на спад, а във Франция \"жълтите жилетки\" поведоха страната към стагнация. Сега Германия, изглежда, избегна \"техническа\" рецесия само с една или две десетични точки в последното тримесечие, пише вестникът. Тази ситуация е силно необичайна. Обикновено неподатлива на сътресенията от другите икономики в еврозоната, забавянето в последните месеци се очакваше да не е толкова сериозно и вероятно е свързано отчасти с недостатъчно затегнатата парична политика, прилагана вече няколко години. Според Европейската централна банка факторите са свързани и с външни шокове - увеличените лихви в САЩ, търговската война с Китай и последиците ѝ за бизнес климата. Уязвимостта на еврозоната, иначе с добро вътрешно потребление, също бе очаквана предвид сегашната слабост на китайската икономика. Необикновеното в Германия е, че тя обикновено е \"по-чувствителна към икономическите цикли в Китай\". Според \"Гардиън\" новините за резултатите на еврозоната идват в коварен момент за ЕЦБ, която това лято даде сигнал, че може да започне да повишава основните лихви от сегашните (в момента рекордно ниски) стойности, след като тъкмо приключи програма за стимули на икономиките.", "date": "2019.02.06", "title": "Върви ли най-голямата икономика в Европа към рецесия"}
{"url": "https://www.dnevnik.bg/sport/2019/02/06/3386460_obshtina_plovdiv_predlaga_da_se_izgradiat_dva_stadiona/", "text": "Община Пловдив предлага на Министерството на спорта два инвестиционни проекта за световното първенство по футбол през 2030 г. След среща на кмета на града инж. Иван Тотев и министъра на спорта Красен Кралев стана ясно, че градът предлага да приема мачове на стадион \"Пловдив\" и стадион \"Локомотив\". Тотев и Кралев обсъдиха съвместната кандидатура на България за домакин на световното първенство с Румъния, Сърбия и Гърция. Тотев обясни, че общината ще направи предложение до министерството за обследване на два инвестиционни обекта – стадионите \"Пловдив\" и \"Локомотив\", които могат да бъдат пригодени за 40 000 зрители. Дотук беше решено за първия етап от строителството на стадион \"Пловдив\" да бъдат отделени 15 милиона лева. На предишната сесия на общината Тотев обяви, че е възможно да се изгради и нов лекоатлетически стадион. През  януари кметът уточни , че трябва да се промени заданието, \"за да може стадионът да е изцяло футболен\". \"За нас приоритет е да осигурим лекоатлетическа писта, която да отговаря на нуждите на всички лекоатлетически клубове в Пловдив. Смятаме да предложим на ОбС да промени решението, с което бяха отделени 15 милиона лева за строителството на първия етап на стадион \"Пловдив\" и да бъдат заделени 5 милиона за лекоатлетически стадион\", потвърди намеренията си кметът. Красен Кралев подчерта, че кандидатурата още не е факт. В момента тече обследване на възможността четирите страни да кандидатстват заедно. На 24 и 25 февруари в София предстоят нови срещи на спортните министри на България, Сърбия, Румъния и Гърция. \"Още не е решено. Кандидатурата не е факт. В момента сме в проучвателен период.\" Според него обаче лекоатлетически стадион е от голяма важност. \"Решението за нов лекоатлетически стадион е изключително важно за града, тъй като в Пловдив е най-важният център по лека атлетика в България.\" На стадион \"Пловдив\" (бивш \"9-и септември\") не се провеждат футболни мачове от 1996 г. Съоръжението приема единствено лекоатлетически състезания. Стадионът на \"Локомотив\" (Пловдив) в парка \"Лаута\" е с капацитет едва 12 хиляди места, като в последните десет години претърпя ремонт на централната трибуна. След това беше съборена трибуната зад една от вратите - \"Бесика\", но така и не беше изградена наново, като там има временна конструкция.", "date": "2019.02.06", "title": "Община Пловдив предлага да се изградят два стадиона в града за световното през 2030 г."}
{"url": "https://www.dnevnik.bg/bulgaria/2019/02/06/3386463_zaharieva_se_oplaka_che_prezidentut_se_bavi_s/", "text": "Министърът на външните работи Екатерина Захариева заяви пред Би Ти Ви, че президентът Румен Радев се бави с процедурата по назначаване на посланици. Тя даде за пример Норвегия, където от юни страната е без ръководител на дипломатическата мисия. По думите ѝ в момента се чакат между 10 и 15 посланически назначения. Преди месеци външното министерство е изпратило своите предложения до Радев, но той все още не ги е подписал. \"Поела съм ангажимент да съгласувам с президента предложенията, преди да се задейства процедурата. Има и предложения на самия президент, с които почти веднага и с почти всички съм се съгласила\", каза още Захариева. Тя добави, че България се е подготвяла по три сценария за Брекзит. За целта е открит нов консулски офис в Лондон. Предстои откриването на такъв и в шотландската столица Единбург.", "date": "2019.02.06", "title": "Захариева се оплака, че президентът се бави с назначенията на посланици"}
{"url": "https://www.dnevnik.bg/biznes/2019/02/06/3386448_deputati_ot_patriotite_predlagat_merki_sreshtu/", "text": "Депутати от Обединените патриоти са на мнение, че в България запасите от дивеч се увеличават и зачестяват регистрираните щети от него. Затова предлагат в Закона за лова и опазване на дивеча да се облекчат възможностите за ловуване. Това се вижда от законопроекта на депутатите Александър Сабанов, Йордан Апостолов и Георги Колев и мотивите към него, внесени в Народното събрание. Сегашният текст от чл. 54 на закона предвижда министърът на земеделието да може единствено \"да ограничава или забранява лова на някои видове дивеч\" в зависимост от епизоотичната обстановка, докато сроковете за лова за записани в приложение към закона. Тримата вносители обаче предлагат министърът да получи правомощието \"да променя сроковете на ловуване\". Освен това се предлага евентуално обжалване на подобна министерска заповед да не спира изпълнението й. В мотивите се дава за пример разпространението на африканска чума по свинете, \"която води до значителни икономически загуби\". Миналото лято заради това заболяване депутатите приеха да се разреши груповият лов на дивата свиня от 24 юли до края на годината вместо от 1 октомври, както е обичайно. Тогава освен тримата депутати вносители бяха и други народни представители от тяхната парламентарна група. След многобройни възражения, че подранилият ловен сезон ще има пагубни последици за популацията животни и може да доведе до инциденти с хора министърът на земеделието  Румен Порожанов издаде заповед  за забрана на лова. Така извънредното разрешение просъществува само ден.", "date": "2019.02.06", "title": "Депутати от Патриотите предлагат мерки срещу изобилния дивеч и щетите от него"}
{"url": "https://www.dnevnik.bg/video/novinite_na_bnt/2019/02/06/3386467_video_drugite_novini/", "text": "Отложиха делото за \"Царските конюшни\" Стефан Цанев ще получи ИКАР за изключителен принос към българския театър Антидопинг куче премина специално обучение 150 представления на \"Идеалният мъж\" в Народния театър Дни на аржентинското кино в Дома на киното Лейди Гага ще пее на наградите \"Грами\"", "date": "2019.02.06", "title": "Видео: Другите новини"}
{"url": "https://www.dnevnik.bg/tehnologii/2019/02/06/3386461_izsledovateli_opitvat_da_nauchat_izkustven_intelekt_na/", "text": "Съвременните достижения на програми, работещи с изкуствен интелект, са впечатляващи, когато става дума за данни. Контекстът и здравият разум обаче се оказват истинско изпитание. Учени опитват да променят това, разказва  MIT Technology Review . Институт , създаден от съоснователя на \"Майкрософт\" Пол Алън, използва онлайн играта Iconary (достъпна тук) и представяща извършителите на действията с проста фраза или описание. Алгоритъмът трябва да анализира рисунката и да познае каква е фразата. Целта не е просто да се играе на гатанки, а да се придобие нюансирано познание за контекста, елемент на здравия разум, който би помогнал на базирани на изкуствен интелект програми в трудни ситуации. \"Наистина учи на здрав разум\", казва Али Фархади, помогнал в разработката на проекта. Целта според MIT Technology Review е изкуственият интелект \"да разбере как работи светът\". Това е  онлайн вариант  на известната Pictionary - настолна игра, в която един играч се опитва да нарисува изображение, обозначаващо конкретен предмет или действие, а съотборниците трябва да познаят. Тестът не е само за уменията на играчите да рисуват, а и за способност да бъдат предавани сложни значения, като се използват прости средства - например годежен пръстен може да се изобрази и с помощта на мъж и жена или сватбена церемония. Тя се играе, като потребител (човек) и бот се редуват като художници и познаващи. Потребителите предават картинки, които впоследствие биват превръщани в икони, които програмата опитва да разпознае, като използва база данни с думи и понятия и връзките между тях. Общият брой икони е около 1200, възможните фрази - 75 хил., а използваният речников запас включва 20 хил. думи.", "date": "2019.02.06", "title": "Изследователи опитват да научат изкуствен интелект на \"здрав разум\""}
{"url": "https://www.dnevnik.bg/sviat/2019/02/06/3386456_za_vtori_put_putin_udulji_s_oshte_edna_godina/", "text": "Президентът Владимир Путин реши да повтори подаръка за бизнеса отпреди 2 години и още веднъж удължи с 12 месеца втората амнистия за изнесени в чужбина капитали. Тя ще действа в Русия до март 2020 г. В същото време той предложи и да бъдат освободени за една година от плащане на 13% данък върху доходите от чуждестранни компании онези физически лица, които през 2019 г. станат данъчни резиденти на Русия. Удължената амнистия върху капиталите, които се върнат в страната, обхваща и тези, които регистрират бизнес в специалните административни райони като остров Руски в Далечния изток или остров Октябърски в Калининград. За ползване на облекчението за данъчни резиденти е нужно да се пребивава в Русия поне 183 дни в годината. При първия опит за капиталова амнистия по официални данни са били подадени около 7200 декларации, а за втората, която беше обявена в края на 2017 г. и действа до края на февруари, още няма данни. Със същата цел през 2018 г. бяха създадени и специалните административни райони, където се допускат само регистрирани в чужбина компании срещу обещание за ниски данъци и намален контрол. Публична компания например няма да плаща данък върху доходите от продажба на активи и дивиденти. Ако компанията изплаща дивиденти, получателят им ще плаща 5% върху сумата. В рамките на все още действащата амнистия руски граждани могат доброволно да декларират задгранични активи (банкови сметки, недвижимо имущество, ценни книжа, контролирани от тях компании в чужбина), а държавата не пита какъв е произходът на средствата, с които са придобити тези активи. На участващите в амнистията се дават гаранции за освобождаване от търсене на наказателна отговорност по редица икономически нарушения и престъпления, включително за нарушаване на валутното законодателство. Също днес Путин подписа закон, с който Главната прокуратура може през централната банка да иска от чуждестранни регулатори информация за задгранични сметки на руски административни лица. Това са депутати, сенатори, държавни служители и високопоставени чиновници.", "date": "2019.02.06", "title": "За втори път Путин удължи с още една година данъчната амнистия"}
{"url": "https://www.dnevnik.bg/detski_dnevnik/2019/02/09/3385672_osuznatost_v_angliia_shte_se_izuchava_nov_predmet/", "text": "Учениците в Англия имат часове по математика, наука и история, но стотици училища се подготвят да разширят традиционната учебна програма с нов предмет – осъзнатост, разказва \"Ню Йорк таймс\". В около 370 английски училища децата ще започнат да го практикуват като част от проучване за подобрение на психичното здраве на младите хора, заяви британското правителство. Те ще работят с експерти по психично здраве, с които ще изучават техники за отпускане, упражнения за дишане и други методи, които да \"им помогнат да регулират емоциите си\", допълни правителството. Целта на програмата е да се проучи кои подходи работят най-добре за младите хора в един свят на бързи промени. Правителството поясни, че изследването, което ще продължи до 2021 г., е едно от най-големите подобни в света. \"Като общество ние сме много по-отворени за психичното си здраве от когато и да било преди, но модерният свят създаде нов натиск за децата\", коментира образователният министър Деймиън Хиндс. \"Децата ще бъдат постепенно въведени във въпроси, свързани с психичното здраве, благосъстоянието и щастието още от началното училище\", допълни той. Инициатива идва няколко месеца след като анкета на Националната здравна служба установи, че през 2017 г. едно на всеки осем деца в Англия на възраст между 5 и 19 години е страдало от психично разтройство. Две парламентарни комисии обаче критикуваха правителствените доклади, на които се основава програмата, заради това, че не са фокусирани върху превенцията.", "date": "2019.02.06", "title": "Осъзнатост: в Англия ще се изучава нов предмет"}
{"url": "https://www.dnevnik.bg/sport/2019/02/06/3386457_nant_poiska_kardif_da_plati_parite_po_transfera_na/", "text": "Френският футболен клуб \"Нант\" е поискал от \"Кардиф\" да плати сумата по трансфера на Емилиано Сала, който беше на борда на изчезналия самолет над Ламанша, съобщи Би Би Си. Привличането на нападателя струваше 17 милиона евро, като сделката беше рекордна за тима от Висшата лига. Според информацията ръководството на \"Нант\" е поставило ултиматум, че ще прибегне до съдебен процес, ако не получат сумата в рамките на десет дни. Близък източник от \"Кардиф\" е заявил пред Би Би Си, че клубът ще уважи споразумението по трансфера, но няма да плати преди да бъдат изяснени \"всички факти\" покрай изчезването на Сала. От тима са допълнили, че са изненадани от искането на \"Нант\", защото то идва в момент, в който се правят опити да бъде намерено тялото на футболиста. Самолетът Piper PA-46 Malibu изчезна от радарите на 21 януари около 20.30 ч. вечерта на около 20 км северно от остров Гърнзи в Ламанша. Сала пътуваше от Нант за Кардиф, където на следващия ден трябваше да участва в първа тренировка с новия си отбор. Аржентинските медии разпространиха гласово съобщение , което Сала е изпратил в WhatsApp до близките си. В него той казва, че пътува за Кардиф в самолет, който \"изглежда, ще се разпадне на части\". Последва мащабно търсене, но то приключи без успех. След набиране на частни средства търсенето беше подновено и бяха  открити останки от изчезналия самолет . Издирването продължава с  подводно търсене на тялото на Сала . ", "date": "2019.02.06", "title": "\"Нант\" поиска \"Кардиф\" да плати парите по трансфера на изчезналия футболист Сала"}
{"url": "https://www.dnevnik.bg/sviat/2019/02/06/3386432_da_proizvejda_li_da_kupuva_-_kitai_nameri_novo/", "text": "Да произвежда или да купува? Китай дълго време вярваше в първото, за да се справи със забавянето на своя икономически растеж. Сега той се опитва да наблегне върху второто. Тази година ще е голям тест за това колко далеч е отишъл Китай в прехода от подкрепяните от държавата инвестиции към вътрешното потребление като главен двигател на растежа. Китайският президент Си Цзинпин предупреди за \"борба\" в момент, когато страната му е изправена пред забавяне на икономическия растеж, каквото не е преживявала от близо 30 години. Правителството представи поредица от стимулиращи мерки, които обаче имат за цел не да повишат икономическия растеж, а процесът на забавяне да бъде поставен под контрол. \"Целта на Китай не е растеж, а стабилност\", обобщава икономистът Анди Се. \"Опцията за стимулиране на растежа не е на масата. Равнището на дълга просто е прекалено високо.\" \"Стеснено поле за маневриране\" Китайският дълг се удвои след глобалната финансова криза отпреди 10 години до около 300% от брутния вътрешен продукт (БВП) на страната. \"(Дълговото) равнище е толкова високо, че не е лесно да бъде раздвижена икономиката\", казва Се. Попитан дали според него Китай повече иска да строи или да насърчава хората да купуват, Анди Се посочи, че управляващата комунистическа партия има далеч по-малко поле за маневриране. \"Не е лесно да се промени чувствително ситуацията, когато основата е толкова широка\", казва той. Какво тогава прави Китай? Той орязва някои данъци, за да остави повече пари в джобовете на хората. Задължителните минимални резерви на банките бяха намалени, за да не трябва да държат толкова много капитали в сейфа и да могат - поне на теория - да отпускат повече кредити и да увеличат разходите. И да, Китай пръска пари за големи инфраструктурни проекти - железопътни линии, мостове и огромен нов град близо до Пекин. \"Високорискови\" фирми Само една от тези мерки вероятно ще помогне на У Ицзян. У е пример за потребителски успех. Той е съосновател на технологичен стартъп, който произвежда роботи с различни размери, които помагат на китайските деца да играят и учат. Сяо Бай, или Малкият бял, има функция за гласово разпознаване и изкуствен интелект, на чието разработване У и другите съоснователи на стартъпа са посветили 20 години. Частни фирми като тази обаче не са в центъра на китайските стимулиращи мерки. У ми каза, че продажбите са се увеличили през миналата година, но \"не са толкова добри, колкото планирахме\". Частни пари им помогнали да са там, където са в момента. У казва, че неговият стартъп няма да се обърне към китайски държавни банки - почти всички банки в страната са собственост на държавата или под неин контрол - за помощ, ако нещата се влошат през тази година. \"Държавните банки предлагат много ниски лихви, но тези пари не са подходящи за компания като нашата\", казва У. Той обяснява, че това е така, защото банките \"мразят\" риска и неговата компания все още е смятана за \"високорискова\". Големите, контролирани от държавата, фирми са онези, които основно се възползват от нисколихвените кредити. Този вид привилегировано отношение отдавна е водещ принцип на комунистическото правителство, което третира частните компании като втора класа. \"Традиционните банки пък предпочитат допълнителни гаранции като имущество. Технологичните компании като нашата обаче нямат имущество. Техните най-големи активи са човешките ресурси\", обяснява У. Той обаче харесва понижаването на данъците. Надява се, че в резултат повече родители ще купят настолни роботи на децата си. Президентът Си спомена за два свои \"непоколебими\" ангажимента - към държавните фирми и към частния сектор. Вторият в крайна сметка е онзи, който създава доста голяма част от новите работни места. Правителството обеща нови усилия за увеличаване на продажбите на нови коли и домакински стоки. Една провинция дори предложи идеята за по-дълъг уикенд, за да могат хората да купуват повече. Предстои добра година Сън Цзюнфу е в добра позиция да се справи, каквото и да му предложи 2019 година. Неговият бизнес е хартията. И най-важното - той работи за мебелния сектор. Компанията на Сън произвежда специална хартия за печатане на шаблони върху изкуствена кожа. Ето защо тя е в Хайнин - град, специализиран от властите в производството на мебели. \"Нашият бизнес, бих казал, няма да бъде засегнат толкова сериозно... отчасти заради това, че продуктът ни е много модерен, плюс това, че има голяма необходимост от него в Китай.\" Докато стоим пред дълга, зелена, висока четири метра машина в неговия завод, Сън ми казва: \"Чувстваме се сигурни в пазара.\" Той освен това има подкрепата на Земеделската банка на Китай - една от четирите големи държавни банки в страната. \"Поддръжката на правителството може да бъде плюс, да кажем, за да помогне за развиването на бизнеса\", заявява Сън. \"Финансово ние можем да получим подкрепа, може би за да ускорим малко вашия проект.\" Компанията на Сън е частна и били необходими десетилетия - първо проучвания, после развитие и инвестиции - за да стигне там, където е в момента. Тя е много далеч от често неефективните гигантски държавни предприятия. Като производител той обаче е по-вероятно да се възползва от някакви преки стимулиращи мерки, отколкото фирмата от Шанхай, която прави роботи. Сън обаче не се нуждае от помощ. Въпреки че търговската война със САЩ предизвиква огромно безпокойство у много от китайските износители като него, той вярва, че може да понесе всякакъв удар. Има \"голям, хубав марж\" на продуктите, които изнасяме в САЩ, така че \"дори да правим 5 или 10% по-малко, за нас това все още е добър бизнес\", казва той. /БТА", "date": "2019.02.06", "title": "Да произвежда или да купува - Китай намери ново решение на дилемата"}
{"url": "https://www.dnevnik.bg/sport/2019/02/06/3386491_voleibolniiat_marica_otstupi_v_tri_geima_sreshtu/", "text": "Волейболистките на \"Марица\" (Пловдив) загубиха тежко от световния клубен шампион \"Вакъфбанк\" в четвъртия си мач в Шампионската лига. Българският първенец отстъпи с 0:3 (19:25, 17:25, 19:25) при гостуването си в Турция. Най-резултатна в двубоя стана холандката Лонеке Сльоeтйес, която завърши с 19 точки. От \"Марица\" единствено Мирослава Паскова се отчете с двуцифрен актив и 14 точки. Загубата е четвърта за \"Марица\" през този сезон и десета поредна в турнира. Миналия сезон пловдивският тим дебютира в най-силния европейски клубен турнир с шест поражения в шестте си срещи в груповата фаза. Българският отбор заема последното четвърто място в групата бeз спечелена точка и геймова разлика 1:12. В последните си два мача \"Марица\" приема френския шампион \"Безие\" и германския \"Щутгарт\" съответно на 20 и 26 февруари. \"Вакъфбанк\" записа 25 поредна победа в Шампионската лига. Последната загуба за турския тим дойде през април 2016 г., като световният първенец е спечелил 35 от последните си 36 мача в турнира.", "date": "2019.02.06", "title": "Волейболният \"Марица\" отстъпи в три гейма срещу световния първенец"}
{"url": "https://www.dnevnik.bg/evropa/2019/02/06/3386173_germaniia_podsilva_arsenala_si_za_protivopostaviane_na/", "text": "Берлин планира да поеме контрола върху дялове в определени германски стратегически компании, заплашени от чуждестранни инвестиции. Това е пореден удар, насочен към Китай, и отказ от германската либерална доктрина, според която пазарът решава всичко. \"В определени критични случаи и за ограничен период от време държавата би могла сама да придобива дялове от дадена компания\",  обяви във вторник  министърът на икономиката на Германия Петер Алтмайер, който е от близкото обкръжение на канцлера Ангела Меркел. \"Обмисля се създаването на национален механизъм за влизане в капитала на компании\", допълни той, бележейки промяна към интервенционистки курс на германските власти, изправени пред засиления апетит на чуждестранни инвеститори, определян като враждебен в технологичния сектор. Проектът за безпрецедентен щит засяга най-вече цифровата промишленост, изкуствения интелект и компаниите, специализирани в разработките за безпилотни коли. Берлин обаче не възнамерява да се ограничава с този сектор. При представянето на основните насоки на германската стратегия в областта на промишленото развитие през следващите 10 години Алтмайер освен това обяви, че е от \"национален интерес\" оцеляването на такива колоси, леко олюляващи се, като Siemens, Thyssenkrupp и Deutsche Bank. Държавна намеса Тази реторика и създаването на такъв фонд за държавни инвестиции, който позволява дялово участие на държавата, бележи очевиден разрив с германската традиция, която облагодетелстваше по-скоро ненамесата на държавната сила в света на бизнеса. Такова развитие се вписва в подобна тенденция, очертала се на равнището на Европейския съюз и най-вече по инициативата на Франция. \"Всяка държавна намеса трябва да бъде ограничена само при наложителни случаи\", успокои германският министър в отговор на критиките. Той допълни освен това, че иска да обсъди тази отбранителна стратегия с представители на работодателите, синдикатите и европейските партньори. Алтмайер защити воденето на политика, която облагодетелства обединенията на европейско равнище, за да бъдат създадени групи, които са в състояние да участват в играта на нога с останалите на международната сцена. В навечерието на  ветото на Европейската комисия  на проекта за сливане на подразделенията от железопътния транспорт на германската група Siemens и френската Alstom поради опасения, че новата компания ще има доминиращо положение, Алтмайер настоя и за реформиране на европейското законодателство, свързано с конкуренцията. \"Нима няма области като авиацията, железопътния транспорт, банките, в които вие трябва да се ръководите по-скоро от световния пазар, отколкото от европейския\", коментира германският министър, очевидно насочвайки въпроса си към блюстителите на конкуренцията в Брюксел. \"Слабият Голиат\" Новата стратегия обаче не се подкрепя единодушно. \"Вместо да се стреми да пресъздаде слаби Голиати, очевидно за битка с Китай, Германия би трябвало да подкрепи по-ловките си Давидовци\", коментира икономистът Томазо Дузо от влиятелния изследователски център DIW, определяйки новата германска политика като ретроградна. \"Идеята, че държавата по-добре от пазара познава технологиите, секторите и пазарите на бъдещето, е твърде странна\", допълва Дузо. Опозицията в лицето на председателя на Свободната демократическа партия Кристиан Линднер, който е ревностен защитник на дерегулацията, заклейми на страниците на в. \"Ханделсблат\" опита за \"икономическо планиране\", извиквайки спомените за социалистическия източногермански режим и за съветския. Федерацията на германските работодатели в промишления сектор открои \"някои интересни предложения\", но настоява този фонд да служи по-скоро за офанзивна промишлена политика на страната, а не за отбранителна. Германската промишлена асоциация освен това се противопоставя на принципа на блокиране на решения на частни германски компании. Вече над две години Берлин подготвя германските бизнес среди за затягане на санитарния кордон около промишлените перли на страната на фона на китайската заплаха с риск да нарушат основните принципи на неолибералната си политика. Преди да предложи да поеме финансовата щафета, правителство на Ангела Меркел вече прие през декември указ, с който се намалява прагът, позволяващ на Берлин да блокира чуждестранни придобивания в някои компании, определяни като стратегически, в сектори като отбраната, телекомуникациите, природния газ, електричеството, водоснабдяването и медиите. /БТА", "date": "2019.02.06", "title": "Германия подсилва арсенала си срещу чуждестранни изкупувания"}
{"url": "https://www.dnevnik.bg/sport/2019/02/06/3386444_cicipas_ne_sum_napulno_vuzstanoven_no_idvam_za_titlata/", "text": "Шампионът от младежките финали на АТП Стефанос Циципас заяви, че все още не е напълно възстановен след тежкия Australian Open. 20-годишният грък обаче се прицели в титлата от тенис турнира \"София оупън\". Циципас се представи страхотно в Мелбърн, като спечели поредица от тежки мачове. Той стигна до полуфиналите, където беше спрян от носителя на 17 титли от Големия шлем Рафаел Надал. В четвъртък гръцкият талант ще се изправи срещу германеца Ян-Ленард Щруф в първия си мач след Australian Open. \"Честно казано, нямах много време за почивка. Направих дълга серия от мачове в Австралия. Имах четири-пет дни почивка, след което трябваше отново да започна тренировки. Все още не съм напълно възстановен, но знам, че моята воля и отдаденост ще ми помогнат да се представя добре тук\", каза Циципас в зала \"Арена Армеец\". Световният №12 ще играе за втори път в София. Преди две години, когато беше на 18, той отпадна в първия кръг на квалификациите. Сега обаче неговите амбиции са много по-високи. \"Дошъл съм, за да спечеля титлата. Не съм тук, за да играя втори кръг или четвъртфинал\", каза още изгряващата звезда на мъжкия тенис.", "date": "2019.02.06", "title": "Циципас: Не съм напълно възстановен, но идвам за титлата в София"}
{"url": "https://www.dnevnik.bg/skorost/2019/02/06/3385530_pejo_508_stana_avtomobil_na_godinata_za_bulgariia/", "text": "\"Пежо\" 508  е новият автомобил на годината за България в традиционния конкурс на \"Прес Авто Клуб - България\" (ПАК). Колата се справи с конкуренцията на още 23 модела, които се състезаваха в шест категории. ПАК обединява 37 пишещи за автомобили журналисти, като тази година гласуваха 32-ма оттях. За втори път автомобилът на годината беше избран между победителите във всички категории с гласуване на живо на самата церемония. За титлата \"Автомобил на автомобилите\" спориха \"Пежо\" 508, БМВ X5, Пежо Рифтър, Волво XC40 и БМВ Серия 8. 508 събра 16 гласа, а за BMW X5 имаше 13. В началото на конкурса в надпреварата се включиха 55 модела. От тях бяха отсети по пет финалиста във всеки клас. Единствено при еко автомобилите претендентите бяха четири. Членовете на ПАК оценяваха колите по шест основни критерия - дизайн, задвижване, функционалност, пътно поведение, безопасност и цена/предлагане. При леките автомобили победител стана \"Пежо\" 508, който надделя над \"Ауди\" A6, БМВ Серия 8, \"Форд Фокус\" и \"Киа Сийд\". Титлата най-добър кросоувър за България заслужи  БМВ X5 , предпочетен пред \"Хонда\" CR-V. Останалите претенденти бяха Ситроен C5 Еъркрос, Сузуки Джимни и Фолксваген Туарег. В категорията мултифункционални превозни средства победител е  \"Пежо Рифтър\" , надделял над \"Ситроен Берлинго\", \"Опел Комбо\", \"Мерцедес\" X-класа и СангЙонг Мусо. При екологичните модели триумфира електрическият  \"Нисан Лийф\" . Останалите финалисти бяха \"Хюндай Еона Eлектрик, \"Лексус\" LS и \"Мицубиши Аутлендър\" PHEV Сред градските модели членовете на \"Прес Авто Клуб - България\" предпочетоха \"Волво\" XC40, който се справи с конкуренцията на БМВ X2, \"Хюндай Кона електрик\", Maхиндра KUV100 и \"Нисан Лийф\". При премиум моделите автомобилните журналисти дадоха предпочитанията си на БМB Серия 8. Подгласници са \"Ауди\"Q8, БМВ X5, Волво V60 и \"Фолксваген Туарег\".", "date": "2019.02.06", "title": "\"Пежо\" 508 стана автомобил на годината за България"}
{"url": "https://www.dnevnik.bg/sport/2019/02/06/3386478_infantino_ostana_edinstven_kandidat_za_prezident_na/", "text": "Настоящият президент на Световната футболна федерация (ФИФА) Джани Инфантино е единствен кандидат за нов мандат начело на организацията, съобщи пресцентърът на ФИФА. Той застана начело на футболната централа през февруари 2016 г., когато замени Сеп Блатер. От ФИФА потвърдиха, че само Инфантино и подал необходимите документи за кандидатурата с подкрепата от 5 от 211 федерации членки, а крайният срок е изтекъл в полунощ в сряда. През миналата седмица  бившият швейцарски национал Рамон Вега  съобщи пред германското издание \"Зудойче цайтунг\", че има намерение да се кандидатира за поста. Изборите ще се проведат на конгреса на международната федерация на 5 юни в Париж в навечерието на световното по футбол за жени.", "date": "2019.02.06", "title": "Инфантино остана единствен кандидат за президент на ФИФА"}
{"url": "https://www.dnevnik.bg/sport/2019/02/06/3386264_snimka_na_denia_futbolen_fen_do_mozuka_na_kostite_si/", "text": "Любовта във футбола не познава граници. Клишето може да намери своето потвърждение навсякъде по света. В този случай фоторепортер на \"Ройтерс\" е заснел привърженик на \"Манчестър сити\", който е татуирал главата си с емблемата на клуба на своето сърце.", "date": "2019.02.06", "title": "Снимка на деня: Футболен фен до мозъка на костите си"}
{"url": "https://www.dnevnik.bg/kultura/2019/02/06/3386509_berlinale_subira_rekorden_broi_jeni_rejisyori/", "text": "В годината, в която считаният за несменяем Дитер Кослик ще стане от директорския стол на \"Берлинале\", 69-ото издание на кинофестивала (7-17 февруари) гордо се похвали, че най-после, в официалния конкурс е постигнато впечатляващо участие на жени режисьорки. Елегантната френска дива Жюлиет Бинош, която Кослик символично си избра за председател на международното жури тъкмо през настоящата година, ще има възможността да изгледа и оцени седем конкурсни филми, заснети от известни режисьорки с професионални кариери, стартирали именно в Берлин. На първо място това е талантливата датчанка Лоне Шерфиг, чийто очарователен \"Догма\" филм \"Италиански за начинаещи\" (2001) успя да спечели \"Сребърна мечка\" и да остане в сърцата на публиката. Заради симпатичната й комедийна дарба, но не само, този път на Лоне Шерфиг е оказана честта да открие фестивала. Това ще се случи с най-новия й филм \"Добротата на непознатите\" (The Kindness of Strangers), в чието производстово са влезли пари от Дания, Канада, Швеция, Германия и Франция. По думите на режисорката, заснела собствения си сценарий, \"независимо от снимките в Торонто и Копенхаген, действието все пак е концентрирано в Ню Йорк, където в руски ресторант няколко емигрантски душѝ се опитват да се сработят със себе си и с животите си.\" Една от хитовите звезди на филма е френският алжирец Таар Раим, нашумял в световното кино с великолепната си роля във филма на Жак Одиар \"Пророк\"(2009). Много авторитетната Агниешка Холанд ще представи полско-британско- украинския си филм \"Г-н Джоунс\" (Mr. Jones), амбициозен биографичен портрет на живялия през 30-те години на миналия век журналист от Уелс Гарет Джоунс (в ролята известния британец Джеймс Нортън). Същият е осъществил редица пътувания из Съветския съюз и е писал правдиви репортажи за живота на хората там. Известната с политическата си непоколебимост Холанд неотдавна заяви, че е направила филма си, за да разкрие делото на един \"несправедливо забравен човек, дал гласност на нечуваното изтребление от глад на милиони украинци по време на болшевизма\". От своя страна, много обичаната в Берлин каталунка Изабел Койшет ще покаже своя Elisa y Marcela, филм за две силно влюбени една в друга жени. Това, което най-вероятно интересува Койшет обаче, е не толкова евтината сензация (става дума за първия еднополов брак в Испания през 1901 година), а драматичните периперии, през които е трябвало да минат двете жени, особено тази, която е трябвало да се преструва на мъж. Допълнителна интрига е обстоятелството, че филмът на Койшет е продуциран от могъщия американски стрийминг разпространител Netlix и че \"Берлинале\" се съгласява да си затвори очите пред факта, че той ще се разпространява най-вече онлайн. Явно, настроенията за непременно запазване \"честта\" на традиционните киносалони лека-полека започва да отстъпва пред неизбежните предизвикателства на новите технологии. От своя страна македонката Теона Стругар Митовска успя страхотно да повдигне самочувствието на своите сънародници с новината, че филмът й \"Господ съществува, името ѝ е Петруния\" ще бъде първото участие на страната й в официалния конкурс. Може или не може жена, успяла в деня на големия християнски празник Богоявление да скочи в ледените води и да извади кръста, да го запази при себе си в продължение на година? Многобройните въпроси, които се поставят във филма със сигурност ще разкрият многобройните предразсъдъци на патриархалното общество. Митовска е написала сценария на филма си в съавторство с Елма Татараджич, известна във филмовите среди като селекционерката на игралния конкурс на фестивала в Сараево. Германката Ангела Шанелек ще покаже преживяванията на една майка след внезапното изчезване на 13-годишния й син. Филмът й \"Бях вкъщи, но\" (I Was At Home, But) е копродукция със Сърбия и дава невероятен шанс за изява на младата режисьорка, чиито по-ранни филми са били предимно в паралелната програма на Берлинале \"Форум\". \"Земята под краката ми\" (The Ground Beneath My Feet) е заглавието на най-новия филм на австрийката Мари Крайцер. В него две напълно неприличащи си сестри се борят една срещу друга в условията на достатъчно враждебна среда. Що се отнася до Нора Фингсшайдт, то за сега името й е известно най-вече в Германия. Но заявената храброст в третирането на реалните проблеми на търсещо близост с майка си 13-годишно момиче в игралния й дебют System Crash дават надежда за докосване до непознато, но добро немско кино. Що се отнася до мъжете, вероятно най-очакавания сред тях е небезизвестният Фатих Акин. Новият му филм \"Златната ръкавица\" (The Golden Glove), адаптация на едноименния роман на Хайнц Щрунк, ще отнесе зрителите в Хамбург на 70-те години от миналия век и по-специално в мизерна кръчма, където се пие много, за да се забрави всичко. Точно там, серийният убиец Фриц Хонка е намирал жени, които първо спечелвал да му се доверят, а после убивал. Вероятно не само на кинокритиците ще им бъде интересно да направят паралелите си с последния психо-трилър на титана на световното кино Ларс фон Триер, който миналата година успя да разбуни духовете в Кан с невъобразимия си \"Къщата, която Джак построи\". В ролята на Хонке се е снимал безумно талантливия и все още невероятно млад Йонас Даслер, за когото със сигурност предстои много да се говори. С \"Антология на градските призраци\" (Ghost Town Anthology) винаги много симпатичният канадец Дени Коте ще търси смисъла на изгубеното време в град, с население от само 215 души. От своя страна, обичайно нестандартният французин Франсо Озон ще се занимава с много чувствителната тема за педофилските извращения сред свещеници католици. Действието на \"Благодарение на Бога\" (Grâce à Dieu) се развива в Лион, а главният му герой тръгва на осъзната битка срещу духовник, насилвал го като дете. За Озон този филм е \"опит да се вдигне завесата на мълчанието над последствията за жертвите\". С голяма доза любопитство се очаква и най-новото заглавие на един от най-уверено изкачващите се по стълбата на международното признание турски режисьор Емин Алпер. Третият му игрален филм \"Приказка за три сестри\" разказва за преживяванията на три момичена, принудени да напуснат богатите приемни семейства, в които временно са били настанени и да се завърнат в бедната къща на баща им в центъра на Анадола. Два китайски и един монголски филм обогатяват географския културен пейзаж на конкурсната програма, в която предстои да бъдат открити и филмите на все още не достатъчно известния италианец Клаудио Джованеси (Piranhas), а също и на норвежеца Ханс Петер Моланд (Out Stealing Horses). Във всички случаи, особено на фона на доста обещаващите заглавия от официалния конкурс, последната година на директора Кослик ще бъде повод за равносметка на свършеното от него. А то никак не е малко: \"Перспективи на немското кино\" (престижната програма на \"Берлинале\" на най-добрите немски филми), Пазарът на копродукциите, Световният филмов фонд. Да не говорим за супер динамичната програма Generation, в която тази година с нетърпение очакваме да видим и \"Тайният живот на Вера\" на много талантливия Тонислав Христов.", "date": "2019.02.06", "title": "\"Берлинале\" събира рекорден брой жени режисьори"}
{"url": "https://www.dnevnik.bg/sviat/2019/02/06/3386512_dvama_dushi_zaginaha_sled_srutvane_na_jilishtna_sgrada/", "text": "Двама души са загинали, а шестима са ранените при срутването на жилищна сграда днес в Истанбул, съобщава БТА. В сградата е имало 14 апартамента, в които са живеели 43 души. Срутването на седеметажната сграда е станало в 15:59 часа в квартал Джевизли на район Картал. Причината за срутването засега не се уточнява. Прокуратурата в Истанбул е започнала разследване на инцидента. По разпореждане на президента Реджеп Тайип Ердоган министърът на вътрешните работи Сюлейман Сойлу и министърът на околната среда и градоустройството Мурат Курум са заминали към мястото на трагедията.", "date": "2019.02.06", "title": "Двама души загинаха след срутване на жилищна сграда в Истанбул"}
{"url": "https://www.dnevnik.bg/sport/2019/02/06/3386522_valeri_bojinov_napusna_botev_vraca_i_e_pred/", "text": "Валери Божинов вече не е част от \"Ботев\" (Враца), като обяви раздялата си с клуба в социалните мрежи. Нападателят няма да продължи договора си с новака в Първа лига, където заигра през септември. Божинов записа 11 мача и седем гола за врачани в Първа лига, като договорът му беше до Нова година. Той започна зимна подготовка с тима, очаквайки развръзка около свой трансфер. Треньорът на \"Ботев\" Сашо Ангелов обяви, че ако не си намери друг отбор, Божинов ще остане във  Враца . \"Искам да благодаря на моите съотборници от \"Ботев\" (Враца), на всички фенове за безрезервната подкрепа, на моя баща Сашо Ангелов и не на последно място на кмета на град Враца Калин Каменов! Изживях прекрасни мигове тук! Ще ви пазя в сърцето си\", написа Божинов в \"Инстаграм\". Очаква се нападателят да подпише с \"Левски\", след като е провел разговори с изпълнителния директор Павел Колев. Божинов трябва да замине за Кипър в четвъртък и да се присъедини към сините.   В кариерата си Божинов игра на стадион \"Георги Аспарухов\" през 2014 г. В 20 мача той записа осем гола за сините. \"Ботев\" беше 15-ият клуб в кариерата на Божинов след \"Лече\", \"Фиорентина\", \"Ювентус\", \"Манчестър сити\", \"Парма\", \"Спортинг\" (Лисабон), \"Верона\", \"Виченца\", \"Левски\", \"Тернана\", \"Партизан\", \"Мейджу хака\", \"Лозана\" и \"Риека\". През зимата \"Левски\" вече се подсили с капитана на \"Берое\" Мартин Райнов, който  подписа договор за година и половина . В края на 2018 г. към сините се присъедини и вратарят Николай Михайлов. На \"Герена\" поемат нов курс, като залагат на повече български футболисти.", "date": "2019.02.06", "title": "Валери Божинов напусна \"Ботев\" (Враца) и е пред завръщане в \"Левски\""}
{"url": "https://www.dnevnik.bg/photos/2019/02/06/3386138_fotogaleriia_svetovnite_snimki_na_denia_-_6_fevruari/", "text": "Момент от ритуален танц на първия ден от китайската лунна Нова година в Заочжуан, Китай.", "date": "2019.02.06", "title": "Фотогалерия: Световните снимки на деня - 6 февруари 2019 г."}
{"url": "https://www.dnevnik.bg/sport/2019/02/06/3386534_siti_izluga_evertun_i_se_vurna_na_vurha_vuv_visshata/", "text": "\"Манчестър сити\" се върна начело във Висшата лига след ценна победа с 2:0 над \"Евертън\" като гост. Шампионите се наложиха на \"Гудисън парк\" в изтеглен мач от 27-ия кръг, а в герои за тима на Пеп Гуардиола се превърнаха централният защитник Аймерик Лапорт и резервата Габриел Жезуш. Те отбелязаха попаденията в добавеното време на двете части. Двубоят беше изтеглен, след като на 24 февруари \"Сити\" ще играе с \"Челси\" във финал от Купата на лигата. \"Гражданите\" изместиха \"Ливърпул\" от първото място, като двата тима имат равни точки - по 42, но \"Сити\" е по-добра голова разлика и по-добри показатели в директните сблъсъци с мърсисайдци, макар и да са с мач повече. \"Ливърпул\" прекара точно 60 дни начело във Висшата лига, след като се изкачи на първото място на 8 декември. Двубоят по-малко, който \"Ливърпул\" има е дерби с \"Манчестър юнайтед\" на \"Олд Трафорд\". Предимството на \"Манчестър сити\" по отношение на головете е седем повече.   В рамките на 90 минути \"Сити\" действаше по-спокойно и с малки изключения беше по-добрият тим на терена. Футболистите на Гуардиола показаха много зряла игра след почивката, когато бяха ефективни и се нуждаеха просто от това да вземат трите точки. Мениджърът на \"карамелите\" Марко Силва остави на резервната скамейка двама от основните си играчи Ричарлисон и Гилфи Сигурдсон. Общо промените тима на португалеца бяха пет. Той заложи на Доминик Калвърт-Люин в предни позиции, който беше подкрепян от Тио Уолкът и Бернард. В \"Сити\" имаше две промени от двубоя с \"Арсенал\" - Джон Стоунс замени Кевин Де Бройне, а Лерой Сане започна вместо Рахийм Стърлинг. От първата минута стана ясна идеята на двата тима - домакините се прибраха в своята половина, разчитайки на контраатаки и организирани действия в защита. \"Сити\" пък контролираше топката, като се настани трайно в полето на \"карамелите\". Голови положения обаче липсваха, като едва в 16-ата минута Аймерик Лапорт се озова на добра позиция, но не успя да отправи завършващ удар. В 19-ата минута реализатор №1 на \"гражданите\" Серхио Агуеро остана непокрит в наказателното поле и стреля, но топката срещна гредата. Постепенно след 25-ата минута \"Евертън\" успя да овладее натиска на \"Сити\". Домакините ограничиха движението на \"гражданите\" пред наказателното поле и принудиха гостите да играят само по крилата, където постоянно бяха оставяне в ситуация двама на един. Контраатаките на \"карамелите\" също бяха опасни, като Калвърт-Люин успяваше да печели повечето топки във въздуха. Първата част отиваше към края си при нулево равенство, но в добавеното време Идриса Гей фаулира Фернандиньо на около пет метра от границата на наказателното поле. Бернардо Силва центрира от свободния удар, а непокритият Лапорт скочи най-високо и се разписа с глава. Изстрелът на централния защитник беше първият точен за \"Сити\" преди почивката. По този начин \"гражданите\" вкараха в 15-и мач за сезона с първия си точен удар. Никой друг отбор във Висшата лига няма подобно постижение. След почивката \"Сити\" започна да играе с много по-ниско темпо, като вече не се нуждаеше да атакува толкова яростно. Играчите на Пеп Гуардиола държаха топката и разчитаха да приспят своя съперник, след което да нанесат удар. Постепенно \"Евертън\" прибегна до смени, като влизането на Сигурдсон на мястото на Андре Гомеш наруши баланса. Домакините вече не пресираха толкова активно и това позволи на \"Сити\" да разиграва свободно след 70-ата минута. Голови положения липсваха, като двата тима си размениха само по един точен удар, а за сметка на това грешките зачестиха. В края на срещата обаче \"гражданите\" допуснаха и леки колебания в отбрана, най-вече при изнасянето на топката. Въпреки това в края на срещата опитът на \"гражданите\" оказа влияние и \"Сити\" стигна до много важен втори гол. Негов автор стана резервата Габриел Жезуш, който получи хитро подаване от Де Бройне и макар че първоначалният му изстрел беше блокиран, вкара с глава. За 90 минути \"Евертън\" отправи само един точен удар и въпреки голямото си желание, не показа нищо, което да му донесе дори точка. Домакините имаха сили за 60 минути на високо темпо, след което просто не успяха да притиснат гостите. \"Сити\" завърши с четири точни удара и близо 70% владение на топката.", "date": "2019.02.06", "title": "\"Сити\" излъга \"Евертън\" и се върна на върха във Висшата лига"}
