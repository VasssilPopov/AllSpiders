{"url": "https://www.dnevnik.bg/sport/2019/08/31/3956828_vuzmojen_li_e_tavan_na_zaplatite_v_bulgarskiia_futbol/", "text": "Правителството ще помага за детско-юношеските школи, но БФС трябва да вкара правила за лимит на чужденци, за лимит на заплати. Иначе сега имаме \"Арда\" с 11 чужденци и си говорим за качествен футбол носталгично\". С тези думи на министъра на финансите Владислав Горанов, цитиран от \"24 часа\", се постави темата за въвеждането на таван на заплатите в българския футбол. Въпросът  вече беше повдигнат на международно ниво от президента на УЕФА Александър Чеферин  с идеята да се овладее увеличаващата се пропаст между богатите и по-малките клубове. Прилагането на подобна мярка със сигурност е изключително трудно и изисква задълбочен анализ. Особено в българската действителност, в която пълният хегемон \"Лудогорец\" има финансова мощ, несъизмерима с никой от останалите клубове. Баба знае 2 и 200 Основният въпрос би бил на първо място да се определи ясно какво точно означава таван на заплатите. След това е редно да се каже кой може да въведе подобно решение, както и как ще се определи какъв да е таванът. През януари 2018 г. годишният доклад на УЕФА за финансовата 2016 г. показа огромен ръст на заплатите в елита на българския футбол - от 35%, до 29 млн. евро (около 56.7 млн. лева). Разделено на 14 клуба това прави средно по около 4 млн. лева на година. Основният дял от парите за заплати е в полето на \"Лудогорец\". Наложил висок стандарт с участията си в груповата фаза на Шампионската лига и Лига Европа, през 2016 г. клубът обяви разходи за заплати персонала малко над 24.4 млн. лева (в това число основната тежест са парите за футболистите). Според непотвърдена информация на \"Дневник\" след преподписването на договора си румънският нападател Клаудиу Кешеру получава около 63 хил. евро на месец.      И ако \"Лудогорец\" оправдава подобни заплати с високите си цели и с приходите от евротурнирите, то примери за заплати над 10 000 евро в последните години е имало и при отборите, стремящи се да свалят шампионите от върха - ЦСКА и \"Левски\". По-надолу в класирането картината е по-различна, като бюджетите са в пъти по-малки. Къде е таванът \"За да има въобще таван, решението трябва да бъде взето от орган на собствениците на футболните клубове, какъвто в момента в България няма. Във всеки друг случай, ако правилото бъде спуснато императивно, може да има интерпретации и заобикаляне\", каза пред \"Дневник\" Юлиян Михов, който е директор бизнес развитие за Централна и Източна Европа в \"ПрайуотърхаусКупърс\". В сегашната ситуация в българския футбол при отсъствието на реално действаща лига, администрираща първенството, подобно решение следва да се вземе от изпълнителния комитет на БФС. В момента в изпълкома някои от членовете са представители на футболни клубове, като такива са собственикът на \"Лудогорец\" Кирил Домусчиев и президентът на \"Славия\" Венцислав Стефанов. Според Михов, който като експерт познава средата в българските професионални клубове, основен проблем е липсата на достатъчно приходи, което води до необходимостта собствениците сами да осигуряват разходната част в бюджетите на клубовете. Валентин Михов, който е във футбола от много години, а сега е и член на изпълнителния комитет на БФС, посочва, че подобна идея трябва да се разгледа много внимателно. Според него право на собствениците е да решават какви средства да отделят за заплати. Това само по себе си също крие рискове. В търсене на спортни успехи \"Левски\", например, усложни много финансовото си състояние с привличане на скъпоплатени играчи под ръководството на Спас Русев. При липсата на сигурни приходи това води до увеличаване на задълженията и до необходимост да се продават футболисти, за да се отговори на изискванията на финансовия феърплей. В годините често е имало твърдения, че  един или друг клуб сам си налага таван на възнагражденията , който в даден момент се прекрачва. Важна роля играе и определянето на политиката за допълнителните плащания, както и бонусите. Има случаи с играчи, които получават голяма сума предварително, а след това заплатите им са по-ниски. Ако изобщо се стигне до обсъждане на темата, то е много важно къде би бил таванът. От една страна, силното свиване, което би засегнало \"Лудогорец\", може да направи първенството по-вълнуващо.      \"Подобен ход би бил от полза за отбори като нашия. Вероятно ще има изравняване на силите донякъде, но пък ще попречи на българските отбори в евротурнирите\", смята изпълнителният директор на \"Ботев\" (Враца) Денислав Георгиев. Пред \"Дневник\" той посочи, че клубът му е приел като модел да дава по-малки заплати, но в същото време да инвестира в базата си. Сходна е и логиката на Валентин Михов: \"С малко пари кой добър чужденец ще дойде\". Така се стига до посланието на Горанов и акцента върху необходимостта да се създават български футболисти, които да получават по-ниски заплати. При подобен вариант настоящият модел на \"Лудогорец\" не би сработил. А за изпълнението му ще е необходимо много време, за да може работата по изграждането на български футболисти да даде резултат.", "date": "2019.08.31", "title": "Възможен ли е таван на заплатите в българския футбол"}
{"url": "https://www.dnevnik.bg/citat_na_deniia/2019/08/31/3957441_citat_na_denia_ako_sum_varnenec_shte_turpia_gerb/", "text": "                         С тези думи премиерът Бойко Борисов се обърна към домакините си от морския град, които приеха срещата на младежите от ГЕРБ, събрани на \"летен университет\" на партията. За пореден път Борисов използва профила си във \"Фейсбук\", за да популяризира участията си в различни събития. Този път от видеото, излъчвано на живо, се видя, че той е във Варна заедно със спортния министър Красен Кралев и председателя на младежката организация на ГЕРБ Георг Георгиев. Премиерът посочи изграждането на магистралите \"Хемус\" и \"Струма\" като фактор за икономически растеж. Той спомена и  доклада на агенция Moody’s,  която повиши перспективата на кредитния рейтинг на България на положителна. По думите му \"на тия агенции няма как да им кажеш какво да напишат\".", "date": "2019.08.31", "title": "Цитат на деня: Ако съм варненец, ще търпя ГЕРБ, докато ми построят \"Хемус\""}
{"url": "https://www.dnevnik.bg/sviat/2019/08/31/3957445_vetrovete_na_uragana_dorian_dostignaha_220kmch_do/", "text": "Броени часове след като стана \"изключително опасна\" буря от четвърта степен (от пет възможни), ураганът \"Дориан\" е станал още по-силен, съобщава БТА. Той се приближава към северозападните Бахами вече с постоянна скорост на вятъра от 220 км/ч, набирайки сила над водите на Атлантическия океан. Ураганът е бил на около 605 км източно от Бахамите и на 880 км източно от Западен Палм Бийч, Флорида преди няколко часа. Бурята се движи със скорост 17 км/ч. Очаква се ураганът да стигне до северозападните Бахамски острови утре и да доближи източния бряг на Флорида късно в понеделник или рано във вторник с още по-силни ветрове и проливен дъжд, застрашавайки територия с милиони хора по пътя си. Но макар че ураганът става все по-застрашителен и има опасения, че ще се окаже най-мощният, връхлетял източното крайбрежие на Флорида за последните 30 години, се появи и надежда, макар и слаба. Някои по-надеждни компютърни модели предвиждат, че завой на север в последния момент може да пощади щата.", "date": "2019.08.31", "title": "Ветровете на урагана \"Дориан\" достигнаха 220км/ч, до часове ще удари Бахамските острови"}
{"url": "https://www.dnevnik.bg/sport/2019/08/31/3957161_surceto_na_serhio_-_dokumentalna_poredica_za_kapitana/", "text": "15 години, над 600 мача и 20 трофея – това до момента са цифрите, които бележат кариерата на Серхио Рамос в \"Реал\" (Мадрид). Централният защитник и капитан на тима се превърна в истинска емблема на Кралския клуб, а по този повод електронният гигант \"Амазон\" направи специална поредица за него. Документалната поредица от осем епизода се казва \"Сърцето на Серхио\" и показва капитана на \"Реал\", както на терена и в съблекалнята, така и при семейството му. \"Амазон\" показа трейлър на поредицата, която скоро ще може да бъде гледана в платформата Prime Video. Рамос е първият футболист, който става герой на самостоятелен документален филм на \"Амазон\". Дотук компанията излъчи няколко поредици, посветени на клубове като  \"Манчестър сити\"  и \"Борусия\" (Дортмунд), също и на други спортни отбори.", "date": "2019.08.31", "title": "\"Сърцето на Серхио\" - документална поредица за капитана на \"Реал\" (видео)"}
{"url": "https://www.dnevnik.bg/sviat/2019/08/31/3957449_v_honkong_se_provede_poreden_goliam_protest_vupreki/", "text": "Хиляди хора излязоха днес по улиците в центъра на Хонконг въпреки наложената полицейска забрана и по този начин протестите в града навлязоха в 13-ата си седмица. Недоволните се събраха на митинг с религиозна тематика, след което образуваха процесия, която премина покрай известни места с религиозно значение, продължи към историческия квартал Шонван и след това зави обратно към правителствения квартал, съобщава БТА. Много от участниците вървяха по тротоара, без да блокират движението, и казваха, че просто са излезли на следобедна \"разходка\" в събота. Днешният протест се състоя ден, след като на деветима законодатели и активисти бяха повдигнати обвинения заради ролята им в антиправителствените протести. Вълната от арести накара Гражданския фронт за човешки права, широка демократична коалиция, да отмени насроченото си за днес шествие, след като не получи одобрение от полицията. Планирано бе крайната точка на шествието да бъде Китайското бюро за връзка, разположено в западната част на Хонконг. Полицаите бяха поставили днес заграждения около правителствената сграда, но демонстрантите започнаха да хвърлят през загражденията предмети по органите на реда и да ги осветяват с лазерни лъчи. Полицаите отвърнаха със сълзотворен гази и водни оръдия, а протестиращите хвърляха по тях и петролни бомби. След това протестиращите издигнаха барикада на търговска улица и я подпалиха. Митингът имаше за цел чрез него да бъдат отбелязани пет години, откакто през 2014 г. Пекин не предостави на Хонконг изборна реформа, което предизвиква тогавашните протести за демокрация, станали известни като \"Движението на чадърите\". В очакване на протестите хонконгското метро спря метровлаковете към станцията, която е най-близо до Китайското бюро за връзка. Също днес Комисариатът на китайското външно министерство в Хонконг обвини Белия дом и ЕС, че защитават радикалните елементи сред хонконгските протестиращи", "date": "2019.08.31", "title": "В Хонконг се проведе пореден голям протест въпреки полицейската забрана"}
{"url": "https://www.dnevnik.bg/kultura/2019/08/31/3957448_pansun_kim_horeograf_strahut_e_izdignal_ogromna_stena/", "text": "                         Това е първата творба на основаната от Ким в България Gaya dance company, но за хореографа танцът е начин на живот още от дете. Завършва Националния университет по изкуства в Сеул, Южна Корея (K-Arts). Развива международна кариера като танцьор в продукции на Жан-Клод Галота, Изток Ковач, Исмаел Иво, Laboratory Dance Project, Мина Ю и други. От 2010 година е хореограф на редица съвременни танцови спектакли с международно признание. В CAGED той работи с  голям и шарен международен екип  с българско участие. В спектакъла под различна форма участват няколко български артисти. С музикално изпълнение се включва Павел Терзийски, кукловоди са Стефан Димитров и Полина Христова, сценографията е на Никола Тороманов, с дизайна на куклите и маските се занимава Мариета Голомехова, а композитор и озвучител е Емилиян Гацов. Към техния труд се присъединяват и танцьорите от Gaya Dance Company, Корея - Бонг Су Ким, Йонгджун Шин и Джийон Янг. Светлинният дизайн пък е поверен на Каролин Вандам от Франция.   - Този спектакъл не е инспириран от страха. Той е съпротива срещу страха. CAGED е реакция срещу болните ни умове, в които страхът е издигнал огромна стена между нас и щастието. Проявите на тази болест са навсякъде наоколо - гняв, омраза, тъга, лицемерие, завист. Искаме ли да живеем така? - Моят най-голям страх винаги е бил да престана в един момент да бъда добър, обичащ и щастлив човек.  - Най-базовата ни \"не-свобода\" като същества е, че сме заключени в тяло, което има много ограничения. Танцът се опитва да спори с тях.  Ограниченията на нашето тяло са повече, отколкото на много други същества на планетата, които могат да летят или да живеят в дълбините на океаните, например. Придвижването определено е най-важната страна на свободата, не само в контекста на нашата планета, а в контекста на цялата вселена. Възможностите за придвижване според мен имат пряка връзка с етапа на развитие, на който се намираме всички ние като същества в точно този конкретен момент.       - В този спектакъл се опитвам да материализирам болестите на ума. Чудовищата, които отглеждаме в главите си, докато забравяме, че сами държим ключа за вратата, през която те си тръгват. CAGED е провокация, чиято цел е да ни срещне със собствените ни страхове да бъдем наранени. Страховете, които пораждат нещастието ни. - Не беше решение. Съдбата ме доведе тук и аз само я последвах. - Най-големият ми страх беше, че няма да намеря корейска храна, защото съм пристрастен към корейската кухня. В Париж, където живеех през последните осем години, е пълно с корейски ресторанти и корейски супермаркети. Можех във всеки един момент да имам кимчи в хладилника си. Тук се опитвам да го замествам с българска туршия.      - Това беше предизвикателство и голям стрес за мен в началото. Имам обаче щастието да работя с изключителни професионалисти от България, Корея и Франция и съм им благодарен, че ми се довериха, че се отдадоха на проекта.  - Начинът, по който тук хората се шегуват помежду си. GAYA dance company беше създадена в Пловдив. Тя е българска танцова компания. Вероятно това звучи странно, казано от устата на кореец. Но мога да ви кажа, че във френската компания, в която работех, единственият французин беше администраторът.  Знам, че тук има много футболни отбори, в които играят футболисти от различни страни, но отборите си остават български. Същото е и в света на съвременния танц. Засега плановете ми са да продължа да работя в България. ", "date": "2019.08.31", "title": "Пансън Ким, хореограф: Страхът е издигнал огромна стена между нас и щастието"}
{"url": "https://www.dnevnik.bg/bulgaria/2019/08/31/3957455_prezidentut_naznachi_vremenen_nachalnik_na/", "text": "Със свой указ президентът Румен Радев назначи Росен Тодоров за временен началник на Националната служба за охрана (НСО). Досега Тодоров беше заместник на напусналия поста Данчо Дяков, се уточнява в съобщение на сайта на службата. При оставката си той посочи като мотив лични причини. Името му обаче беше използвано от премиера Бойко Борисов, който изрази мнение, че Дяков е напуснал заради  скандалите в президентството.  Радев отговори на нападките на министър-председателя и уточни, че вече бившият шеф на НСО е получил  по-добро предложение за работа. Росен Тодоров бе временен началник на службата и през миналата година, след като оставка подаде Ангел Антонов. Тодоров е роден през 1968 г. в гр. Брезник и е завършил военен университет със специалност \"Войсково разузнаване\". От 1990 до 1992 г. е офицер в армията, а след това започва работа в НСО. В сайта на службата се посочва, че е заемал поста началник на отдел 03, който отговаря за сигурността на Народното събрание. За назначаването на нов постоянен шеф на НСО е нужно съгласието на правителството.", "date": "2019.08.31", "title": "Президентът назначи временен началник на Националната служба за охрана"}
{"url": "https://www.dnevnik.bg/sport/2019/08/31/3957450_grigor_dimitrov_za_momenti_kato_tozi_bolkata_i/", "text": "Почивката и липсата на мач във втория кръг от US Open са попречили на Григор Димитров вместо да му помогнат в срещата с Камил Майхжак. Бившият №3 в света прескочи третия кръг, след като победи поляка с 7:5, 7:6 (8), 6:2. Българският тенисист се нуждаеше от два часа и 20 минути, за да затвори срещата с 94-ия в света. \"Не беше лесен мач, защото моят съперник нямаше какво да губи. Гледал съм негови мачове, следя развитието му. Той е талантлив и тепърва ще постига добри резултати\", заяви Димитров след мача. \"Допълнителният почивен всъщност наруши ритъма ми. Опитах се да правя това, което щях да правя, ако имах мач - да тренирам. Ню Йорк със сигурност дава много възможности как да прекараш свободното си време. В осминафиналите Димитров ще играе с Алекс Де Минор от Австралия, който поднесе една от големите изненади и елиминира седмия в света Кей Нишикори. \"Последните няколко месеца бяха трудни за мен. Радвам се, че съм тук и мога да разчитам на подкрепата на моя екип и приятелите ми. Благодаря на всички мои сънародници, днес видях много български знамена. Искам да продължа колкото се може по-напред. Знам на какво съм способен. Заради моменти като този всяко усилие и всяка болка си струват\", добави Димитров.", "date": "2019.08.31", "title": "Григор Димитров: За моменти като този болката и усилията си струват"}
{"url": "https://www.dnevnik.bg/bulgaria/2019/08/31/3957458_i_osemte_zadurjani_za_telefonni_izmami_v_levski_sa/", "text": "И осемте задържани вчера при полицейска акция в град Левски срещу телефонните измами са привлечени като обвиняеми, съобщиха от МВР. Всички те са осъждани за различни престъпления. \"Предстои утре да бъде внесено искане за налагане на постоянна мярка \"Задържане под стража\", каза наблюдаващият прокурор Евгения Деянова. Според събраните доказателства групата е използвала познатия механизъм на действие - участниците се представят за полицейски служители и търсят съдействие от гражданите при \"провеждане на операция\". Всичките членове на групата нямат нито един ден трудов стаж, но с престъпната си дейност са си осигурили 8 луксозни автомобила, големи къщи, скъпо имущество и ежедневни разходи, които надвишават средната пенсия.", "date": "2019.08.31", "title": "И осемте задържани за телефонни измами в Левски са привлечени като обвиняеми"}
{"url": "https://www.dnevnik.bg/bulgaria/2019/08/31/3957438_hemus_gotova_i_vi_ostaviam_da_upravliavate_kakvo/", "text": "Два часа говори днес премиерът и лидер на ГЕРБ Бойко Борисов пред 250 младежите от ГЕРБ, които се събраха на поредния летен университет на младежката организация на партията във Варна. \"Лекцията\" на Борисов пред \"неговите пиленца\", които по думите му ще станат \"орли\", бе предавана на живо във фейсбук профила му. \"Дневник\" представя няколко акценти от изказването на премиера и разговора му с младежите, които често се смееха и аплодираха.  Двайсетина минути Бойко Борисов чете оценки за кредитния рейтинг на България и отбеляза, че \"не могат да кажат, че тези агенции са прогерберски\", тъй като няма как \"да им кажеш какво да пишеш\". На няколко пъти обяви как по времето на БСП банки фалирали, а за ГЕРБ агенциите казвали, че следва заявената готовност за присъединяване към еврозоната. \"Помните ли при Орешарски колко бързо замина всичко и от излишъци преминахме към дефицити? Това е разликата между добрия и лошия стопанин\", обяви Борисов.   Борисов информира, че не е изнервен, а по-спокоен не си спомнял да е бил. И даде пример – когато новият председател на Европейската комисия Урсула фон дер Лайен дошла в България и първите й думи били за \"растежа, борбата с контрабандата, реформите\", пак бил спокоен.  Говорейки за срещата с Урсула фон дер Лайен, Борисов информира още, че ще имаме ресор в новата Европейска комисия с \"пъти повече пари и който отговаря на приоритетите на правителството\".   Борисов първо каза, че въпреки че плащаме милиарди за нови изтребители, излишъците (в бюджета - бел. авт.) продължават. После обяви: \"Ако не бяхме купили самолетите, щеше да има за всички. Сега малко... добре, че имаме мазнинка. Точно преди избори много пари отидоха\".   Премиерът обеща, че през следващата година гарантирано ще вдигнат доходите във всички сектори с 10%.  След като обяви, че ако бил варненец, щял да търпи ГЕРБ, докато стане магистрала \"Хемус\", Борисов каза, че догодина по това време не трябва да има и метър, по който да не се строи. Петдесет минути по-късно той обяви: \"Хемус\", дето се вика - да я видя в необратим вид, мога да си отида в централата и да ви оставя да управлявате надолу. \"Хемус\" за Северна България е.... дето се вика – няма да ме има след десет години, ще видите разликата\". Накрая се пошегува, че до България 2030 може да остане, но за 3030 не смята да е премиер.  Премиерът обеща пари за още проекти във Варна, но не уточни за какви. И Околовръстното шосе на Пловдив щяло да се оправи, за да не колабира градът. Ще има и още инвестиции в индустриалните зони в страната, но като се види как върви излишъкът.   Енергийните проекти също бяха част от лекцията. С добрата воля на руската компания са удължили животът на пети и шести реактор на АЕЦ \"Козлодуй\" с 15 години, но те щели минат \"ей така\". И трябвало да се замени мощността, за да не внасяме ток. Затова с усилия и дипломация направили АЕЦ \"Белене\" конкурентноспособен и приемлив проект. И за газовия интерконектор, и за газопроводи, и за \"революционни промени в сферата на енергетиката\" говори.   Бойко Борисов обяви, че свинската чума е бич огромен. Хората обаче се съгласили да си избият животните, а държавата – платила по фактури.  \"Тези, които са сгрешили, дори и да са символи на партия ГЕРБ, биват отстранявани\".   Според Бойко Борисов политиката за съжаление е станала много лична в света. Приятелствата между лидерите били важни.  . Премиерът каза още, че само който не е работил в тази сфера, може да каже: \"Заради мене ще дойдат \"Фолксваген\" в България\". После говори за електрическите автомобили и вредните емисии от другите.  . Мърлячи запалили боклука под \"Струма\". Трябвало да има контрол, но на Борисов до тука му дошло да уволнява и да взема оставки. Въпреки това всеки петък по милион и половина българи отивали да почиват в Гърция.  . \"Ще се убие някой и тогава ще поправиме всичко, но до тогава и нашият популизъм е...\" Така казвал финансовият министър Владислав Горанов на премиера за колите и правителствения фалкон, с който летят и той, и президентът Румен Радев.  . Едно време паветата ги правили затворниците, а сега не можело да намериш бригада, която да ти сложи паветата.  . Държавата е готова да поеме детско-юношеския футбол като част от образованието. Без такса да играят децата. Около 30 млн. лв. на година щяло да излезе. \"Без татуировките и гела всичко съм готов да финансираме\", обяви Бойко Борисов.  . Северна Македония върви добре по пътя си към НАТО и ЕС. А това е добре и за тях, и за България.  . \"Много е важно да спечелим изборите сега, за да продължи икономическият ръст в България. Аз съм сигурен, че и младежите от другите партии знаят, че ако се провали моделът сега, ще настане катаклизъм\".  . Според Бойко Борисов по-добре е, че в момента не сме в Шенген, защото нямаше да можем да спрем мигрантите.  . Като полицай Бойко Борисов обяви, че винаги хакерите ще са по-напред.  Накрая Борисов заръча на младите от ГЕРБ да се женят и допълни \"Цецо го няма в партията, но някои от неговите завети трябва да останат - по три деца да имате\".", "date": "2019.08.31", "title": "\"Хемус\" готова и ви оставям да управлявате\": какво говори Борисов на университет на ГЕРБ"}
{"url": "https://www.dnevnik.bg/sport/2019/08/31/3957473_manchestur_junaited_zapisa_treti_mach_bez_pobeda/", "text": "В трети пореден мач от Висшата лига \"Манчестър юнайтед\" не успя да спечели, след като завърши 1:1 като гост на \"Саутхемтпън\". След поражението в предишния кръг от \"Кристъл палас\", този път хората на Оле Гунар Солскяр отново бяха колебливи и вече при \"червените дяволи\" се говори за криза. Резултатът на \"Сейнт Мери\" откри Даниел Джеймс още в 10-ата минута. Той се възползва от добро подаване на Скот Мактоминей и се разписа с десния крак. До края на първата част \"Юнайтед\" пропиля още няколко добри шанса за гол. След почивката \"светците\" стигнаха до гол в 58-ата минута. Централният защитник Йонас Вестергорд надскочи Виктор Линдельоф и се разписа с глава. Той засече центриране на Кевин Дансо. До края на срещата домакините останаха и с човек по-малко, след като именно Дансо беше изгонен за втори жълт картон.", "date": "2019.08.31", "title": "\"Манчестър юнайтед\" записа трети мач без победа"}
{"url": "https://www.dnevnik.bg/photos/snimka_na_denia/2019/08/31/3956804_snimka_na_denia_novoto_vsevijdashto_oko_na_nasa_veche/", "text": "Инженерите на американската космическа агенция НАСА сглобиха изцяло за първи път телескопа \"Джеймс Уеб\". По план той трябва да замени \"Хъбъл\" през 2021 г., като до момента на няколко пъти беше отлагано неговото пускане в открития космос.", "date": "2019.08.31", "title": "Снимка на деня: Новото всевиждащо око на НАСА вече е сглобено"}
{"url": "https://www.dnevnik.bg/sviat/2019/08/31/3957505_hiliadi_izliazoha_na_protest_v_moskva_s_iskane_za/", "text": "Хиляди хора участваха днес в протест в Москва с искане за свободни избори. Това беше поредната демонстрация през последните уикенди, предизвикана от недопускането на опозиционни и независими кандидати до участие в местните избори в Москва на 8 септември, съобщава БТА. Протестът не беше позволен, но това не попречи на недоволстващите да поискат промяна. При предишните протести хиляди хора бяха задържани, а мнозина бяха бити от полицията. Около 2000 души участваха в протестното шествие в центъра на руската столица въпреки наложената забрана за демонстрации. Те скандираха \"Русия ще бъде свободна!\" и \"Това е нашият град\". Някои носеха плакати с искане за освобождаване на политическите затворници. Срещу 14 човека, арестувани при предишните протести, са повдигнати обвинения, които могат да им донесат присъди до 8 години затвор. Днешната демонстрацията започна при учудващо слабо полицейско присъствие. Тя беше организирана от екипа около опозиционния политик Алексей Навални, който беше освободен от затвора миналата седмица, след като излежа 30-дневна присъда за нарушаване на закона срещу провеждането на непозволени протести. Демонстрацията - последната преди изборите на 8 септември, беше по-малобройна от предишните, в които участваха десетки хиляди хора.", "date": "2019.08.31", "title": "Хиляди излязоха на протест в Москва с искане за честни избори"}
{"url": "https://www.dnevnik.bg/analizi/2019/08/31/3957374_demontaji_pravim_vsiakavi_na_mikrofoni_jurnalisti_medii/", "text": "                         Демонтажи правим всякакви: на микрофони, журналисти, медии. Няма микрофон - няма проблем, мислят Бойковите хора. Няма микрофон, обаче има мишка... А ако микрофоните действително са били демонтирани заради нежеланието на Урсула фон дер Лайен да отговаря на журналистически въпроси, преди да е встъпила официално в длъжност, това е достойно за съжаление. ЕС тъй или иначе си затваря очите за опитомяването на медиите от властта в София, включително и с евросредства. Да отвиеш главата на един журналист Демонтирани микрофони, отказ на политици и управляващи да отговарят на въпроси, сръдни, цупения - все по-трудно е да бъдеш журналист. И това не е само в България. Дали ще го наречем \"ефектът Тръмп\" - \"You are fakenews!\", или \"синдромът Борисов\" - \"За това ли сега ще ме питате\" - задаващите въпроси в медиите стават все по-малко. И това, че гилдията така смутено мълчи и приема всичко това за нормално донякъде е разбираемо. Който не е бил журналист, той не е разбрал защо е така. Но и това е меко казано криво оправдание. Но още по-тревожно е, че хората, за които един журналист би трябвало да работи - гражданите, приемат всичко, което става в медиите като част от новата нормалност. Ама няма как да има демокрация, без да е здрава медийна среда. Както и не може да искаме да имаме нормална държава (каквото и да значи това), без да се борим за нормални медии. За няколко години в медиите аз съм виждал какви ли не хватки - в парламента имаше прегради и забранени коридори за журналистите, пресконференции, на които канят отбрани медии. Но да отвият микрофоните от голямата зала в Министерски съвет, това си е направо \"фрийк шоу\". Първо Борисов въведе \"пиара с джипката\". После ГЕРБ измислиха нов медиен жанр - фейсконференцията. Министри говорят пред камера, в отсъствие на журналисти и без възможност за задаване на въпроси, а шоуто се излъчва директно във \"Фейсбук\". Днес разбирам, че направо са демонтирали микрофоните на журналистите в МС, за да не питат много. Утре централата на ГЕРБ ще разпраща готовите репортажи на медиите. За вдругиден даже не ми се мисли... Като са ви изтръгнали микрофоните, що не ги пуснахте по телевизиите без звук? Или с рамта-рамта-рошав....?", "date": "2019.08.31", "title": "\"Демонтажи правим всякакви: на микрофони, журналисти, медии\""}
{"url": "https://www.dnevnik.bg/analizi/2019/08/31/3957385_optimizum_s_predupreditelni_signali_v_biznes/", "text": "                         Нови данни от Националния статистически институт (НСИ) тази седмица допълват вече отчетливите белези за влошаване на стопанската конюнктура. След спада на износа на стоки през юни с 6,4% и свиването на индустриалното производство с 3,6% на годишна основа, общият показател за бизнес климата през август отчете спад с 3,1 пункта спрямо нивото от юли и с 2,8 пункта спрямо август на миналата година. Наблюденията на бизнес тенденциите в промишлеността, строителството, търговията и услугите (повече за бизнес наблюденията на НСИ  тук ) дават възможност да се съпоставят субективните оценки на предприемачите и мениджърите със статистическите данни за действителната стопанска активност и заедно с това позволяват краткосрочна прогноза за очакваното поведение на икономическите агенти в предстоящите месеци. Резултатите от изследването разкриват няколко по-важни промени в промишлеността и строителството: с 2,6 пункта за месец и със 7,5 пункта спрямо август на 2018 г. Стойността на показателя за август е с 2,8 пункта по-ниска и от средната за последните 24 месеца, а спрямо достигнатото най-високо ниво през юни 2018 г. спадът е 9,5 пункта. Индикаторът за очакванията за бизнес състоянието в индустрията през следващите шест месеца се подобрява с 0,7 пункта за месеца, но е по-нисък с 0,7 пункта от миналата година и с повече от два пункта спрямо средната стойност за последните 24 месеца. В строителството балансът на оценките за текущото състояние спада с 2,9 пункта за месеца и 3,7 спрямо август на миналата година, като е със 7,5 пункта по-нисък от исторически върховата стойност, отчетена през юли 2018 г.  затрудняващ дейността на предприятията в промишлеността. Исторически това е устойчиво субективно възприятие сред предприемачите, като за последните 15 години делът на тези, които считат несигурната среда като фактор е средно с 30 процентни пункта по-висок от дела на посочващите трудности при наемане на труд; разликата е надхвърляла 55 пункта в периода на кризата 2009-2010 г., и дори през 2007 г. е близо 9 пункта. Рекордните нива на заетост в последните тримесечия (виж повече за динамиката на пазара на труда тук) обаче за кратко \"изравниха\" относителната значимост на тези фактори, като от есента на 2018 г. разликата е малко над 1 пр. п. Едновременно с това, очакванията за промяна в броя на заетите се влошават - промяната спрямо същия период на 2018 г. е видима и прекъсва периода на положителен баланс на индикатора, поддържан устойчиво след втората половина на 2014 г.  което отразява и различните фази в рамките на цикъла за отрасъла. Недостигът на работна сила е посочен като фактор, възпиращ дейността, от 52,1% от анкетираните – най-висока стойност в историята на бизнес наблюденията изобщо. За летния сезон делът на посочилите този проблем е с около 7 процентни пункта по-висок от миналото лято. Балансът на очакванията за движение на персонала е близо 14 пункта, но това все пак е по-ниска стойност от отчетения рекорден \"оптимизъм\" от миналата пролет и лято. Тези усещания на предприемачите вероятно отразяват мобилността на работната сила с търсени умения в бранша, а и лицата без квалификация – и сред двете групи отварянето на пазара на труда в страни от ЕС със значително по-високи номинални възнаграждения доведе до осезаем натиск върху българските работодатели. Делът на посочилите общата несигурност на икономическата среда същевременно спада до 39.1% – на най-ниска стойност от 2008 г. Този оптимизъм може да се свърже и с динамиката на други показатели, включително осигуреността с поръчки, издадените нови разрешения за строеж, кредитната активност на банковия сектор и т.н. както в промишлеността, така и в строителството. При строителните фирми мениджърите заявяват, че имат осигуреност с поръчки за следващите 8,3 месеца – исторически най-висок период. Натовареността на мощностите в индустрията е 77% за последните 12 месеца, като в три от четирите тримесечия стойностите са рекордни за целия период от началото на провеждането на бизнес наблюденията. Оценките и очакванията на предприемачите трябва да се разглеждат и в по-общия контекст на динамика от последните тримесечия, който се описва и от поне още няколко стопански индикатора:  – 8,7% за второто тримесечие и 8,6% за първите шест месеца спрямо съответните периоди на 2018 г. В промишлеността, където са насочени близо 1/3 от общите разходи за придобиване на дълготрайни материални активи, ръстът за второто тримесечие е 18,1%. В строителството обаче за две поредни тримесечия се отчита спад от около 5%. В далекосъобщенията и информационните технологии увеличението за второто тримесечие е над 39%, но все още делът на този сектор в общите инвестиции в реалния сектор е едва около 4%. Наистина, при жилищните сгради площта в новите разрешения за строеж нараства със 76% за последните 12 месеца до юни 2019 г. спрямо същия период до средата на 2017 г., като в София ръстът е 112%, в Пловдив – 60%, във Варна – 65% и т.н. Ако сравним стойностите с \"дъното\" на пазара в периода 2012-2013 г., промяната е още по-голяма – нарастване от 3,3 пъти средно за страната, но цели 12 пъти за София. Показателят за започнати строежи на нови жилищни сгради обаче расте с по-бавни темпове –21,6% на годишна основа и 54% спрямо същия 12-месечен период към средата на 2017 г. за страната, и съответно 33% и 87% за София. Също така, в София съотношението \"нови разрешения/започнати строежи\" (измерени през РЗП в жилищните сгради) е 51% за последните 12 месеца до юни, при стойности около и над 60% за последните три години. Данните за индекса на строителна продукция също отчитат забавяне на годишния ръст при сградното строителство до 5,8% за юни и около 9% средно за първите шест месеца на годината – за сравнение, в Унгария индексът нараства с над 30% на годишна основа за този период. Накрая следва се отбележи, че вътрешното търсене ще продължи да бъде поддържано от ускоряващия се ръст на кредита за частния сектор. Към юли редовният кредит за нефинансовите предприятия нараства с 15,6% на годишна база (21% за кредита над 5 години), а за потребление и покупка на жилище при домакинствата – съответно с 13,1% и 18,2%. Улесненият достъп до финансиране ще поддържа в следващите тримесечия инвестиционната активност като цяло и по-конкретно – покупките на недвижими имоти, както и дейностите, и продажбите на стоки с дълготрайна употреба, обслужващи инвестиционния и строителния процес.", "date": "2019.08.31", "title": "Оптимизъм с предупредителни сигнали в бизнес наблюденията през лятото"}
{"url": "https://www.dnevnik.bg/sport/2019/08/31/3957410_grigor_dimitrov_stigna_osminafinal_na_us_open_sled/", "text": "Григор Димитров преодоля третия кръг на US Open, след като се справи в три сета с поляка  Камил Майхжак  - 7:5, 7:6 (8), 6:2. Българският тенисист се нуждаеше от два часа и 20 минути, за да затвори срещата с 94-ия в света. Майхжак влезе в основната схема на турнира като щастлив губещ. След като в предишния кръг Димитров не игра, а полякът имаше петсетово изпитание, българският тенисист беше много по-свеж. Той впечатли с придвижването си по корта. Успехът класира Димитров на осминафинал, с което той изравнява най-доброто си постижение в Ню Йорк (2014 и 2016). За пръв път от Australian Open насам българинът преодолява трима съперници в един турнир, като показва признаци на по-добра игра. В следващия кръг Димитров ще срещне 20-годишния Алекс Де Минор от Австралия. Той  отстрани седмия  в света Кей Нишикори. В срещата с Майхжак българинът записа осем аса, но допусна и четири двойни грешки. Димитров вкара само 59% първи сервис, при който спечели 81% от разиграните точки (47 от 58). При второто подаване българинът отново беше стабилен - 63%.   Бившият №3 в света търсеше агресивната игра, с което реализира 41 уинъра и 28 непредизвкани грешки. При Майхжак показателите бяха 26 уинъра и 32 грешки. Мачът започна добре за българина, който стартира с гейм на нула. До края на първата част Димиитров почти нямаше големи трудности в подаванията си и почти не губеше тоочки. Само в деветия гейм за кратко Майжак имаше предимство, но Димитров се справи. Резултатът се движеше гейм за гейм до самия край на сета. При 6:5 в полза на българина, той успя да пробие Майхжак, за да вземе и сета. Това даде увереност на Димитров, който започна добре втората част. В нея българинът реализира ранен пробив, за да поведе с 3:1, след което и го затвърди. Димитров допусна лек спад в седмия гейм, когато спаси три поредни точки за пробив и общо четири в гейма, но при петия си шанс Майхжак взе подаването на българина. Стигна се до тайбрек, в който имаше много грешки и от двете страни на мрежата, но с по-здрави нерви Димитров измъкна и втория сет след 10:8 в тайбрека. Загубеният втори сет окончателно сломи съпротивата на Майхжак, който вече не беше толкова свеж. Димитров се възползва, за да затвори срещата по-бързо и реализира пробив в третия гейм. В сета полякът взе едва два гейма, след като беше пробит и втори път, а Димитров си осигури мач на осминафинал.      Победата ще донесе и изкачване на Димитров в ранглистата, като дотук той си е осигурил скок с 16 позиции в световната ранглиста, като започна турнира на 78-о място. Напред в турнира продължава и шампионът от миналата година Новак Джокович. Сърбинът се справи с Денис Кудла в три сета - 6:3, 6:4, 6:2 за 2.05 часа. Трикратният първенец допусна осем двойни грешки и беше много нервен в мача, но успя да се събере, за да победи 111-ия в света. Изненада имаше в мача между 18-ия в света Николос Басилашвилии Доминик Кьопфер, като германецът, който е 118-и в света победи с 6:3, 7:6 (5), 4:6, 6:1. В турнира при дамите победи записаха Серена Уилямс, Ашли Барти, Мадисън Кийс и Каролина Плишкова.", "date": "2019.08.31", "title": "Григор Димитров стигна осминафинал на US Open след трисетова победа"}
{"url": "https://www.dnevnik.bg/politika/2019/08/31/3957280_zashto_mestnite_izbori_tazi_esen_shte_budat_rekordno/", "text": "Местните избори тази есен ще бъдат рекордно скъпи. Провеждането на двата тура на вота ще струва 70.7 млн. лв., докато разходите на предишните местни избори са били 50.5 млн. лв., като в сумата влизат и тези за проведения с първия тур национален референдум. Парламентарните избори през 2017 г. струват малко под 30 млн. лв., докато разходите за провеждането на европейски избори на 26 май т.г. са 32.4 млн. лв. Основно перо, заради което се увеличават предвидените средства за местните избори т.г., са възнагражденията на членовете на избирателните комисии, в т.ч. и осигурителните вноски. Според план-сметката,  публикувана  в системата за правна информация на Министерския съвет вчера, за възнаграждения на комисиите за двата тура са предвидени близо 30.8 млн. лв., докато разходите по това перо през 2015 г. са 21.4 млн. лв. За възнаграждения на членовете на избирателните комисии на европейските избори т.г. са дадени 10 млн. лв. (един тур, а не два - бел. авт.). Заради множеството грешки в протоколите и чакането по близо десет часа в някои райони за предаване на изборните книжа след края на изборния ден Централната избирателна комисия реши да мотивира членовете на секционните избирателни комисии, като съществено увеличи техните възнаграждения. Така за двата тура председател на комисия в София може да получи до 275 лв., докато през 2015 г. сумата е била със сто лева по-малко (още за възнагражденията четете  тук ). Друга причина за повишаването на разходите за изборите са бюлетините. За тяхното отпечатване, компютърна обработка на данните от гласуването и издаване на бюлетини с резултатите са отпуснати близо 9 млн. лв. Разходите по това перо на местния вот през 2015 г. са били 4 млн. лв., а на европейските избори тази есен - около 5 млн. Двойни ще бъдат и разходите за охрана на изборите. За Министерството на вътрешните работи са отпуснати 10.5 млн. лв., докато през 2015 г. сумата е била 4 млн. лв., а на европейските избори т.г. - 4.7 млн. лв.", "date": "2019.08.31", "title": "Защо местните избори тази есен ще бъдат рекордно скъпи"}
{"url": "https://www.dnevnik.bg/sport/2019/08/31/3957416_fotogaleriia_grigor_dimitrov_i_porednata_vajna_pobeda/", "text": "Григор Димитров преодоля третия кръг на US Open, след като се справи в три сета с поляка   - 7:5, 7:6 (8), 6:2. Българският тенисист се нуждаеше от два часа и 20 минути, за да затвори срещата с 94-ия в света. Майхжак влезе в основната схема на турнира като щастлив губещ.", "date": "2019.08.31", "title": "Фотогалерия: Григор Димитров и поредната важна победа на US Open"}
{"url": "https://www.dnevnik.bg/sviat/2019/08/31/3957170_chastnoto_zdraveopazvane_v_iztochna_evropa_se_gotvi_za/", "text": "Чила Бала чува от лекарката си, че доброкачествено образувание върху лицето ѝ ще трябва да бъде премахнато с операция. Когато решава, че иска да се консултира с нея още веднъж, преди да пристъпи към операция, ѝ казват, че следващият свободен час е чак след две седмици. Тогава жената отива при лекар с частна практика, където ѝ предлагат час след няколко дни, и изгарят образуванието в рамките на няколко минути. Всичко струва 15 хил. форинта (около 45 евро) и оттогава проблеми не е имала. Преживяването на Бала е симптом за ново развитие в Източна Европа – от Унгария и Полша до Румъния, разказва агенция \"Ройтерс\". Все повече хора предпочитат бързия достъп до медицинска грижа в  частни клиники. Промяната се дължи на ниските  държавни разходи за здравеопазване , които водят до недостиг на екипи и по-дълго чакане за изследвания и операции; едновременно с това заплатите растат и това прави частното здравеопазване достъпно. Работодателите също все по-често предлагат частни застраховки на служителите си. \"Това е период на завоевания за частните клиники\", казва директорът на центъра \"Буда хелт\" в Будапеща, Петер Пал Варга. Компанията му планира да построи нова болница в унгарската столица и да модернизира вече съществуващата, която е специализирана в гръбначна хирургия. \"Сегашният ни капацитет за прием на пациенти не е достатъчен\". За това какъв е размерът на пазара н а частното здравеопазване  няма общи данни; но четири от най-големите играча в региона имат общи приходи около 597 млн. евро миналата година и очакват подобен ръст и тази. Пет големи доставчика на здравни услуги, интервюирани от \"Ройтерс\", разширяват дейността си, за да могат да отговорят на търсенето. Полската \"Люкс мед\" например скоро купи две болници – една във Варшава и една в Катовице, като така сградите ѝ стават девет. Румънската \"Медлайф\" търси място за придобиване през тази година. Рисковете Здравният бизнес е рискован обаче – компаниите нямат гаранция, че ще си върнат първоначалните големи инвестиции, особено когато пазарът става претъпкан и конкурентен. Основните предизвикателства са това да си намерят и задържат служители заради емиграцията на  лекарите и здравните работници към Западна Европа ; както и повишаващите се цени за уреди и поддръжка.      В социален контекст бумът на частното здравеопазване може да увеличи неравенството в регион, в който хората с по-ниски доходи вече имат по-ниска очаквана продължителност на живота. Държавните разходи Полското здравно министерство очаква разходите за държавно здравеопазване с почти 9% тази година; румънското и унгарското не са отговорили на въпросите на \"Ройтерс\". Обществените разходи в Източна Европа по това перо са много под средното за ЕС, показва последното проучване на Европейската комисия от 2017 г. - 7.2% от БВП в Унгария, 6.7% в Полша, 5.2% в Румъния, в сравнение със средното за ЕС 9.6%. Много източноевропейци спестяват пари, за да намалят чакането за процедури и изследвания. Частните разходи за здравеопазване в Унгария са 2%, в Полша – 1.8% от БВП, и са сравними с тези в по-богати държави като Германия и Франция, показват данните на Организацията за икономическо сътрудничество и развитие. За Румъния, която е най-бедната от трите източни държави, няма данни. Но частната ѝ индустрия достигна оборот от 11 млрд. леи (2.3 млрд. евро), увеличение с 13.8% от 2017 г., твърди консултантската компания \"КийсФин\".", "date": "2019.08.31", "title": "Частното здравеопазване в Източна Европа се готви за \"завоевания\""}
{"url": "https://www.dnevnik.bg/kultura/2019/08/31/3950804_otkus_ot_shega_na_ianis_palavs/", "text": "                         Излезе сборникът с разкази \"Шега\", подписан от гръцкия писател Янис Палавòс. Неговата разказваческа дарба е ярка и оригинална, а стилът му не подлежи на класификации. \"Шега\" съдържа седемнайсет разказа, които завладяват със страстната си жизненост, драматизъм и непредвидимост. Тематиката им прескача от двете страни на тънката линия между живота и смъртта, надеждата и отчаянието, истинската любов и фетишизма. Самоотвержеността и обичта се противопоставят на грубия материализъм, патриархалните нрави на село – на обезличаването в града, където човекът до такава степен е издигнал предметите в култ, че неусетно самият той се превръща в предмет. Палавос описва необикновените страсти на гърците от родния си край, но и безответната любов на един млад италианец, и мрачното отчаяние на емигрантите от Близкия изток, захвърлени от съдбата в непознатата за тях Атина. Дори ни кара да гадаем за мистериозната съдба на любимия му поет Франсоа Вийон. Янис Палавòс е роден през 1980 г. във Велвендо̀ до Козани, Северна Гърция. Завършва журналистика в Солунския университет \"Аристотел\" и управление на културата в Атинския университет \"Пандион\". Автор е на два сборника с разкази, преводач на Уилям Фокнър и Джек Лондон. Прозата му е дълбоко поетична, неусетно преодолява границите между реалното, модернистичното и постмодернистичното. За сборника \"Шега\" писателят е удостоен с Държавната награда за разказ в Гърция (2013). В тези шеметни и изненадващи истории реалността постепенно преминава в друго, магическо измерение, оставяйки читателя без дъх. Този издателски проект е финансиран с подкрепата на програма \"Творческа Европа\" на Европейската комисия. превод Иван Генов PASSWORD Цели две лета, когато прекарвах ваканциите си на село, крадях от интернета на съседа. В началото дори не беше въвел парола. Като се усети, че някой го краде, си въведе password. Един ден го попитах в кафенето на коя дата е роден уж за да разбера коя му е зодията. После се прибрах вкъщи и набрах цифрите на клавиатурата. Така цели две лета си свалях музика. В един момент си помислих дали да не му изпратя поздравителна картичка за рождения ден. Днес, на 19 юли 2009 година, си взех отпуска и веднага се качих на автобуса за село. Пристигнах и срещу спирката съзрях ковчег. Вдигнах очи към майка ми и с мълчалив жест я попитах какво се е случило. – Блъсна го кола – каза тя. – Толкова е тъжно, че си отиде така млад. Качих се в стаята си, включих лаптопа и набрах на клавиатурата неговия password. И влязох в нета точно както преди. СТАРЦИ Миналата година, по Богоявление, баба ми си счупи таза. Сутринта се била запътила да ходи на литургия. Валял сняг. Тротоарът бил заледен. Тя вървяла, опряна о стената. На площада, пред пластмасовата ясла, се спънала в една дупка. След десетина минути я намерили. Топлата кръв била издълбала уханни трапчинки в снега. Лекарите казаха, че трудно ще проходи отново. Държаха я цял месец в една полутъмна стая. Мазилката се белеше по ъглите и се виждаха слоевете боя, все едно гледаш разреза при разкопки. Още първата седмица поисках да ме пуснат в отпуск от казармата, за да отида да я видя. Тя плачеше. Майка ми ѝ държеше ръката и се навеждаше към мозайката, откъм страната на медицинската сестра. На Заговезни тя се върна в дома на вуйчо ми. Вуйчо беше вдовец. Постоянно пътуваше по работа. Майка ми се грижеше за баба, сменяше ѝ бельото, хранеше я, решеше ѝ косите. Преди половин век е ставало обратното. А навън полетяха хвърчилата1 , после дойде Великден. В началото на лятото едно момченце от циганската махала се удави в един кладенец, завиха полицейските коли, зашумяха кафенетата. Но за баба ми животът се състоеше от един прозорец до леглото ѝ. Прозорец с размери четиринайсет инча, по-малък от екрана на телевизора, поставен отсреща върху шкафа. През октомври се уволних от казармата. Прибрах се на село. Приятелите ми ги нямаше – един беше закъсал с изпитите, други пишеха следдипломни работи, а трети ги прибраха уплашени в казармата. Събуждах се по обяд и чаках. Заключвах се в стаята с касети, взети под наем. Следобед се разхождах из околните склонове. Кедрите хвърляха дълги сенки, от боровете се стичаше прохлада. Така си губех времето. Постепенно състоянието на баба ми се подобряваше. Някак си успяваше да се изправи на крака. Лекарят ѝ даде проходилка. Тя обикаляше из стаята – правеше по крачка на минута. – Гледай, Тасос, гледай! – възкликна, като отидох да я видя. Наведе се напред и се хвана здраво за дръжките. Успя за няколко мига да остане в същата поза. Приличаше ми на щангист, който се е съсредоточил, преди да изтласка нагоре щангата. Тя сви коляното и направи крачка. Четиринайсет сантиметра. Усмихна се като за снимка. Един неделен следобед в края на ноември на вратата почука майка ми. Носеше пластмасова кутия. – Млечна баница за вуйчо ти. Моля те, занеси я ти, че съм капнала от умора. Бях се свил на леглото направо с обувките. Четях вчерашния вестник. Намръщих се, но тя не разбираше от дума. Слязох до къщата. Вуйчо ми се тътреше по площадката на стълбището с едни червени пантофи. – Няма ли да кажеш добър вечер на баба си? – попита. – Следващия път. Забързах се да си ходя, но видях лицето ѝ на прозореца. Беше неподвижно, застинало като за фотография. Каза ми: – Ела за малко. Партерният етаж, където живееше, едно време е бил обор. През седемдесет и девета и през осемдесета се родиха моите братовчеди. На семейството му стана тясно в къщата. Заклаха животните, изчистиха обора и преселиха баба ми в новото помещение. Още си спомням как едно закръглено прасенце грухтеше на мястото, където сега беше диванът. Издърпах една табуретка. – Как върви училището? Не отговорих. Отгоре върху масичката между нас имаше хапчета. Тя сграбчи проходилката. – Мога да вървя – каза. – Мога. – Зная, бабо. Недей ми показва. – Ти ме виж! Опря се и запристъпва. Понечих да я подкрепя. – Стой! – ми каза. – Отивам до нужника. Измина четирите метра до тоалетната. Като влизаше, ми посочи табуретката. Не смогнах да седна и се чу шумотевица, падаха стъкла по плочките. Скочих да видя какво става, но баба ми викаше отвътре, че всичко е наред. След една минутка отвътре излезе едно момиче – най-много да беше двайсетгодишно. Носеше плетена жилетка и черна пола, дълга до кокалчетата. Косите ѝ бяха хванати в плитка. – Ти пък коя си? Посочи ми снимката на стената. В рамката дядо ми позираше в костюм на младоженец. А момичето, излязло от банята, се бе наклонило леко към рамото му. Обърках се. Влязох в тоалетната. Никой. Дори нямаше счупена бутилка. Момичето откачи едно палто и отвори вратата. Аз си взех якето и я последвах. Седнахме на една пейка в подножието на хълма. Прехвърчаше сняг. Облаци бяха закрили гребена на планината. Тя извади от джоба кутия \"Асос\" с филтър. – Не знаех, че пушиш. Тя се засмя и сложи цигара в устата си. Порови из джобовете си за запалка. Гледах я. – Подхлъзнах се в банята и си ударих челото – каза. – Не питай, умрях. Ти влезе, залитна и падна до мен. – И аз ли съм мъртъв? – О, не. Само си се одраскал. Припадна. Имаш ли огънче? Запалих ѝ цигарата. На половин километър от тук един трактор се движеше на зигзаг из канавките. Запуших, загледан в следите, останали по калния черен път. Застудя. Якето си го имах от прогимназията, по него не бяха останали копчета. Тя ме погледна. – Искам да ти призная нещо. Пауза. Мъчеше се да разгадае мислите ми. – През окупацията бях омъжена, а спах с един италианец. – Нова пауза. Продължи: – Казваше се Енцо. Лейтенант от артилерията. Красавец. Свих рамене. – Защо ми го казваш? Защо точно на мен? – Исках да ми олекне. Така се случи, че ти си последният човек, когото виждам. Наоколо спокойно прехвърчаше мокър сняг, сякаш някой беше обърнал надолу стъклен съд, пълен с вода и бели снежинки. Здрачаваше се. – Хареса ли ти? – попитах. Усмихна се. – Бяха най-хубавите мигове в живота ми. Пет минути се кикотеше. Запали втора цигара. – А ти? – Какво аз? – Аз съм дотук. Ти какво мислиш да правиш оттук нататък? – Разни работи. – Заговорих за следване. За познати, у които ще живея в столицата. Казах ѝ, че си подготвям и документи за следване в чужбина. Пиша си с един френски художник, та може би ще му подредя архива. – Имам голям избор. Дръпна за последно от цигарата, угаси фаса с токчето си. Въздъхна. – Значи, нищо, а? И го знаеш Кимнах утвърдително: – И го зная Снегът все се стелеше. – И какво ще правиш? – Знам ли Ще се надявам на добрината на чужденците. Ще се надявам на случая. Ще се отдам на молитви. Каквото и ти. Каквото правят всички. – Осемдесет и една години се мъчих да разбера какво правят всички хора. – И разбра ли? – Шегуваш се. Светлината гаснеше. Сякаш се издигахме нагоре. – Ти наистина ли умря? – Да. Сега сме легнали на пода. Я погледни в пакета дали не е останала някоя цигара. Беше празен. Показах ѝ го. – Това беше – каза. – Ти все ще се съвземеш. Подухна ветрец. Отворих очи и усетих студените плочки, малко по-нататък баба ми се беше свлякла сред счупените стъкла с отворени очи, втренчени в тавана, без да го виждат.", "date": "2019.08.31", "title": "Откъс от \"Шега\" на Янис Палавòс"}
{"url": "https://www.dnevnik.bg/biznes/2019/08/31/3956918_ekstremnoto_vreme_shte_oreje_vinenata_rekolta_na/", "text": "Винената продукция на Франция от тазгодишната реколта ще се свие с 12% заради екстремното време, съобщи \"Ройтерс\", като се позова на оценките на министерството на земеделието. Лозята пострадаха през пролетта от измръзване, а след това от градушки и екстремно високи температури. Ведомството обаче смята, че качеството ще остане добро. Франция и Италия са най-големите производители на вино в света. Това е втората прогноза за годината. В нея министерството изчислява, че очакваната продукция е 43.4 млн. хектолитра при 49.4 млн. хектолитра (1 хектолитър, или 100 литра, се равнява на около 133 стандартни бутилки) през 2018 г. Тогава добрите метеорологични условия бяха благотворни за френските лозя. В много лозя цъфтежът беше в дъждовно и студено време, посочва министерството, като отчита, че ситуацията в отделните винени райони на страната е различна.      Рекордните жеги от юни и юли засегнаха някои южни райони като Гар, Ерол и Вар. В противовес в някои лозя дъждовете през август са помогнали да се ограничи ефектът от жегата. В районите, където се отглежда божоле, пък е имало бури с градушки. Така популярното божоле и бургундското вино се очаква да са с 26% по-малко тази година. Продукцията от шампанско се очаква да спадне със 17% най-вече заради жегите, а продукцията от емблематичния винен район Бордо ще загуби едва 4%. Към средата на август френските лозя в голяма степен са наваксали забавения им ръст спрямо 2018 г., когато реколтата бе прибрана рано, защото бе готова. Френските винени лозя се прибират обичайно в късното лято и ранната есен, докогато има време, министерството се застрахова, че прогнозите в момента не са много категорични. В същото време над френските вина е надвиснала и заплаха от завишаване на митата при вноса им в САЩ.", "date": "2019.08.31", "title": "Екстремното време ще ореже винената реколта на Франция тази година с 12%"}
{"url": "https://www.dnevnik.bg/kultura/2019/08/31/3955950_vulko_koito_ne_tursi_smisul_tam_kudeto_go_niama/", "text": "Вълко Чобанов не би определил изкуството, с което се занимава като \"съвременно\". Неговото мнение е, че такова е цялото изкуство, което се прави днес. Сутрините му свършват малко след като е изпил първото си кафе и е влязъл в профила си в \"Инстаграм\", защото се буди късно. Два от любимите му предмети са телефони. Единият е смарт, а другият - не. Първият е за интернет, а вторият - за обаждания. Просто батерията му държи повече, а отговорността по ежедневното зареждане му се струва прекалено голяма. Третият предмет е неизменната шапка - Вълко има много, но носи само няколко. Защо държи на шапката? \"За да не си удрям главата. Малко по-висок към и така първо ми се удря козирката. Затова нося шапка, не заради сянката\", смее се той. Но по какъвто и начин да определя това, което прави Вълко, едно е ясно -  тази година той спечели наградата за млад съвременен артист \"БАЗА\". Вълко не за първи път е номиниран за наградата, но тази година ни най-малко не очаква, че тя ще се озове в ръцете му. По негови наблюдения това е един от малкото пътища за реализация в сферата на изкуството в България. Вълко е участвал и в пърформанса на друг артист - Димитър Шопов, който взема \"БАЗА\" през 2016 г. Това, което привлича Вълко най-много, е резиденцята в Ню Йорк, която му предстои. \"Residency Unlimited е една много важна организация. Там са организирани срещи с куратори, колекционери и хора, които могат да ти дадат обратна връзка за това, което правиш\", казва Вълко. Другата част от наградата е самостоятелна изложба в Института за съвременно изкуство в София.      Вълко твърди, че се занимава само с изкуство. Как е възможно това? \"С много зор. Повечето галерии в България не са свикнали да плащат за това, че показваш изкуство при тях\", обяснява той. За него е изключително негативна практиката галериите да искат наем от художниците и затова е спрял да работи с подобни галерии. Това, на което държи, когато прави изложба, е да има средства, с които да осъществи проекта си. \"Мисля, че младите хора, които се занимават с изкуство, трябва да престанат да плащат продукционните от джоба си. Много често си личи паричната стойност, която е вложена в едно произведения\". Той иронично отбелязва и че изкуството не е нещо, от което може да забогатееш, и трябва да разчиташ на поръчки, без които няма как да съществуваш. Вълко завършва сценография в Пловдивския университет в Академията за музикално, танцово и изобразително изкуство \"Проф. Асен Диамандиев\", но никога не е правил проекти, които да бъдат реализирани на сцена. Това, което го привлича в специалността, е мултидисциплинарният й характер. А и с нея той няма усещането, че \"ще влезе в клише още в началото\". Никога не е мислел да се занимава с театър, а и прекалено бързо разбира, че \"сценографът трябва да бъде подгласник на режисьора\". Определя се като много индивидуален и саможив и дори да работи по задачи, дадени му от някой друг, хората повечето пъти не харесват крайния резултат. \"Винаги залитам по умишлено евтината естетика и е трудно да се опиташ да убедиш някой да сложи такова нещо в театъра\", изтъква той. Следва магистърска степен по дигитални изкуства в Националната художествена академия. Определя преживяването като трудно, но полезно. \"Понятието дигитално изкуство е много по-широко от това, което си представят хората - обяснява Вълко. Като един от най-големите плюсове определя, че се е срещнал с много хора, които повлияват на творчеството му както в Пловдив, така и в София. \"В Пловдив това беше Красимир Добрев, който повлия на начина, по който възприемам изкуството. Той постоянно ни натискаше да експериментираме с различни медии\", разказва Вълко, който почти не може да си спомни случаи, в които в часовете на преподавателя да са имали задача да рисуват с един и същ материал. Друг човек, който е много важен за него, е Красимир Терзиев. В специалността Дигитални изкуства Терзиев го научава да концептуализира и по-добре да обмисля това, което прави. \"Това доста дълго време ми отсъстваше. Но тук не става дума за умишлена псевдоинтелектуализация\", допълва Вълко.  Той е на мнение, че Те първо създават произведението и след това го натоварват със значение. \"За мен това е много вредна практика. По-добре да не кажеш нищо на публиката и да я оставиш да търси свои смисли, отколкото да напишеш някакъв текст, който те да трябва да прочетат, за да осмислят какво си искал да кажеш\", казва Вълко. Според него текстът не е нещо лошо, но ако е прекалено дълъг, създава бариера между артиста и публиката. \"Преди да разгледаш произведението, ти сякаш получаваш инструкции като от ИКЕА как да го сглобиш, за да го разбереш\", обяснява той. Затова предпочита да прави неща, които да въздействат директно. Също така обича да гледа по какъв начин децата възприемат нещата му. \"От тяхната реакция можеш да разбереш много за това, което си свършил\", смята той.       В момента Вълко съществува в постоянно движение между Пловдив и София. Признава, че понякога е мъчително и отнема различно време - най-често между 3 и 4 часа, защото предпочита да пътува с влак. \"В момента Пловдив привлича много по-мащабни събития от София, защото е Европейска столица на културата. Имаше голяма нужда да се създаде някакъв културен живот в града. За съжаление трайни институции не се направиха и , не крие мнението си той. При все това се надява, че преценката му не е вярна. Но няма и как да премълчи, че не одобрява действията на настоящия кмет на града Иван Тотев. \"Той е изключително некомпетентен и всичките мащабни проекти, които обещаваше, вързаха ръцете на много хора, които се занимават с културна дейност в града\", твърди той. За Вълко е недопустимо, че след ремонта на галерията на улица \"Гладстон\" 22, в която преди това се помещаваше Съюзът на пловдивските художници,  беше дадена на Градската галерия в Пловдив.  По негови думи преди това по подобен начин кметът взема баня \"Старинна\" и отново го дава на Градската галерия. \"Това беше единственият голям център за съвременно изкуство в Пловдив и най-старият функциониращ\", клати глава той. Вълко признава, че няма готови отговори за изкуството и постоянно се колебае къде са границите на това, което би могло да бъде наречено съвременно изкуство. Не вярва в разделенията на медиите и описва създаването като \"постоянна игра\". Признава, че няма достатъчно голям поглед към глобалното развитие на съвременното изкуство, защото няма възможност да пътува много. Какво го интересува извън изкуството? \"Честно казано напоследък почти всичко, което ме вълнува е изкуството\", казва Вълко. Една от причините, макар и не най-важната, е, че му се налага. Влязъл е в изключително активен ритъм и когато открие изложба, вече трябва да планира другата. Първоначално си мисли, че това е много добре, защото крайната цел на всеки художник е да бъде видян. \"Но когато се занимаваш със съвременно изкуство, шансовете да продадеш нещо са нулеви, така че в общи линии правиш изкуство заради самото изкуство. И то се получава като пълен работен ден\", обяснява той. Във времето, в което си почива, обсъждат взаимно работата си с колеги.  \"Може би трябва да отида на море\", признава Вълко. \"Ако е останало море, защото то е в трогателно положение. В един момент дори престанах да ходя по протести, защото видях, че сме безсилни пред финансовия интерес на няколко лица в България\", разказва той. И все пак би отишъл. Както винаги - на палатки. Последната изложба, в която Вълко участва, е \"ФОН: Млади автори от Пловдив\" в галерия Sariev Contemporary. Други автори, чиито произведения бяха включени в нея, са Мартина Вачева, Трифон Ташев и Димитър Шопов.", "date": "2019.08.31", "title": "Вълко, който не търси смисъл там, където го няма"}
{"url": "https://www.dnevnik.bg/sport/2019/08/31/3957128_tri_neshta_koito_da_sledite_do_kraia_na_sezona_vuv/", "text": "Девет състезания и точно три месеца остават до края на сезона във Формула 1. След четириседмичната лятна пауза най-престижното автомобилно състезание се завръща с класиката Гран при на Белгия на пистата \"Спа\". Дотук минаха 12 състезания от сезона, от които световните шампиони от \"Мерцедес\" спечелиха 10. Петкратният първенец Люис Хамилтън взе осем състезания, а съотборникът му Валтери Ботас и звездата на \"Ред бул\" Макс Верстапен по две. С такава доминация, която наложиха \"Сребърните стрели\" дотук, изглежда, че Хамилтън държи шестата титла с едната си ръка. Последните четири старта преди паузата бяха белязани от драматични състезания и невероятна битка на пистата, като Верстапен  триумфира в паметно състезание в Австрия , след което Хамилтън спечели своята домашна надпревара на  \"Силвърстоун\" . Холандецът отговори с  успех на \"Хокенхайм\" , когато двамата пилоти на \"Мерцедес\" претърпяха провал, а в последното състезание в Унгария  Хамилтън се наложи над Верстапен  в невероятна битка. Тези стартове върнаха интригата към състезанията, но шанс за обрат в крайното класиране изглежда невъзможно да има. Въпреки това има няколко сюжетни линии в шампионата, които трябва да бъдат следени внимателно. Кога Хамилтън ще стане шампион? Основният въпрос е не дали, а кога Люис Хамилтън ще спечели шестата си световна титла и ще се доближи само на една от Михаел Шумахер. Шампионатът се подновява при 62 точки аванс за британеца срещу неговия съотборник Валтери Ботас. До края на сезона максималният брой, който един пилот може да спечели, е 234 точки (по 25 за победа и по една при най-бърза обиколка във всяко състезание). Математически Ботас има шанс да прескочи своя съотборник, но на практика това е много малко вероятно.      Тенденцията в последните стартове е Хамилтън да печели много повече точки от Ботас. Той увеличи преднината си с 31 точки в последните три състезания, а средно на състезание печели по 8.4 точки повече. Сметката сочи, че ако Хамилтън спечели 42 повече от Ботас в следващите пет старта (Белгия, Италия, Сингапур, Русия и Япония), той ще има със 104 повече от финландеца и ще е шампион четири кръга преди края. Ще избегне ли \"Ферари\" нулев сезон? Годината започна много обещаващо за \"Ферари\". От Скудерията влязоха с много оптимизъм в 2019 г., като записаха и най-добрите резултати в предсезонните тестове. Само шест месеца по-късно всичко това изглежда като далечен спомен, а сезонът е пълен провал. Трите полпозишъна, спечелени от Шарл Льоклер и Себастиан Фетел, както и десетте подиума по никакъв начин не могат да се считат за добро постижение от \"Ферари\". След преполовяването на сезона двамата пилоти на Скудерията са четвърти и пети в таблицата (Фетел има 156 точки, Льоклер е със 132), което също е незадоволително.      Още преди началото на сезона Фетел беше изправен на кръстопът дали ще повтори Михаел Шумахер или Фернандо Алонсо. Германецът спечели първата си титла с \"Ферари\" именно в своя пети сезон с тима (в който навлезе Фетел), докато за пет години в Маранело Алонсо така и не спечели титлата. Сега на карта е заложена не само честта на германския пилот, но и на целия отбор, който може да запише нулев сезон. В последните 10 години \"Ферари\" само два пъти остана без успех, като това се случи през 2014 и 2016 г. Част от пистите до края на сезона пасват на болида на \"Ферари\", като една от тях е \"Монца\". Успех пред тифозите, какъвто на Скудерията липсва от 2010 г., обаче едва ли ще бъде голяма утеха. Подготовката за сезон 2020 Обикновено силен финал на сезона дава добра отправна точка за отборите за следващата година. Това е друга сюжетна линия, която трябва да се следи внимателно до края на 2019 г. Не само по отношение на екипите, но и на пилотите, като тепърва може да има раздвижване на пазара. Състезателният уикенд в Белгия вече започна с новина, след като беше обявено, че Валтери Ботас остава в \"Мерцедес\" и през 2020 г., което сложи край на спекулациите, че Макс Верстапен може да стане съотборник на Хамилтън.      През настоящия сезон холандецът показа, че продължава да се развива и подобрява уменията си, а вече открито се говори и за преследване на титлата. До края на сезона от \"Ред бул\" ще трябва да докажат, че са способни да предоставят на Верстапен болид, с който той да преследва титлата през 2020 г. Остатъкът от сезона ще бъде важен и за пилотите, които не се чувстват сигурни за местата си в шампионата, като Пиер Гасли (понижен във втория тим на \"биковете\" Торо росо\"), Роберт Кубица от \"Уилямс\", Ромен Грожан (\"Хаас\") и Серхио Перес (\"Рейсинг пойнт\").", "date": "2019.08.31", "title": "Три неща, които да следите до края на сезона във Формула 1"}
{"url": "https://www.dnevnik.bg/photos/2019/08/31/3957086_fotogaleriia_sergiev_posad/", "text": "На 75 км североизточно от Москва се намира град Сергиев Посад (Загорск по съветско време). Излъскан по повод 700-ата годишнина на св. Сергий през 2014 г., манастирът в него е активен религиозен център с видимо население от монаси, които живеят там. В манастира има болница и старчески дом за свещеници.", "date": "2019.08.31", "title": "Фотогалерия: Сергиев Посад"}
{"url": "https://www.dnevnik.bg/biznes/2019/08/31/3957422_moodys_povishi_perspektivata_na_kreditniia_reiting_na/", "text": "Moody's повиши перспективата за кредитния рейтинг на България от стабилна на положителна и потвърди дългосрочния рейтинг на страната в чуждестранна и местна валута. Това съобщи в писмо до медиите Министерството на финансите, цитирайки данните на кредитната агенция. От ведомството уточчняват, че положителната промяна отразява :силната фискална позиция и благоприятните перспективи пред икономическия растеж\". \"Запазването на кредитния рейтинг на Baa2 отчита баланса между положителното фискално и макроикономическо развитие и заявената готовност за присъединяване към еврозоната и съществуващите предизвикателства пред страната, произтичащи от негативните демографски тенденции и наличието на слабости в някои области на политиката\", допълват от министерството. Moody's акцентира върху подобряващите се фискални показатели и провежданата последователна и благоразумна политика. Агенцията очаква през 2020 г. бюджетният баланс да остане на излишък (0.8 % от БВП), а държавният дълг да продължи да се понижава и да достигне 19 % от БВП. Според Moody’s стабилните перспективи за растеж в България се обуславят от продължаващата интеграция в ЕС и повишената конкурентоспособност. Повишената конкурентоспособност е подкрепена от нарастващите експортни дялове и излишъците по текущата сметка на платежния баланс, което отразява структурните подобрения в икономиката след кризата. Moody’s очаква едновременното присъединяване към ВМ II и Единния надзорен механизъм (ЕНМ) да допринася за провеждането на благонадеждни макроикономически политики и по-нататъшното укрепване на институциите.", "date": "2019.08.31", "title": "Moody’s повиши перспективата на кредитния рейтинг на България на положителна"}
{"url": "https://www.dnevnik.bg/sviat/2019/08/31/3957221_nad_14_poveche_turisti_e_priela_turciia_do_avgust/", "text": "За първите седем месеца на годината Турция е била посетена от 24.69 милиона туристи, което е увеличение с 14.1% спрямо същия период на миналата година. Данните са на министерството на културата и туризма и според тях над една трета от гостите на страната са се стекли в Истанбул. Около 8.4 милиона души или 34.2% от всички туристи са посетили най-големия турски град. Следват Анталия със 7.85 млн. (31.8%). Трети е Одрин, който от януари до юли включително е регистрирал 2.5 млн. чужденци. Анализ по поръчка на хотелиерската асоциация на Турция (TÜROB) показва и леко подобрение в заетостта на леглата в хотелите. То е 2.5% в петзвездните хотели (където са били резервирани 76.1% от местата. Същата категория турски хотели показва и 14% ръст на цените през юли (без ранните записвания) - средно 100 евро за нощувка. В Анталия петзвездните хотели са вдигнали цените 22.1% до 172 евро.", "date": "2019.08.31", "title": "Над 14% повече туристи е приела Турция до август"}
{"url": "https://www.dnevnik.bg/analizi/2019/08/31/3957419_kak_da_si_izberem_kmet_-_naruchnik_na_potrebitelia_20/", "text": "                         - Как си, кмете? Първият наръчник за избор на кмет, който може да откриете тук:  http://www.tomislavdonchev.info/bg/?p=868 , беше публикуван преди четири години и пожъна успех сред всички пасивни жертви на местните избори. Само не знам дали e влязъл в ролята на \"кметоводител\" и дали е помогнал някому да се ориентира в гъстия планктон от стонове и копнежи преди изборите. Въпреки че местната власт е един от непреходните устои на държавността в страната, а текстът е все така актуален, световната, европейската, националната и локалната динамика на политическите процеси и обществени страсти предполагат актуализация и допълнения. Редно е не само да проследим основните категории градоначалници, както сторихме в предишния текст, но и да вторачим сетива в прото- фазата, където се зараждат всички тези вълнуващи проявления, а именно, да обърнем внимание на кмета в генезис т.е. на кандидат- кметовете. Този път задачата ни е много по- дълбока и сложна. Докато типовете кметове са ограничени от норми, институционални лимити и обществено- политически реалности, то видовете кандидат-кметове са подвластни много повече на персонални копнежи, стари нерешени сметки, а често и на меланхолични реминисценции или на шеметен полет отвъд гравитацията на разума. Според разпоредбите на изборния кодекс, един мирен гражданин се превръща в кандидат- кмет след регистрация в съответната Общинска избирателна комисия. Но преди да се стигне до този вълнуващ миг, обичайно протичат редица събития. Да кажем, че започваме с търсене на кандидат- кметове, което неизбежно отключва у някои идеята за самопредлагане. Понякога има нужда от увещаване (обикновено не продължава дълго), за да стигнем до финалната фаза- обещаване. Това, както виждате, е сложен процес на гонене и съешаване между партии и коалиции, от една страна, и политически изкушени граждани, от друга. Сложна и драматична работа. Пред обратите и похватите, характерни за този процес, бледнеят и най-дълбоките любовни драми, срещани при мъжко- женските отношения. Колебанията, изкушенията \"искат ме от две страни\", \"никой не ме иска\", \"нямаме подходящ човек\", \"отиде при друг\", са само част от повърхностните аналогии. Теоретично всяка партия иска да има кмет и мнозина граждани биха станали кметове, но на практика, както обикновено, не се получава така лесно. Процесът е наситен с драматични обрати и напрежения- неравноправни отношения (когато партията или кандидатът счита себе си за несравнимо по- ценен от другия), изневери (дори разводи, когато действащ кмет смени партията). Напреженията кой на кого ще стане кандидат- кмет, могат да се сравняват по патос и емоционален резонанс с любовните драми на звездите в светските издания. Но и това не е началото на процеса. Началото е, когато в нечия душа, понякога и разум, се появи въпросът \"А защо не аз?\". Това много често не е рутинен житейски избор. Много от българите на са мобилни, въпреки че мнозина от тях работят и живеят зад граница. Светът при тях е разделен на \"големия свят\" и \"моя свят\". Големият свят е чужд и далечен, докато моят свят е общността, в която не само живея, но и търся своето място. Често победата и постиженията в \"моя свят\" са всичко. И така, ето неизчерпателната, условна категоризация на видовете кандидати. Уточняваме, че както видовете темперамент невинаги се срещат в чист вид, така е и с кандидатите. Възможни са всевъзможни комбинации. Това е най- скучният, от литературна гледна точка, кандидат. Опитен, вероятно действащ кмет, описан в детайли в първата част на текста. – знае какво прави, знае кое може и кое не може. Рядко говори глупости, освен ако това не се е превърнало в консенсусна рутина между него и гражданите. Светът на мечтите му може и да е по- тесен, но широката му социална окръжност включва министри, евродепутати, национални медии, дори и някой гост държавен глава. – често има закърняла фантазия, а както знаем, откривател е този, който не знае, че нещо не може да стане. Носи на здравия си гръб (символно, плещите може и да се крехки) всички успехи и постижения. В същото време е перманентно виновен за всичко, за всеки квартал, улица, дупка или плочка. Като цяло устойчив, доминантен вид. Почти винаги усмихнат и любезен, мил и грижовен. Строг, но справедлив. Като опитен военачалник охранява крепостта си от вероломни нашественици. Готов да преговоря, увещава и да води война с всички, с които се наложи. Бил е кмет. Отдавна. След края на мандата, животът му се свежда до осмисляне и реминисценция на славните години, когато е движил общинските дела. Има визитка с герб на града и длъжност кмет (в скоби са уточнени годините- напр. 1999- 2003). Явява се системно на избори, въпреки че кръгът от подкрепящите го, отдавна е по- тесен от семейния. Вечна тема са онези 4 години, какво е станало, защо е така е станало, а не инак. Живеещ в плътната орбита на собствените спомени, неразбран от останалите и неразбиращ останалите. Миналото е героизирано, пълно с големи битки и славни победи, явно и с тежки предателства. Очевидно е, че всичко, което се случва сега, е започнало тогава. Има имунитет срещу репликата \"Ти съсипа, ограби и т.н.\", защото далеч по- тежка обида е да не знаеш кой е. Не е задължително да е млад, достатъчно е да е нов. Това са трогателните фигури, които за първи път излизат на тепиха. Предизборните времена на анализ, планове и очаквания са съпътствани от драматична трансформация в самата кампания. Налага се да говориш пред хора, да даваш интервюта, което може и да е травмиращо, ако не си го правил преди. Затова младият претендент често има или смутен вид, или се опитва да излъчва престорена решителност. Носи предимството да не е отговорен за нищо случило и неслучило се и понеже невинаги знае кое може, и кое не, има склонност да обещава с лекота. Младите претенденти биват сериозни или маргинални. Сериозните могат да се превърнат в професионалисти (виж- по- горе), а маргиналните претенденти могат да се превърнат в сериозни. Любопитен феномен е ситуацията, когато някой се кандидатира за сериозна политическа позиция, а няма способността да направи примитивен политически анализ за безнадеждността на собствената си кандидатура. Младите претенденти безспорно обогатяват политическата фауна, не само променяйки релефа, но и вкарвайки нови идеи. В най- лошия случай, активното участие в избори повишава политическата култура на гражданите. От личностна гледна точка, участието в избори е много добра възможност да научиш неща за себе си, за които не си и подозирал. Всичко, което се случва, е в сини рамки. Светът е фрагментиран до снимки, кратък текст и къси клипчета. Нивата на серотонин и обществена гравитация се определят от броя на харесванията и споделяниета на всяка on- line мъдрост. Нов вид. Първообраз на хората, които лека полека скъсват тягостните връзки с физическия свят и изцяло заживяват в мрежата. Но избори в мрежата не се организират (изключваме по- ранните версии на Foursquare, където човек можеше да стане кмет на някоя локация), затова след инфлуенсърския триумф във виртуалния свят, някой събират офлайн смелост и се хвърлят в изборните битки. Това понякога е тежък конфликт, защото както е известно, мрежите отдавна не отразяват реалния свят, а само представата ни за този, който бихме искали да имаме. Ако сте достатъчно чаровен в мрежите, ако сте упорит и сладкословен, ще намерите поддръжници за всичко. Стига да възродите някой копнеж, страх или стара травма. Създайте например фейсбук група \"За спасяване на пернишката ликорна\". Там, с убедителни текстове и размазани снимки, развивайте версията, че из пернишките села скита красив бял еднорог. И ако сте упорит, скоро ще имате последователи, коментатори, дори романтични граждани ще започнат също да публикуват снимки на еднорози. За критичен посетител, отвъд \"балона\", това може да са си сърни или кози, но за всички членове на групата ще са си еднорози. Да, точно така, еднорогът не е един. Той вече си има и малки. Същото е и с политическите еднорози. Агитацията тече от години. Добрите новини не се толерират. Ако нещо е сторено, то е излишно, глупаво, скъпо, ако нещо е построено, то е некачествено, парите са откраднати и т.н. Всички поддръжници задължително трябва да коментират емоционално: \"изрУди\", \"пУмияри\" и \"престанете да крадети\", естествено се прокрадва и лайтмотивът \"съсипаха я тази държава\", известен още като \"SASIPAHA IA TAIA DАRZAVA\". Дупка в асфалта, счупена плочка, пълен контейнер с боклук брандират безмилостно човеконенавистното управление. Бурните емоции се хранят и от действия, които много трудно могат да бъдат причинени от която и да е институция. Позитивна развръзка е невъзможна. Например: 1.  Facebook гуруто, ловко поддържа стихиите от катастрофични настроения и си е истински водач на on- line съпротивата. Може да има травматични акцентуации върху някоя тема (публични финанси, ценообразуване, енергетика, екология - сфери, в които може да обясниш каквото искаш, на когото искаш), може и да няма. Толерират се въпроси с завишена честота на обществени вибрации- преходът от бордюр, корупция, птичи грип, коза, прасе до външна политика, или обратното, е съвсем естествен. При толкова енергия е логично такава сила да се опита да напусне мрежата за малко и да посети Общинската избирателна комисия. Проблемът тук е, че връзките между мрежите и външния свят са неясни и невинаги мрежовите емоции се превръщат в политическа подкрепа. Поне засега. А да. И понеже общността от поддръжници също е виртуална, на дигиталния си предизборен плакат може да си сложиш една яко фотошопната снимка. На такива кандидати, едно време им викаха популисти, но образът има и нови метаморфози. Популистът обещава неща, които са невъзможни или имат неблагоприятен ефект, но пък звучат много хубаво. Някои популисти са убедени в това, което говорят, някои хладнокръвно лъжат. Някои са опитни политически партизани, някой са млади претенденти. И ако флиртът с общественото мнение е широко използвана политическа технология, то целенасоченото заблуждаване на хората с добре звучащи тези си е токсин на демокрацията. Вълшебникът или феята (зависи не само от пола), използват целия инструментариум на популистите, но към него добавят едно особено внушение за чудодейност. Те се появяват навсякъде, където има напрежение, възможност, стон или въздишка. В състояние са да се заемат с всяка кауза, тема и искане, стига да са попаднали в обектива на камерите. И точно както квантовият обект може да е и вълна и частица, в зависимост от това, как го наблюдаваме, така и вълшебникът може да се ангажира с взаимоизключващи се каузи. Например да настоява за намаляване на данъците и в същото време за драстично увеличаване на разходите. Феята ги може всички тези неща, но тя може и още. Да положи длан върху отрудената ти ръка и да ти даде сила и енергия, да те гушне и разсее горести и нерадости, дори да те превърне в нещо друго само чрез докосване с химикалката. Ако не от Пепеляшка в принцеса, то поне в герой от предаване по телевизията. С мантията на вълшебник/ фея се намятат опитни политически играчи. Поведението им след тяхното избиране може да остане магично и чудодейно, но може и да влезе в позната роля на професионалиста. Следва продължение", "date": "2019.08.31", "title": "Как да си изберем кмет - наръчник на потребителя (2.0)"}
{"url": "https://www.dnevnik.bg/sport/2019/08/31/3957507_ferari_okupira_purva_redica_v_kvalifikaciiata_na_spa/", "text": "Пилотите на \"Ферари\" Шарл Льоклер и Себастиан Фетел окупираха първа редица в квалификацията за Гран при на Белгия, 13-и кръг за сезона във Формула 1. Състезателят от Монако беше най-бърз в сесията, като записа обиколка за 1:42.519 минути на пистата \"Спа\". Полпозишънът е трети в кариерата на Льоклер, който потегли пръв в Бахрейн и Австрия. Пилотът обаче все още чака първата си победа. Триумфът на \"Ферари\" беше пълен, след като Фетел се нареди втори. Четирикратният световен шампион завърши на седем десети зад съотборника си в най-бързата си обиколка. На втора редица се наредиха Люис Хамилтън и Валтери Ботас с \"Мерцедес\", а пети ще потегли Макс Верстапен с \"Ред бул\". В топ 10 в квалификацията попаднаха още Даниел Рикардо и Нико Хюлкенберг (\"Рено\"), Кими Райконен с \"Алфа Ромео\", Серхио Перес (\"Рейсинг пойнт\") и Кевин Магнусен с \"Хаас\". Състезанието за Гран при на Белгия е в неделя от 16.10 часа. За какво да следите до края на сезона във Формула 1 четете  тук .", "date": "2019.08.31", "title": "\"Ферари\" окупира първа редица в квалификацията на \"Спа\""}
{"url": "https://www.dnevnik.bg/bulgaria/2019/08/31/3957508_sudut_ostavi_za_postoianno_v_aresta_obviniaemite_za/", "text": "Софийският градски съд остави за постоянно в ареста Пламен Шляпашки и Георги Нанчев, обвинени за двойното убийство на бившия треньор по борба Йордан Атанасов и съпругата му Марияна, предаде БНР. Останки от телата на жертвите бяха открити край софийското село Негован. Шляпашки и Нанчев са обвинени в предушмишлено убийство с користна цел. За престъплението, за което двамата са привлечени към наказателна отговорност, законът предвижда наказание - от 15 до 20 години затвор, доживотен затвор или доживотен затвор без замяна. Двамата вече направиха самопризнания за извършеното от тях престъпление.Те бяха доведени в съда под засилена охрана. Криеха лицата си от камерите и отказаха да отговорят на журналистическите въпроси. Пред съда казаха само, че съжаляват и че са виновни. Служебните им адвокати поискаха по-лека мярка - \"домашен арест\", но съдът не уважи това искане. Убийството е извършено на 14 юли в апартамента на семейството на столичния булевард \"Витоша\". Жертвите са били убити с два пистолета със заглушител, а след това са разчленени в апартамента, след което извършителите са пренесли телата през града и са ги захвърлили край Негован, където бяха намерени от местен рибар.", "date": "2019.08.31", "title": "Съдът остави за постоянно в ареста обвиняемите за двойното убийството край Негован"}
{"url": "https://www.dnevnik.bg/sport/2019/08/31/3957512_snimka_na_denia_shampionski_razgrom_za_siti/", "text": "Шампионът на Висшата лига \"Манчестър сити\" записа убедителен успех в четвъртия кръг за сезона, като надигра с 4:0 \"Брайтън\" на своя стадион \"Етихад\". Точни за \"гражданите\" бяха Серхио Агуеро, който се разписа два пъти, Кевин Де Бройне и Давид Силва.", "date": "2019.08.31", "title": "Снимка на деня: Шампионски разгром за \"Сити\""}
{"url": "https://www.dnevnik.bg/sport/2019/08/31/3957513_lokomotiv_izpusna_botev_v_emocionalnoto_derbi_na/", "text": "Без победител завърши дербито на Пловдив между \"Локомотив\" и \"Ботев\" от осмия кръг на Първа лига. Двата големи съперника завършиха 1:1 пред около 8000 зрители на стадион \"Лаута\", а двубоят предложи много емоционални моменти. Съперниците си поделиха по едно полувреме, като преди почивката по-добре играха жълто-черните, а след паузата домакините имаха надмощие. Още в осмата минута Лазар Марин изведе \"Ботев\" напред. В 53-ата минута защитникът на \"Локомотив\" Стивън Езе се разписа след центриране от свободен удар. Равенството позволи на \"Локомотив\" да излезе на трето място в таблицата, като тимът има 13 точки, но и мач повече от четвъртия \"Берое\" (12 т.). \"Ботев\" остава осми, като има две точки по-малко от градския си съперник. Това беше първи сблъсък между двата тима от финала за Купата на България през миналия сезон, когато \"Локомотив\" надделя във финала с ефектен гол с пета. Сега \"Ботев\" беше без голямата си звезда Тодор Неделев, който се контузи и не успя да се възстанови. В 109-ият сблъсък на Пловдив двата тима записаха 31-о равенство помежду си. Началото на срещата беше много интересно, но \"Ботев\" беше с една идея по-опасен, като успя да поведе при първата си по-опасна атака. Виана комбинира с левия краен бранител Лазар Марин, който с удар от въздуха успя да преодолее вратаря Мартин Луков. След ранното попадение \"Локомотив\" пое инициативата, а \"Ботев\" се защитаваше в своята половина. Символичните гости уплътняваха пространствата и разчитаха на контраатаки. До почивката не се случи нищо по-интересно, а след паузата \"Локомотив\" беше много по-активен. От самото начало на втората част носителят на Купата на България подходи много по-агресивно, разчитайки на флангови атаки и много центрирания.      Само осем минути след подновяването на играта \"Локомотив\" изравни. Парвиз Умарбаев центрира от свободен удар, а централният защитник Стивън Езе изпревари Кристиян Димитров, засичайки топката с крак и се разписа. В следващите минути домакините имаха предимство, но и \"Ботев\" имаше опасни контраатаки. Веднъж \"Локомотив\" поиска дузпа за игра с ръка на футболист на жълто-черните, но съдията Никола Попов посочи играта да продължи. В края на срещата \"Ботев\" удари греда след удар с глава на Димитър Пиргов. По-чистите положения обаче бяха за \"Локомотив\". Дейвид Малембана също удари греда, а малко след това вратарят на \"Ботев\" спаси опасен изстрел от около пет метра.", "date": "2019.08.31", "title": "\"Локомотив\" изпусна \"Ботев\" в емоционалното дерби на Пловдив"}
{"url": "https://www.dnevnik.bg/sport/2019/08/31/3957518_osasuna_prepuna_barselona_s_kusna_duzpa/", "text": "\"Барселона\" допусна втора грешна стъпка след три кръга от началото на сезона в Ла Лига, след като завърши 2:2 при гостуването на \"Осасуна\". След като загубиха на старта на шампионата в Билбао от \"Атлетик\", каталунците не успяха да вземат и второто си гостуване на баски отбор. Новакът в Ла Лига игра много вдъхновено пред над 16 хиляди зрители в Памплона и успя да поведе още в седматата минута. \"Барселона\" обърна развоя на срещата през втората част, но в 81-ата минута Роберто Торес се превърна в герой за \"Осасуна\" с второто си попадение. \"Барселона\" беше без контузените Лионел Меси, Луис Суарес и Усман Дембеле, а Иван Ракитич остана на пейката в трети пореден мач, като изобщо не се появи на терена. В атака каталунците разчитаха на Рафиня, Антоан Гризман и младият Перес Сайол. След три кръга \"Барселона\" има само 4 точки. Още в седмата минута баските откриха след прекрасен удар от воле на Торес. Той засече центриране на Ямас отдясно и изведе домакините напред.      До края на първата част \"Барселона\" контролираше топката в 76% от времето, но не успя да стигне до нито един точен удар. Изстрелите за каталунците бяха само два, но минаха встрани. \"Осасуна\" накъсваше играта и опитваше да държи каталунците далеч от вратата си. През втората част ситуацията на терена леко се промени, като \"Осасуна\" имаше своите възможности на контраатака. Домакините имаха двойно повече удари от \"Барселона\" - 12 срещу шест. В 51-ата минута 16-годишният Фати вкара след удар с глава, засичайки центриране на Перес. Само 13 по-късно \"Барселона\" вече беше напред в резултата след нова асистенция на Перес. Той намери Артур, бразилецът излъга двама бранители на \"Осасуна\" на малко пространство и с хубав удар в делечния ъгъл се разписа - 1:2. Всичко отиваше към успех за \"Барселона\", но десет минути преди края домакините получиха дузпа. След опит за центриране на Ойер топката срещна дясната ръка на Пике и реферът отсъди дузпа. Торес стреля хладнокръвно от 11-те метра и изравни.", "date": "2019.08.31", "title": "\"Осасуна\" препъна \"Барселона\" с късна дузпа"}
{"url": "https://www.dnevnik.bg/sviat/2019/08/31/3957207_polsha_i_sasht_dogovoriha_gazov_hub_za_ukraina_i/", "text": "САЩ и Полша договориха превръщането на страната в център за разпределение на норвежки и американски газ в района, както и 6 места за разполагане на допълнителни около 1000 военни на Пентагона - основно заради потенциалната заплаха от Русия. Освен това е подготвено и споразумение за сигурността, свързано с 5G мобилните комуникации, с което ще се затегне режимът и стандартите за достъп на определени продукти (но не и конкретни компании и държави) до стратегически важни части от бъдещата мрежа. Това е част от подготовката за отмененото в последния момент посещение на президента Доналд Тръмп във Варшава за утрешната 80-та годишнина от началото на Втората световна война в Европа. Вместо него в полската столица пристига вицепрезидентът Майкъл Пенс. Днес министърът на енергетиката Рик Пери, отговарящият за стратегическата инфраструктура на Полша Пьотр Наимски и секретарят на Съвета за национална сигурност и отбрана на Украйна Александър Данилюк подписаха тристранно споразумение за газово сътрудничество, съобщи националното радио на Полша. То предвижда превръщането на Полша в европейски \"газов център\", от който ще се разпределя американски втечнен газ. Наимски допълни на пресконференцията, че газ ще идва и от \"Балтийския тръбопровод\" (Baltic Pipe), както и от разширението на газовия терминал в полското пристанище Свиноуйсце. Газопроводът, който се пресича с руския \"Северен поток 2\", идва от Дания и би трябвало да доставя до 10 млрд. куб. м норвежки газ годишно, когато бъде завършен към октомври 2022 г. Идеята е още от 2001 г. и след колеблив старт бе съживена през 2008 г. с участието на полската държавна Gaz-System и датскаата Energinet.dk и подкрепата на Европейския съюз. Наимски каза още, че след 2 години капацитетът на инсталациите в Свиноуйсце ще бъде увеличен с 50% до 7.5 млрд. куб. м. и ако Украйна купи американски газ от полската PGNiG, това допълнително ще помогне за намаляване на зависимостта на страната от руския газ. Пери нарече подписания меморандум \"необичайна победа за енергийната, икономическата и националната сигурност на трите страни\". По думите му това подкрепя на Полша да намали зависимостта си от руския газ и да стане център за износ на втечнен газ към съседите. \"За да намалим рисковете от спирането на руски газ през Украйна, трябва да построим регионална инфраструктура с Полша. Такава е и същността на тристранното споразумение. Не става дума за някакво мащабно разширяване на инфраструктурата с Украйна\". \"Ние и без това от няколко години не купуваме газ от \"Газпром\", а следващата крачка е да получим достъп до втечнен газ, който основно идва от САЩ\", каза Данилюк. В петък министърът на отбраната Мариуш Балшак съобщи, със САЩ е договорено кои ще са шестте места, където да бъдат разположени допълнителните американски войски, за които съобщи Тръмп при визитата на президента Анджей Дуда в Белия дом преди няколко месеца. Управляващите, които през февруари обявиха, че Полша ще вложи до 2026 г. близо 43 млрд. евро за превъоръжаване и модернизация, много разчитаха да обявят подробнистите при визитата на Тръмп, за да помогне това на кампанията им за парламентарните избори на 13 октомври. Вероятно затова засега те не разкриват много подробности, освен че \"сме готови да споделим с обществеността информация за местата, където ще бъдат разположени войниците\". Това не е толкова драматично за партията \"Право и справедливост\", защото тя и в момента е с внушителна преднина от 41% от гласовете срещу ощоло 28% за лявоцентристката опозиционна коалиция. Полша подписа през юни споразумение за увеличаване числеността на разположените на ротационен принцип около 4500 американски военни с още 1000 души. Варшава дори говореше за нова голяма база с условно име \"Форт Тръмп\", докато Пентагонът предпочита хората му да са разпръснати на различни места. В този разговор се включиха и спекулации, идващи от Вашингтон, че на полска територия може да бъдат преместени част от 35 000 американски военни, дислоцирани в Германия. Това се възприе и като натиск от САЩ в Берлин най-после да увеличат разходите си за отбрана до очакваните 2% от БВП, след като финансовият министър - социалдемократът Олаф Шолц, каза неотдавна, че този дял ще достигне 1.26% към 2023 г. Джорджет Мосбахер, посланикът на САЩ във Варшава, заяви в \"Туитър\", че \"Полша изпълнява задължението за 2% от БВП разходи за отбрана. Германия - не. Бих привествала американските войски в Германия да дойдат в Полша\". Колегата ѝ в Берлин Ричард Гренел каза в интервю за агенция ДПА, че \"наистина е обидно американският данъкоплатезц да продължи да издържа 50 000 американци (военни и цивилни) в Германия, докато Германия използва търговския си излишък за собствените си цели\". Поляците демонстрират проамерикански позиции и с планове за купуване на 32 от най-модерните самолети F-35 на \"Локхийд Мартин\", но и внимават да не дразнят Германия, като казват, че американсктото военно присъствие там не бива да се намалява за сметка на преместване на войски в Полша. Освен това анализатори казват, че едва ли Пентагонът лесно ще се откаже от добре разработената инфраструктура и две ключови централи в Германия - командването за Африка в Щутгарт и военновъздушната база \"Рамщайн\".", "date": "2019.08.31", "title": "Полша и САЩ договориха газов хъб за Украйна и военни обекти"}
{"url": "https://www.dnevnik.bg/istorii_na_denia/2019/08/31/3957519_nai-chetenoto_v_dnevnik_izchisleniiata_na_borisov_i/", "text": "                         1.  Как изчислява Борисов, или 34 милиона стават 200 милиона  - 43777 прочитания 2.  Новата учебна година: какви промени предстоят  - 33184 прочитания 3.  Кралицата позволи \"замразяване\" на парламента, започва фронтална атака срещу Джонсън  - 24650 прочитания 4.  Новото летище в Истанбул: защо вече го отбягват  - 24522 прочитания 5.  Франция към туристите: не оставяйте камък върху камък   - 22707 прочитания 6.  Един сертификат В1, por favor  - 22507 прочитания 7.  Нова хипотеза: Край Северодвинск е избухнала ядрена ракета, потънала преди 10 месеца   - 18802 прочитания 8.  Бразилките трябва да се срамуват от президента си, заяви Макрон  - 17398 прочитания 9.  ЕС към Лондон: Без преговори за търговия след Брекзит, ако не платите всички вноски   - 16385 прочитания 10.  Кой е прав в казуса \"Дарина Такова\"  - 16365 прочитания", "date": "2019.08.31", "title": "Най-четеното в \"Дневник\": Изчисленията на Борисов и какво предстои през учебната година"}
{"url": "https://www.dnevnik.bg/sport/2019/08/31/3957532_livurpul_postavi_rekord_za_poredni_pobedi_vuv_visshata/", "text": "\"Ливърпул\" записа четвърта поредна победа от началото на сезона във Висшата лига, като надви с 3:0 \"Бърнли\" като гост. Мърсисайдци направиха много силен двубой и имаха общо 14 голови положения на \"Търф моор\". След първите четири срещи за сезона \"Ливърпул\" води с 2 точки пред шампиона \"Манчестър сити\" и дотук няма грешна стъпка. Мениджърът на червените Юрген Клоп записа клубен рекорд, след като се превърна в първият с 13 последователни победи във Висшата лига. В клубната история няма друг с подобно постижение. \"Ливърпул\" поведе още в 33-ата минута, като това се случи след автогол. Десният защитник на гостите Трент Александър-Арнолд опита да центрира, но топката се отби в нападателя на \"Бърнли\" Крис Ууд и влетя в мрежата на виненочервените. До края на първата част \"Ливърпул\" имаше аванс от два гола. Само четири минути след автогола се разписа и Садио Мане. Капитанът на \"Бърнли\" Бен Мий сгреши около централлния кръг, Роберто Фирмино открадна топката и подаде към сенегалецът, а той се разписа от около 12 метра. След почивката имаше интересни моменти и пред двете врати, но \"Ливърпул\" продължи да контролира срещата. За мърсисайдци остана време да се разпишат трети път. В 80-ата минута Салах излъга няколко бранители на \"Бърнли\" и остави топката за Фирмино, който вкара от границата на наказателното поле с премерен удар.", "date": "2019.08.31", "title": "\"Ливърпул\" постави рекорд за поредни победи във Висшата лига"}
{"url": "https://www.dnevnik.bg/bulgaria/2019/08/31/3957534_edin_chovek_e_ubit_a_niakolko_sa_raneni_sled_napadenie/", "text": "Един човек е убит, а девет са ранени днес във френския град Вильорбан, близо до Лион, след като мъж ги е нападнал с нож на спирка на градския транспорт. Загиналият е младеж на 19 години. Трима от ранените са в тежко състояние.  Задържан е заподозрян за престъплението. Властите преследват предполагаем втори нападател, който носел дълъг метален шиш за печене на месо. Засега не се знае какви са били мотивите на нападателите. ", "date": "2019.08.31", "title": "Един човек е убит, а няколко са ранени след нападение с нож край Лион"}
{"url": "https://www.dnevnik.bg/hrana_i_napitki/2019/07/31/3939434_beibi_petle_s_miks_ot_gubi_i_kinoa/", "text": "                         За да приготвите микса, сложете маслото в добре загрят тиган. След като се разтопи, в него пържете до омекване шалота. След това сложете всички гъби и задушете. Прибавете гъшия дроб и киноата и бъркайте за 1-2 минути, след което отстранете от котлона. Добавете пармезана и разбъркайте всичко добре. За терияки соса сложете сакето в добре загрят тиган за сос и оставете да ври около 30 секунди, докато се изпари алкохолът. Прибавете мирина, соевия сос и захарта и разбъркайте, докато захарта се стопи. Оставете на по-слаб огън, докато се редуцира наполовина. Пригответе соево-маслен сос, като смесите пилешкия бульон, сакето, соевия сос и захарта в подходящ съд на котлона. Разбърквайте, докато заври и отстранете от огъня. Прибавете маслото и разбивайте с метална бъркалка. Когато се охлади до стайна температура, прибавете капките от трюфел олио. Свареното обелено яйце оваляйте първо в брашно, след това в жълтък и накрая в панко галетата. Пържете 20 секунди в загрято на 180 ̊C олио. Пилето овкусете отвътре с по 1 щипка сол, бял и кайенски пипер. Поставете сместа от гъби и киноа в пилето в една линия така, че да може да се навие лесно. Печете рулото във фурна за около 12-15 минути на 160 ̊C, като периодично намазвате с помощта на четка със сос терияки. Когато е готово, оставете настрана за 5 минути, след което нарежете на кръгчета с дебелина 3-4 см. Сложете в чиния 6 ч. л. от соево-масления сос като основа. Върху него поставете кръгче от пилето. Поръсете със сушени стърготини от хамон. Декорирайте отстрани със златното яйце от пъдпъдък и бяла гъба фунгус. 1 бейби петле (обезкостено) 40 г гъши дроб (на кубчета) 30 г масло 20 г шалот (на ситно) 30 г гъби шимеджи 20 г пресни шийтаке гъби (на тънки кръгчета) 10 г манатарки (на тънки кръгчета) 30 г кладница (на тънки кръгчета) 150 г сварена киноа 30 г настърган пармезан \"Грана Падано\" 100 мл соев сос 100 мл мирин 100 мл саке 60 г захар 100 мл пилешки бульон 100 мл саке 70 мл соев сос 15 г захар 150 г масло 5 капки трюфел олио 1 яйце от пъдпъдък (сварено 2,5 мин) брашно яйчен жълтък панко", "date": "2019.08.31", "title": "Бейби петле с микс от гъби и киноа"}
{"url": "https://www.dnevnik.bg/sport/2019/08/31/3957535_pilot_ot_formula_2_zagina_na_pistata_spa/", "text": "Френският пилот от Формула 2 Антоан Юбер загина по време на първото състезание за Гран при на Белгия. Състезателят на BWT Arden изгуби контрол над болида си и се удари в предпазна стена, след което се върна обратно на трасето. Американецът Хуан Мануе Кореа не успя да избегне 22-годишният Юбер и го удари с 273 км/ч. Международната автомобилна федерация (ФИА) обяви, че Юбер е бил откаран в болницата в Лиеж, но е починал в 18.35 часа местно време. Другият участник в катастрофата Кореа е в стабилно състезание. Състезанието на \"Спа\" беше прекратено, след като стана ясно, че французинът е тежко пострадал. Юбер беше пилот от младежката програма на \"Рено\" и шампион в сериите GP3 от 2018 г. От началото на сезона във Формула 2 французинът имаше две победи.", "date": "2019.08.31", "title": "Пилот от Формула 2 загина на пистата \"Спа\""}
{"url": "https://www.dnevnik.bg/sport/2019/08/31/3957543_avtogol_lishi_napoli_ot_podvig_v_gostuvaneto_na/", "text": "Зрелище със седем гола и успех на \"Ювентус\" белязаха дербито от втория кръг в Серия А между шампионите и \"Наполи\". \"Бианконерите\" се измъкнаха на собствения си стадион след 4:3, въпреки че бяха напът да изпуснат спечелен мач. Сблъсъкът между най-добрите тимове от последните години предложи много емоции на \"Алианц стейдиъм\", а шампионът за последните осем години водеше с 3:0 до 62-ата минута. Домакините допуснаха неочакван срив и само за 15 минути между 66-ата и 81-ата \"Наполи\" върна три попадения. За \"Ювентус\" се разписаха Данило, Гонсало Игуаин и Кристиано Роналдо, а точни за неаполитанците бяха Костас Манолас, Ървин Лосано и Джовани Ди Лоренцо. Всичко отиваше към равенство, когато в добавеното време централният защитник на \"Наполи\" Калиду Кулибали си вкара автогол при опит да изчисти топката след центриране. Срещата започна много интересно и след 16 минути \"Ювентус\" поведе. Точен за домакините беше Данило, който се беше появил на терена секунди по-рано при принудителна смяна, влизайки вместо Матиа Де Шилио. Бразилецът завърши контраатака след подаване на Дъглас Коста. Само три минути по-късно \"бианконерите\" вече имаха два гола аванс. Разписа се централният нападател на \"Ювентус\" Гонсало Игуаин, който се измъкна майсторски от бранителите в синьо и вкара с красиво изпълнение.      В 62-ата минута \"Ювентус\" направи сериозна крачка към победата, когато Роналдо вкара след асистенция на Коста. От този момент нататък \"Наполи\" заигра много по-добре, а промените на Карло Анчелоти дадоха ефект. Неаполитанците върнаха едно попадение в 66-ата минута, когато Манолас засече подаване на Мариано Руи. Само две минути по-късно новото попълнение на тима Ървин Лосано вкара втори гол. В 81-ата минута Джовани Ди Лоренцо наказа нова грешка на защитата на \"Ювентус\" и \"Наполи\" изравни - 3:3. Драмата беше пълна, когато в добавеното време Кулибали си вкара автогол. Централният защитник изпревари всички при центриране от свободен удар, но не уцели топката по най-добрия начин, като я прати неспасяемо в собствената си врата.", "date": "2019.08.31", "title": "Автогол лиши \"Наполи\" от подвиг в гостуването на \"Ювентус\""}
