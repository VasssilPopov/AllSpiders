{"url": "https://www.dnevnik.bg/sviat/2018/04/19/3166131_otvoreno_obshtestvo_na_soros_napuska_budapeshta/", "text": "Фондация \"Отворено общество\" закрива офиса си в Будапеща и премества централата на операциите си за Източна Европа в германската столица,  съобщи австрийският в.\"Ди Пресе\" . Изданието се позовава на президента на фондацията Патрик Гаспард, но засега унгарски медии и \"Ройтерс\" не успяват да получат потвърждение от централата в Ню Йорк или от офиса в унгарската столица. Новинарският сайт  444.hu  твърди, че офисът в Будапеща на основаната от Джордж Сорос фондация, затваря врати до 31 август и временно се мести във Виена преди прехвърлянето в Берлин. За \"Отворено общество\" в будапещенския офис работят около 100 души и 60% от тях са унгарци. От Централноевропейския университет, на който Сорос е основен спонсор, също са заявявали, че скоро ще отворят свой кампус в австрийската столица, но държат да се запази дейността на висшето училище в Будапеща. \"Отворено общество\" действа в Унгария от 1984 г. и до днес около 2100 унгарци са учили с нейни стипендии само в Централноевропейския университет. Фондацията предлагаше във времената на преход от комунизъм към демократично общество възможности на много унгарци да пътуват и учат в чужбина. Сред тях е и премиерът Виктор Орбан, който поведе яростна битка срещу Сорос. Ефектът от пакета \"Стоп Сорос!\" Той не само превърна персоналните атаки срещу него в централна тема на изпълнената с ксенофобски послания предизборна кампания, донесла му запазване на конституционното мнозинство в парламента. През януари неговата партия \"Фидес\" внесе проект за закони под името \"Стоп Сорос!\", които рязко да затруднят дейността на неправителствения сектор. Сега депутатите на Орбан нямат проблем да одобрят промените, с които се налага 25% данък върху чуждестранните дарения на организации, които са нападани от премиера, че защитавали идването на имигранти в Европа. Дейността им трябва да бъде одобрена от вътрешния министър, който може да им откаже разрешение, ако прецени, че е застрашена националната сигурност. Преценката ще се основава на проверка, възложена на спецслужбите, дали откриват в тези организации \"рискови фактори\", което означава, че дейността им ще зависи от тези служби.", "date": "2018.04.19", "title": "\"Отворено общество\" на Сорос напуска Будапеща"}
{"url": "https://www.dnevnik.bg/politika/2018/04/19/3166070_na_forum_v_ialta_siderov_pohvali_moskva_che_se_griji/", "text": "Лидерът на \"Атака\", която е коалиционен партньор на ГЕРБ като част от \"Обединени патриоти\", Волен Сидеров видя положителна промяна в инфраструктурата на полуостров Крим от украинската криза и анексията му от Русия през март 2014 г. \"Партия \"Атака\" имаше наблюдатели по време на референдума в Крим през 2014 г. Тогава видяхме, че хората го искат това наистина. Искаха го и българите тук, те се страхуваха от дискриминация от страна на Киев след преврата. Виждаме след 4 години, че промените са много осезаеми. Забелязват се още от летището в Симферопол. Навсякъде виждаме сериозен размах, строежи и грижи от страна на правителството в Москва\", заяви Сидеров от международния икономически форум в Ялта, цитиран от пресцентъра на партия \"Атака\". Сидеров е там заедно с колегите си от парламентарната група на \"Атака\" Десислав Чуколов, Маргарита Николова и Явор Нотев, който е зам.-председател на Народното събрание.  Официалната позиция на България , както и на ЕС е, че не признава референдума в Крим и анексирането му и го смята за неделима част от Украйна. По тази причина и заради сепаратисткия конфликт в Източна Украйна бяха въведени санкции срещу Москва.  В качеството си на зам.-председател на парламента Явор Нотев е най-високопоставеният представител на България, посетил Крим след анексирането. По тази причина от движение \"България на гражданите\" (ДБГ) настояват за оставката на Нотев. \"Присъствието на Явор Нотев на подобно събитие в Крим легитимира нарушаването на международното право от страна на руската власт с навлизането на полуострова, което беше причина и за налагането на санкции от страна на ЕС към Русия, подкрепени и от България. Това е недопустимо за представител на европейска държава, още повече в момента на европредседателството\", се казва в разпространена до медиите позиция от пресцентъра на ДБГ. Събитието в Ялта е един от четирите най-големи икономически форума в Русия, а основната му тема е \"Глобалното бъдеще. Бъдещето на Русия\". На него присъстват високопоставени руски държавни служители, международни експерти, бизнесмени и икономисти, представители на големи бизнес организации и други лидери на общественото мнение, се уточнява в прессъобщението на \"Атака\", а също и че представителите на партията са там по покана на организаторите.  \"С влизането си на форума Сидеров предизвика изключително силен интерес от страна на руските медии. Той даде интервюта за \"Русия 24\", \"ТВ Звезда\", RT, ОРТ и други телевизии с обща аудитория над 550 милиона зрители\", се посочва в текста. \"Важно е тук, в Крим, да се събират международни представители и да се правят такива срещи, защото по този начин става ясно, че Крим не е анексиран или окупиран, както говорят хибридно войнстващите срещу присъединяването му\", коментира още лидерът на \"Атака\".  Сидеров прогнозира ЕС да се еманципира от влиянието на САЩ и да стопли отношения с Русия. \"Като цяло отношенията Европа - Русия продължават да са в криза, но аз смятам, че това няма да продължи дълго. Идват евроизбори и от доста европейски държави ще се усили присъствието в европарламента на партии като \"Атака\" - патриотични, консервативни, които държат на национални и консервативни ценности, и това ще повлияе на политиките в Европа. Там големите компании и хората като цяло не желаят санкции срещу Русия и враждебни действия. Те искат сътрудничество, бизнес, икономически връзки. Не мисля, че всички държави са срещу Русия. Това беше идея на САЩ предимно. Много страни в Европа искат нормални отношения с Русия, както и България. Идва това време, в което ЕС да се еманципира от влиянието на САЩ и да започне по-самостоятелна политика. Това ще е шанс и за България, защото е силно зависима от Брюксел и Вашингтон\", каза Сидеров.  Той припомни, че беше спрян \"Южен поток\". \"Сегашното правителство и Борисов правят усилия да компенсират тази загуба и в момента мисля, че има някакъв вариант на \"Южен поток\" и България да се включи в международното енергийно трасе. Мисля, че сегашното правителство работи правилно в тази посока. Много е важно, че България не експулсира руски дипломати, \"Атака\" беше категорично против. Повече съм оптимист за отношенията България - Русия\", коментира още той. \"Категорично заявяваме, че минските споразумения са нарушени. Анексирането на Крим е нарушаване на международното право и позицията на ГЕРБ е много ясна и категорична и нямаме никакви притеснения да я защитаваме\", каза председателят на парламентарната група на ГЕРБ Цветан Цветанов слез заседанието на Консултативния съвет за национална сигурност (КСНС). Цветанов каза, че на коалиционен съвет тези теми ще бъдат обсъдени със Сидеров, Красимир Каракачанов също не бил съгласен със действията на Сидеров.", "date": "2018.04.19", "title": "На форум в Ялта Сидеров похвали Москва, че се грижи много за Крим"}
{"url": "https://www.dnevnik.bg/bulgaria/2018/04/19/3166072_karateto_napravilo_ot_premiera_borisov_borec_za_mir/", "text": "Културните и религиозните връзки между България и Русия са важни. Не сме забравили, че хиляди руснаци са загинали за Освобождението на България. Нормално е да сме благодарни, но ние сме избрали да бъдем в НАТО и Европейския съюз и това не подлежи на съмнение. Това казва премиерът Бойко Борисов в интервю за швейцарското издание  Neue Zürcher Zeitung , цитирано от БНР. \"Историята, традициите, бизнесът са едно, но ние сме приели да бъдем част от Запада\", добавя Борисов. Той коментира и случая \"Скрипал\", казвайки, че по-радикални мерки срещу Русия могат да бъдат предприети, ако се докаже нейна вина. \"Помня добре как нападнахме Ирак и след това Тони Блеър беше принуден да се извинява\", казва Борисов. На въпрос дали е популист, премиерът отговаря: \"Не, аз съм човек, който прави добро на обществото. Когато гледам магистралите, метрото в София – това ме прави щастлив. Българите никога няма да забравят европейската солидарност\". \"По професия съм пожарникар, трябваше да спасявам хора и тяхната собственост и никога не съм си представял, че един ден ще бъда министър-председател\", добавя Борисов. \"Каратето ме направи борец за мир\", казва българският министър-председател в отговор на въпрос дали опитът му в бойните спортове му помага в политиката. \"Моят стил в политиката е диалог и компромис\", допълва той. Борисов коментира, че България е живяла дълго време в авторитарен режим, но сега властта е у народа и хората могат да избират. За партньорството си в управляващата коалиция с Обединените патриоти премиерът казва, че за съжаление неговите партньори от десницата не са успели да влязат в парламента, но сегашният формат на управлението е показал добри резултати. Като пример за успехи той посочва охраната на границата, повишаването на пенсиите и санирането на жилищни блокове. По темата за Истанбулската конвенция Борисов казва, че президентът Румен Радев и социалистите трябва да обяснят защо са против мерки срещу домашното насилие. В края на интервюта българският министър-председател казва, че иска да види един проспериращ район на Балканите и че се надява Австрия, която ще поеме европредседателството, да продължи българската политика по темата.", "date": "2018.04.19", "title": "Каратето направило от премиера Борисов борец за мир"}
{"url": "https://www.dnevnik.bg/bulgaria/2018/04/19/3166076_trima_policai_ot_rakovski_sa_arestuvani_za_korupciia/", "text": "Трима души, сред които и началникът на Районното управление на МВР в Раковски, са задържани за корупционни практики, съобщи зам. окръжният прокурор на Пловдив Галина Андреева, цитирана от агенция \"Фокус\". Задържането им е за 24 часа. Очаква се утре около 11.00 часа прокуратурата в Пловдив да даде изявления по случая. Главен инспектор Георги Илиев е назначен на поста началник на полицейския участък през лятото на 2016 г. Според информация на МВР на практика са арестувани половината от назначените в управлението. Арестът пък станал покрай разследването на други двама полицаи, които са арестувани миналата година за кражба на 75 мастербокса контрабандни цигари на стойност 300 хил. лв. Телевизията съобщава и че настоящият арест е заради това, че полицаите при оперативни разработки или подадени сигнали, вместо да си вършат работата по закон, изнудвали разследваните. От тях искали пари, за да се прекрати разследването.", "date": "2018.04.19", "title": "Половината полицаи от Раковски са арестувани за корупция"}
{"url": "https://www.dnevnik.bg/photos/2018/04/19/3165444_fotogaleriia_suvenirnite_chashi_za_svatbata_na_princ/", "text": "В керамичната фабрика \"Ема Бриджууотър\" в Стоук он Трент, град, известен със своята керамика, работниците са заети да декорират ръчно хиляди чаши с имената на принц Хари и Меган Маркъл. Принц Хари, внукът на кралица Елизабет, и Меган Маркъл, която играеше в сериала \"Костюмари\", ще сключат брак на 19 май.", "date": "2018.04.19", "title": "Фотогалерия: Сувенирните чаши за сватбата на принц Хари и Меган Маркъл"}
{"url": "https://www.dnevnik.bg/sviat/2018/04/19/3165888_priemnikut_na_kastro_izglejda_po-moderen_no_edva_li/", "text": "Човекът, който стана следващият президент на Куба, е от по-младо поколение лидери и подкрепя модернизация на острова. Но е и дългогодишен \"апаратчик\" на комунистическата партия и не се очаква настоява за голяма политическа промяна. Мигел Диас-Канел, 57-годишният първи вицепрезидент, днес бе посочен от Националното събрание за приемник на 86-годишния  Раул Кастро  и ще стане първият лидер след революцията в Куба от 1959 г., роден след нея. Инженер по електроника по образование, Диас-Канел често изглежда повече в крак с времето от по-възрастните си носещи униформи \"каки\" предшественици -  Раул и брат му Фидел , които управляваха карибския остров през последните шест десетилетия. Като млад провинциален партиен ръководител Диас-Канел отхвърлил партийната праволинейност, като подкрепил културен център, свързан с ЛГБТ движението, слушал рок музика и носел дълга коса. На национално равнище Диас-Канел призовава за по-критично отразяване на събитията от държавните медии и по-широк достъп до интернет в едно от най-слабо свързаните с нета общества. Често той идва на събрания с таблет. Според анализатори обаче в последна сметка изглежда, че Диас-Канел е консенсусен кандидат, избран от Кастро, и е спечелил доверие, проправяйки си път в йерархията в продължение на три десетилетия и придържайки се към партийната линия по ключови политически и икономически въпроси.  Неотдавнашните му публични изказвания наблягат на необходимостта от приемственост и  борба с империализма  - предизвикателно и изтъркано послание, в момент на подновено напрежение между Куба и САЩ след встъпването в длъжност на президента Доналд Тръмп. \"Има причини да се очаква, че той ще бъде по-гъвкав, по-модерен\", казва Артуро Лопес-Леви, бивш кубински правителствен анализатор, израснал в родния град на Диас-Канел - Санта Клара, и в момента преподавател в Тексаския университет. Той допълва: \"Но няма основания да се смята, че ще бъде реформатор, нито да се предполага, че ще загърби еднопартийната система или ще спре да дава предимство на държавния сектор пред частния\". До голяма степен политическите възгледи на Диас-Канел остават загадка. Политическата агитация е забранена в Куба и Диас-Канел избягва показността, провалила кариерите на други претенденти през годините. Мнозина кубинци, разочаровани от бавния темп на подобряването на икономиката при Кастро, се надяват, че Диас-Канел просто чака благоприятния момент, за да поеме \"командването на парада\". Въпреки това неговото поле за маневриране ще бъде ограничено, тъй като комунистическата партия остава водеща политическа сила и ще бъде ръководена от Кастро до 2021 г. На страната на Кастро в партийната върхушка ще бъде неговият революционен съратник от старата гвардия, 87-годишният Хосе Рамон Мачадо Вентура. Някои членове на малката кубинската дисидентска общност, които според правителството работят за САЩ, за да го дестабилизират, осъдиха президентството на Диас-Канел още преди да е започнало, с думите, че то е продължение на предишното. Един от противниците му, Илдебрандо Чавиано, го нарече \"господин Никой\" без политика, допълвайки, че дългогодишното управление на Фидел Кастро е създало поколение от последователи, а не от лидери. Фидел Кастро официално предаде управлението на брат си през 2008 г. и почина през 2016 г. Човекът на Раул Кастро Личността на Диас-Канел е държана в сянка, откакто влезе в националното управление преди девет години, но жители на родната му провинция Виля Клара го хвалят като симпатичен, дружелюбен \"човек от народа\", който умее да си върши работата. Той израства в скромна едноетажна къща с фасада с олющена мазилка. Местни хора казват, че това е бил един от най-проблемните квартали на провинциалната столица, Санта Клара. Блестящ ученик, според негов бивш учител, той преподава в университета преди началото на политическата си кариера и става партиен ръководител във Виля Клара през икономическата криза в Куба от 90-те години, последвала разпада на основния ѝ съюзник, Съветския съюз.  Поради недостига на горива той отива на работа с колело, облечен в шорти, вместо да се вози със съветска \"Лада\" като другите партийни лидери. \"Близостта му с гражданите бе негова запазена марка\", казва 69-годишният Рамон Силверио, собственик на културния център \"Ел Мехунхе\" (коктейл, смес), където има лесбийски, гей, бисексуални и трансджендър (ЛГБТ) прояви. Силверио хвали Диас-Канел за подкрепата на \"Ел Мехунхе\", във време, когато хомофобията бе нещо обичайно в партията. Почитател на културата, Диас-Канел водел двете си деца от първия брак на младежките прояви и вечер самият той танцувал там. Той работел извънредно, правел изненадващи проверки на държавни компании, за да се бори с корупцията, и си спечелил прозвището \"Диас и ноче\" - игра на думи с неговото име и телевизионния криминален сериал \"Ден и нощ\". През 2003 г. Диас-Канел е преместен на длъжност партиен ръководител на провинция Олгин, център на процъфтяващия кубински туристически сектор и на чуждестранните инвестиции. През 2009 г. той бе извикан в Хавана, за да стане министър на висшето образование. През 2013 г. Кастро го направи своя \"дясна ръка\" и похвали \"непоколебимата му идеологическа твърдост\". \"Той е човекът, на когото Раул има доверие, и това му печели уважението на военните и старата революционна гвардия\", казва Карлос Алсугарай, пенсиониран кубински дипломат. Диас-Канел е замествал Кастро при важни политически прояви, приемал е чужди държавници и е пътувал в чужбина от името на правителството. Твърдолинейни възгледи във видео Миналата година изтекло видео от закрито събрание показва Диас-Канел, който изразява твърдолинейни възгледи към независимите медии, дисидентите и западните посолства. Това разочарова мнозина кубинци, които се надяваха, че той ще бъде реформатор. Но някои анализатори казват, че това е по-скоро доказателство за политическата ловкост на Диас-Канел, отколкото за политическите му възгледи, тъй като се е налагало да успокои партийните хардлайнери, изплашени от смъртта на Фидел Кастро и избора на Тръмп. Тръмп хвърли сянка върху разведряването, договорено през 2014 г. между  Раул Кастро и бившия американски президент Барак Обама . Тази ловкост ще бъде от ключово значение, ако Диас-Канел иска да направи промени в начертания от Кастро път, достатъчни да направят кубинския социализъм устойчив, но не толкова големи, че да разрушат системата. Тъй като Диас-Канел не притежава влиянието на Фидел и Раул Кастро като исторически лидери на революцията, способността му да упражнява властта ще зависи от успехите в икономиката, казват експерти. \"Новият президент ще трябва да създаде нов политически консенсус, какъвто няма да наследи\", казва Рафаел Ернандес, редактор на списание \"Темас\", което е свързано с министерството на културата, но заема реформаторски позиции. Той допълва: \"До два-три месеца хората ще се питат защо животът им не се е подобрил\". /БТА", "date": "2018.04.19", "title": "Приемникът на Кастро изглежда по-модерен, но едва ли ще донесе промяна за Куба"}
{"url": "https://www.dnevnik.bg/sport/2018/04/19/3165708_valeri_bojinov_shte_bude_lice_na_detskiia_lager_na/", "text": "Италианският шампион  \"Ювентус\"  за втора поредна година ще проведе детски лагер в България. \"Бианконерите\" ще дадат възможност на български деца да тренират с италиански треньори между 25 и 30 юни в Стара Загора. Съорганизатор на събитието е Детска футболна академия \"Комета\", както и фенклубът на \"Ювентус\" в България. Лице на кампа тази година ще бъде  Валери Божинов . Нападателят, който в момента е част от хърватския \"Риека\", игра за \"бианконерите\" през сезон 2006-07, като записа 21 мача и седем гола. \"Радвам се, че много хора ще могат да се докоснат до \"Ювентус\" в България. Пожелавам успех на всички деца и ще се видим в Стара Загора. Форца \"Юве\", каза Божинов във видеообръщение от Риека. Първото записано дете за участие в лагера е синът на футболиста Валери–младши. Регистрациите  вече са отворени до запълването на местата .", "date": "2018.04.19", "title": "Валери Божинов ще бъде лице на детския лагер на \"Ювентус\" в България"}
{"url": "https://www.dnevnik.bg/kultura/2018/04/19/3166061_ministerstvoto_na_kulturata_shte_prerazgleda_statuta/", "text": "Министерството на културата е възложило на Националния институт за недвижимо културно наследство да преразгледа статута на 25 хиляди паметника на културата, които в момента имат най-ниска категория на защита - за сведение. Това са част от мерките за олекотяване на административната тежест, които министърът Боил Банов е представил на неформална среща с браншови организации в строителството днес, съобщава ведомството. Банов се е ангажирал паметниците \"за сведение\" да бъдат сведени до нула. \"Това е работа, от която е бягано в продължение на 40 години, и аз съм решен да я свърша\", заявил е той. Потърсени за уточнение, от министерството обясниха, че това не значи непременно премахване на статута на културна ценност, а някои от разглежданите паметници могат да получат и по-висока категория защита. Те обясниха, че при голяма част от обектите става дума за предварителен статут (т.нар. деклариран паметник на културата), който се дава с намерение сградата по-късно да бъде проучена и да се вземе финално решение, но носи същите рестрикции. С деклариран статут бяха  част от Тютюневите складове в Пловдив. като една от причините е много малкото хора, ангажирани с дейността в общините, и намаления състав на НИНКН. В списъците често фигурират сгради, унищожени отдавна, както и обекти, получили статут преди време само заради историята на БКП. От друга страна разрухата и несанкционираните промени по паметници на културата често са стратегия, която недобросъвестни инвеститори ползват, за да се \"освободят\" от задължението да ги запазят. С категория \"За сведение\" например е  изгорелият преди време театър \"Възраждане\"  в София (бившата фолк дискотека \"Син сити\"), за който многократно са правени опити да бъде изваден от защитените списъци и който все още е без покрив. Пред Българската асоциация на архитектите и инженерите, Камара на строителите в България, Съюза на архитектите, Камарата на архитектите и на Камарата на инженерите в инвестиционното проектиране Боил Банов е заявил, че екипът му се стреми \"всички смислени проекти да бъдат реализирани\" и е отворен към промени в нормативната уредба. \"В същото време има обекти, съдбата на които не бива да се решава \"на парче\", а трябва да се гледа добавената стойност, която имат като цели ансамбли или квартали\", добавил е той. Министърът е поел и още един ангажимент - срокът за издаване на преписки за намеси в паметниците на културата да се скъси от четири месеца до месец и пет дни. Потърсени за коментар, от министерството обясниха, че по това вече се работи усърдно, като всеки ден необходимото време за издаване на документи намалява. Очаква се за това да помогне планираното пренасяне на института от кв. \"Изгрев\" в сградата на Министерството на културата, както и евентуалната му дигитализация, която започва с паметниците от национално значение. Въпреки това не е известно как силно ограниченият състав на Националния институт за недвижимо културно наследство ще се справи с тези две огромни задачи - осъвременяване на регистъра и драстичното намаляване на срока за издаване на разрешения за намеси.", "date": "2018.04.19", "title": "Министерството на културата ще преразгледа статута на 25 хиляди паметника на културата"}
{"url": "https://www.dnevnik.bg/sport/2018/04/19/3166089_nadal_produlji_uvereno_pohoda_kum_11-a_titla_v_monte/", "text": "Световният №1 Рафаел Надал се класира с лекота за четвъртфиналите на турнира от сериите \"Мастърс\" в Монте Карло. Испанецът, който преследва единадесета титла на червените кортове в княжеството, победи руснака Карен Хачанов с 6:3, 6:2. Надал имаше нужда от 79 минути за третия си успех от три мача срещу този съперник. В първия си мач в Монте Карло лидерът в световната ранглиста престоя на корта 78 минути, преди да сломи  съпротивата на Аляж Бедене от Словения след 6:1, 6:3. Срещу Хачанов Надал реализира четири пробива от седем възможности - три в първия и една във втория сет. Испанецът загуби само 12 от 45-те точки, които бяха разиграни в подаванията му. Той даде само един шанс за пробив на Хачанов. 21-годишният руснак се възползва от него, но това с нищо не промени развоя на мача. Високият 198 см Хачанов вкара едва 43% от първите си сервиси, а липсата на най-силното му оръжие го обрече на неуспех срещу най-успешния играч на червени кортове в историята на тениса. В спор за място на полуфиналите десеткратният шампион в Монте Карло ще се изправи срещу Доминик Тийм. Австриецът победи шампиона от 2013 и 2015 г. Новак Джокович с 6:7 (2), 6:2, 6:3 в най-интригуващия двубой от третия кръг на турнира. Зрелищната битка между Тийм и Джокович продължи два часа и половина и беше изпълнена със страхотни разигравания и множество завързани геймове. Сърбинът обаче показа, че все още е много далеч от формата, която му донесе 12 титли от Големия шлем, и не издържа на темпото на един от най-добрите на клей през последните две години. Тийм, който игра полуфинал в последните две издания на \"Ролан Гарос\" и е спечелил седем от деветте си титли на червени кортове, нанесе единствената загуба на Надал на любимата му настилка през 2017 г. Това се случи в полуфиналите на мастърса в Рим. Двамата се срещнаха още три пъти на клей през миналия сезон - във финалите в Барселона и Мадрид и в полуфиналите на \"Ролан Гарос\". В тези срещи испанецът не загуби нито един сет. Предстоящият двубой ще бъде осми в тяхното съперничество. Надал води с 5:2 победи в директните им сблъсъци. Другият четвъртфинал от горната половина на схемата в Монте Карло също ще противопостави двама отлично познаващи се съперници -  Григор Димитров и Давид Гофен . Освен че ще играят един срещу друг в петък за осми път, те ще излязат на корта и като съотборници в четвъртфинален мач от турнира на двойки. Поставеният под №2 в Монте Карло Марин Чилич се класира без игра за финалната осмица на индивидуалната надпревара, след като съперникът му Милош Раонич се отказа заради контузия. Хърватинът очаква победителя от мача между Кей Нишикори и Андреас Сепи. Съперниците в последния четвъртфинал ще са Александър Зверев и Ришар Гаске. Германецът, който е поставен под №3, победи сънародника си Ян-Ленард Щруф с 6:4, 4:6, 6:4. Французинът пък развали братски двубой за място в полуфиналите, след като надигра Миша Зверев с 6:2, 7:5.", "date": "2018.04.19", "title": "Надал продължи уверено похода към 11-а титла в Монте Карло, Тийм спря Джокович"}
{"url": "https://www.dnevnik.bg/sviat/2018/04/19/3166094_makedoniia_niama_da_vleze_v_nato_prez_juli_obiavi/", "text": "Македония няма да стане членка на НАТО на срещата на върха през юли, както се надява, тъй като няма достатъчно време за преговорите за името с Гърция. Това каза първият дипломат на Атина, Никос Коциас, според когото процедурата за ратификация на бъдещ договор, дори той да се приеме скоро от Гърция и Македония. В интервю за гръцкото радио 247, цитирано от МИА, той каза, че прогнозата е особено реалистична, ако действително Скопие свика референдум за името, какъвто е заявявал желание да има премиерът Зоран Заев. В комбинация с гласуване на договора в парламентите на двете държави евентуалната дата, в която въпросът да е решен, се измества с месеци - \"ще е (през) есента\", каза Коциас. Македония многократно е настоявала, че иска да приключи спора за името с Гърция, продължил близо 3 десетилетия, тази пролет, за да може през лятото, на предстоящата среща на върха на Алианс, да получи покана за членство. Думите на Коциас идват две седмици преди нов кръг преговори с македонския му колега Никола Димитров,  на 3 и 4 май . Според МИА той не е склонен да коментира дали двете страни са близко до договор, но не крие, че Гърция е склонна да позволи на Македония сама да избере \"географския маркер\", който ще се сложи пред името ѝ. Според него за Гърция най-важното е новото име да е \"ерга омнес\" - за всеобща, т.е. и двустранна и международна, и вътрешнополитическа употреба, и промяната да се гарантира с поправки в конституцията. Попитан дали без тези условия може да има договор, той отговаря кратко: \"Не\".", "date": "2018.04.19", "title": "Македония няма да влезе в НАТО през юли, обяви гръцкият външен министър"}
{"url": "https://www.dnevnik.bg/politika/2018/04/19/3166088_durjavata_shte_promenia_zakoni_za_da_ne_dopusne/", "text": "Президентът Румен Радев, законодателната и изпълнителната власти се обединиха около законови промени, които да защитят традиционните вероизповедания от външни влияния и да елиминират възможностите за радикализация на религиозна основа у нас. Решението бе взето на днешното заседание на Консултативния съвет за национална сигурност (КСНС) на \"Дондуков\" 2, на което в продължение на 5 часа бяха обсъдени рисковете пред сигурността на страната. Поправките трябва да станат факт до септември тази година. Въвеждането на контрол върху финансирането на религиите и учебната програма на средните религиозни училища у нас бе едно от решенията на съвета от 30 май миналата година. Досега обаче не е имало законодателни промени. Президентът неведнъж е обявявал позицията си, че държавата трябва да осигури адекватно финансиране на вероизповеданията в страната. Заради остаряла техника и недокомплектованост българската армия изпълнява само част от задачите си и то в ограничен обем. Това е един от обсъдените на заседанието проблеми, заради който ще се ускорят усилията за модернизация. Според президента е \"време за дела, а не за обещания\", тъй като в противен случай ще се наливат средства в морално остаряла техника. Заради това в следващите месеци ще бъдат променяни стратегически документи, за да се увеличат инвестициите в сектора и да се изпълни обещанието до 2024 г. разходите за отбрана да бъдат до 2% от брутния вътрешен продукт (БВП). На заседанието на съвета е констатирано, че динамично променящата се геополитическа обстановка е предизвикателство за националната ни сигурност. Сред рисковете са още неразрешените кризи, международния тероризъм и конфликтите в Близкия Изток. Членовете на КСНС се обединиха около следните предложения към изпълнителната и законодателната власт: 1. Актуализиране на \"Средносрочна бюджетна прогноза за периода 2019-2021 г.\" в съответствие с поетите ангажименти в \"Национален план за повишаване на разходите за отбрана на 2% от БВП на Република България до 2024 г.\" Срок – октомври 2018 г. Ако това не стане продължаваме да излагаме на риск и без това тревожната тенденция за отлив от Въоръжените сили, недокомплект, невъзможност за поддържане на техниката и водене на нормална бойна подготовка. Така че тази актуализация и съгласието на българското правителство да я разгледа е важно условие за бъдещето на Въоръжените ни сили. 2. Преразглеждане на плановете на Министерство на отбраната за преодоляване недостига от личен състав и набелязване на нови конкретни мерки – септември 2018 г. 3. Ускоряване на процесите по внасяне на Проектите за инвестиционен разход и тяхното съгласуване от Министерски съвет с последващо приемане от Народното събрание – юни 2018 г. 4. Разработване на финансово осигурен план за възстановяване на техниката и въоръжението и осигуряване на жизнения им цикъл до снемане от въоръжение – септември 2018 г. 5. Законодателната и изпълнителната власт да обединят усилията си по привеждане в изпълнение на поетите ангажименти по т. 1 от заседанието на КСНС, проведено на 30. 05. 2017 г. – септември 2018 г. Тази последна точка касае най-вече осъвременяване на Закона за вероизповеданията, което да гарантира защита на традиционните български вероизповедания, ангажирани съответно на държавата и недопускане радикализация на религиозна основа.", "date": "2018.04.19", "title": "Държавата ще променя закони, за да не допусне радикализация на религиозна основа"}
{"url": "https://www.dnevnik.bg/evropa/2018/04/19/3165894_v_ispaniia_se_razrazi_skandal_s_falshivi_diplomi_i/", "text": "Скандалът в Испания, засегнал ръководителя на област Мадрид, която се отказа от получена с измама магистърска степен, се разширява, а хора на изборни длъжности един след друг внасят поправки в автобиографиите си. Кристина Сифуентес, член на Народната партия на министър-председателя консерватор Мариано Рахой, е заподозряна, че е получила по съмнителен начин магистърска степен по право на регионите в Държавния университет \"Крал Хуан Карлос\". Нейната дипломна работа така и не беше намерена, а документи от досието й са били фалшифицирани, което накара прокуратурата да започне разследване за подправяне на документи и за употреба на такива документи. Интернет изданието diario.es, което разкри случая, я обвини: Тя никога не е посещавала лекции. Нито се е явявала на изпити, но мнозинството преподаватели са й поставили много добри оценки\". Докато опозицията настоява за оставката й, Сифуентес се задоволи да се откаже от магистърската си степен. \"Съобщавам официално решението си да се откажа от научната степен, присъдена ми от университета\", написа тя на ректора. Аферата Сифуентес отприщи вълна на иронично недоволство в социалните мрежи. Коментарите се съсредоточиха върху фразата \"отказвам се\" (от Оскара, който никога не съм получавал, от Нобеловата награда, която никога не ми е била присъждана и т.н.). Магистъргейт Скандалът, наречен \"магистъргейт\", беше приет с горчивина в страната, където има безработица 16.5% и където младите, дори и да имат много дипломи, трудно получават работните места с трайна заетост. А скандалът неспирно се разраства, защото изглежда, че депутати от различни партии са посочили неверни данни в автобиографиите си или са получили някои от дипломите си по много лесен начин - например говорителят на Народната партия Пабло Касадо. Касадо призна, че през 2008/2009 г., когато е бил депутат в регионален парламент, се е сдобил бързо с магистърска степен в същия университет като Кристина Сифуентес - 18 учебни дисциплини от общо 22 са му били признати служебно, защото вече е имал диплома по право, и е бил освободен от посещаване на лекциите по тези дисциплини. \"Направих точно това, което поискаха от мен\", оправда се той. Научният му ръководител, същият като този на Сифуентес, е отстранен от длъжност от университета. Касадо също се беше похвалил, че има диплома от трети университетски цикъл на Харвардския университет, но пресата разкри, че е бил само на четиридневен семинар на преподавател от Харвард в база на университета в Мадрид. По същото време се разбра, че лидер на социалистите в област Мадрид - Хосе Мануел Франко твърдял, че има диплома по математика, която обаче така и не завършил. Депутатът от \"Сиудаданос\" (\"Гражданите\") - съюзник на Народната партия в областта, но неин съперник на парламентарните избори - Тони Канто призна, че е отбелязал в автобиографията си, че е \"педагог\" не защото има такава образование, а защото е изнасял уроци по актьорско майсторство. Полемиката опетни и репутацията на радикалната лява партия \"Подемос\" - един от лидерите й в Галисия и депутат в регионалния парламент Хуан Хосе Мерло подаде оставка в петък, след като призна, че е добавил в автобиографията си, че има инженерно образование, каквото всъщност няма. Дипломания Испания се пита колко е сериозен въпросът с така наречения \"титулитис\", известен и като \"дипломания\" - натрупването на множество дипломи от третия университетски цикъл. \"Имаме фундаментален проблем - \"титулитис\" е идеята, че е добре нашите политици да имат университетска диплома. Ставаме обаче свидетели как в многобройни случаи получаването на дипломи става много непрозрачно\", коментира политологът Пабло Симон в интервю за вестник \"Паис\". Той уверява, че е имало случаи в Испания с министри и политически лидери, \"чиито докторски дисертации не са станали публично достояние\". Симон каза, че става дума за \"изцяло предаваща се по наследство концепция, по силата на която (политиците) си купуват университетските степени, както през 19 век са се купували благороднически титли\". Мариано Рахой не се разграничи публично от Сифуентес, която заяви във вторник: \"Имам подкрепата на моята партия и, разбира се, на моя министър-председател\". /БТА/", "date": "2018.04.19", "title": "В Испания се разрази скандал с фалшиви дипломи и автобиографии"}
{"url": "https://www.dnevnik.bg/sport/2018/04/19/3166086_tomas_bah_mok_nikoga_niama_da_priznae_elektronni/", "text": "Електронните спортове, които съдържат насилие или дискриминация, няма как да бъдат признати от Международния олимпийски комитет (МОК). Това обяви президентът на организацията Томас Бах, според когото елементът на физическа активност не е достатъчен, за да бъдат част от олимпийското движение. Електронните спортове набират все по-голяма популярност, като според последни проучвания се практикуват от 250 милиона души по цял свят. През ноември МОК ги призна като спортна дейности и дори одобри включването им като състезание с медали на Азиатските игри през 2022 г. Бах заяви, че признава популярността на електронните спортове сред младите хора, но изрази притеснение заради упражняването на насилие в голяма част от игрите. \"Те съдържат физическа активност, сравнима с тази в някои традиционни спортове. За да бъдеш признат от МОК и олимпийското движение обаче, не е достатъчно само да има физическа активност. Тази физическа активност трябва и да съответства на ценностите, които изповядва олимпийското движение\", каза той в четвъртък. \"Трябва да начертаем много ясна червена линия в това отношение. Игрите, в които има убийства или в които се промотира насилие и всякаква форма на дискриминация, никога няма да бъдат признати като част от олимпийското движение. Те биха били в разрез с нашите ценности и принципи\", допълни германецът. Бах е в Индия за среща с местния олимпийски комитет и спортния министър на страната Раджявардан Синх Раторе.", "date": "2018.04.19", "title": "Томас Бах: МОК никога няма да признае електронни спортове с насилие"}
{"url": "https://www.dnevnik.bg/politika/2018/04/19/3166107_nad_130_mln_lv_ne_dostigat_za_modernizaciia_na_armiiata/", "text": "Очакваме над 130 млн. лева за отбрана до 2019 г. и продължаваме да следваме плана за достигане на 2% от брутния вътрешен продукт (БВП). Това каза министърът на отбраната Красимир Каракачанов след  заседанието на Консултативния съвет за национална сигурност (КСНС) , свикано от президента Румен Радев. Разминаването в сумата е между плана за модернизация на армията и средносрочната бюджетна прогноза на правителството. Повишаването на разходите за отбрана е била една от точките от заключенията на съвета, около които са се развили спорове. България има ангажимент към НАТО да достигне 2% от БВП за разходи за отбрана до 2024 г. Против увеличаването на парите за отбрана са били лидерите на БСП Корнелия Нинова и на \"Воля\" - Веселин Марешки. \"За 2019 г. ще се актуализират средствата, тъй като следваме плана за достигне на 2% от БВП, затова срокът на актуализацията е до септември\", каза Каракачанов. На заседанието не е бил финансовият министър Владимир Горанов, който отговаря за държавния бюджет, което е утежнило споровете. Лидерът на ГЕРБ в парламента Цветан Цветанов пък добави по темата, че до октомври ще има яснота дали ще бъде актуализирана финансова програма до 2021 г., която беше приета вчера в Министерския съвет. Каракачанов обясни, че няма само да се купува нова военна техника. По думите му в точка 4 от заключенията е записано че \"поддръжка на съществуваща бойна техника се извършва до изтичане на жизнения ѝ цикъл\". \"Ако вземем дори само изтребителите, те имат живот до 2030 г. и ако предположим, че следващите до четири години ще имаме нови самолети, това не значи че веднага ще свалим МиГ-овете от въоръжение\", каза той. Каракачанов добави, че двата проекта за нови самолети и за бронирани машини за пехотата \"са подписани, има 2 седмици на междуведомствено съгласуване и тогава влизат в Министерски съвет\". Уводната част на заключенията започвал с изводи за излизане от ЕС и НАТО Уводната част на КСНС започна с изводи за излизане от ЕС и НАТО, заяви при излизането си от президентството Цветан Цветанов. Това според него е бил най-трудният момент от 5-часовото заседание, а именно - черновата, представена от президентството, около която е трябвало да се изработи обща позиция. \"Тези екземпляри, които ни бяха дадени, бяха събрани след това от администрацията на президента. И той усети, че има голям проблем, ако излезем и говорим за нея\", каза Цветанов. \"Години след приемането ни в НАТО и в ЕС, ние искаме да останем там, да бъде достойни членове и да си гарантираме сигурността на България. Премиерът също подкрепи изцяло и беше съпричастен с емоционалните реакции на членовете на част от членовете\", добави Цветанов. \"Като започнахме дискусията, държах много да се уточнят нещата със \"светлината\" и \"тъмнината\". И когато говорим за динамиката в геополитически план, бях категоричен, че с позицията на президента, която се отклонява от позицията на правителството, не даваме ясен знак към геополитическите ни партньори\", завърши Цветанов и уточни, че изключително подготвена евроатлантическа позиция са изразили от ДПС. Нинова заплаши Цветанов със съд за клевети Версията на Корнелия Нинова за заседанието беше коренно различна от тази на Цветанов до степен, че тя \"се усъмни\" дали двамата са били на едно и също място. \"Не е имало изказване за излизане от ЕС и НАТО, в никакъв случай. Това не е чернова, винаги президентът дава проект за декларация от дискусията\", обясни Нинова. В началото на дискусията е бил направен много подробен анализ за ситуацията в света и региона. Според нея разговорът е бил съвсем спокоен. Нинова каза още, че по време на заседанието Цветанов си позволил \"да отправи обвинения като тези от трибуната\". \"За внушението му, че БСП или президентската институция работят за чужди интереси му казах - нека това да е последният път, в който го произнася, защото това е престъпление и ще си носи отговорност. Внушението му минава всякакви граници и за подобни клевети се носи отговорност\", преразказа случилото се на заседанието Нинова. Президентството определи думите на Цветанов като манипулативни По-късно от прессекретариата на президента също отговориха на думите на Цветанов. В съобщение до медиите се заявява, че това са \"манипулативни твърдения\". От президентството разпространиха и становището на Румен Радев, което е прочел преди началото на заседанието, за да докажат, че държавният глава не е намеквал за излизане на страната от НАТО и ЕС. Целият текст на становището може да прочетете в прикачения файл.", "date": "2018.04.19", "title": "Над 130 млн. лв. не достигат за модернизация на армията, а Цветанов обвини Радев, че иска България извън НАТО и ЕС"}
{"url": "https://www.dnevnik.bg/bulgaria/2018/04/19/3166105_tri_sa_problemite_ot_koito_se_oplakvat_investitorite_v/", "text": "Сигналите от страна на инвеститори за неспазване на срокове от районната администрация на \"Младост\" са в три посоки - необявяване на разрешение за строеж, което е издадено от главния архитект, незаверяване на планове за безопасност и планове за управление на отпадъци, както и неспазване на процедурите по обявяване на градоустройствен план. Това каза главният архитект на София Здравко Здравков в коментар по случая със задържания кмет на \"Младост\" Десислава Иванчева, обвинена за вземане на подкуп в особено големи размери от строителен инвеститор, за да му бъде обявено от администрацията разрешението за строеж, съобщава БТА. Главният архитект обясни, че имало практика в районната администрация на \"Младост\" да не се обявяват разрешенията за строеж и да \"седят и отлежават с месеци в кабинета на г-жа Иванчева\". Той допълни, че след като издаде разрешение за строеж администрацията на районната община има 14-дневен срок да го обяви на заинтересованите лица. Здравков каза още, че има поредица от забавени градоустройствени преписки, отново изпратени за обявяване, но това не се случва и тези документи седят в администрацията. Главният архитект заяви, че има над 10 жалби от инвеститори за забавени документи, като по тези случаи е сезирана Комисията по архитектура и е изпратена справка на председателя на Столичния общински съвет Елен Герджиков. Здравко Здравков допълни, че от страна на кмета на 'Младост\" е имало \"изключително нежелание\" да се занимава с проблемите на района и да се комуникира с администрацията на главния архитект. \"Когато поемаш заявки пред избирателите, трябва да знаеш и как да ги изпълниш\", каза той.", "date": "2018.04.19", "title": "Три са проблемите, от които се оплакват инвеститорите в \"Младост\", обясни главният архитект"}
{"url": "https://www.dnevnik.bg/sport/2018/04/19/3166116_dunav_vze_purva_pobeda_ot_dva_meseca_ochakva_270_hil/", "text": "Дунав\" се пребори за първата си победа в Първа лига от близо два месеца. Отборът от Русе стигна до 1:0 срещу \"Локомотив\" (Пловдив) в среща от група В в осмицата. Ценния гол вкара Исмаил Иса в 28-ата минута. С успеха си \"Дунав\" събра 25 точки и остава последен в групата на две зад \"Етър\". Тимът от Велико Търново спечели с 4:2 срещу \"Септември\". \"Дунав\" изигра добре мача и се възползва от неубедителното представяне на \"Локомотив\". В 28-ата минута след центриране от ляво Иса се измъкна между двама защитници и засече, за да даде преднина на отбора си. След почивката домакините имаха възможност да удвоят, но след удара на Юлиян Ненов топката срещна гредата. В добавеното време Бирсент Карагерен получи втори жълт картон и беше изгонен. Победата е първа за \"Дунав\" след серия от шест загуби и едно равенство. Тя идва в часовете след информацията, че общината в Русе за втора година ще отпусне 270 хил. лева за футболния клуб.", "date": "2018.04.19", "title": "\"Дунав\" взе първа победа от два месеца в очакване на 270 хил. лева от общината"}
{"url": "https://www.dnevnik.bg/sport/2018/04/19/3165304_kusen_gol_na_ronaldo_spasi_real_ot_zaguba_sreshtu/", "text": "С гол на Кристиано Роналдо в 87-ата минута \"Реал\" (Мадрид) се спаси от домакинска загуба срещу \"Атлетик\" (Билбао). Двата отбора завършиха 1:1 на \"Сантяго Бернабеу\" в двубой от междинния 33-и кръг в испанското първенство. Поражение в този мача щеше да означава, че \"Реал\" и на теория губи титлата в Ла Лига. Това обаче се отлага поне до 28 април, тъй като разликата до лидера \"Барселона\" беше намалена на 15 точки при пет оставащи кръга до края на сезона. \"Реал\" събра 68 точки след осмото си равенство в шампионата и даде възможност на \"Атлетико\" да се откъсне на второто място. Разликата между градските съперници е три точки преди гостуването на \"дюшекчиите\" на \"Реал сосиедад\" в четвъртък. \"Валенсия\" заема четвъртото място с 65 точки. Зинедин Зидан заложи на всичките си основни играчи за мача с \"Атлетик\". Роналдо и Бензема поведоха атаката на мадридчани, подкрепяни от Марко Асенсио и Лукас Васкес, а Тони Кроос и Лука Модрич оформиха традиционната двойка в средата на терена. Кейлор Навас беше на вратата, а пред него действаха Дани Карвахал, Рафаел Варан, Серхио Рамос и Марсело. Мачът започна със спасяване на Навас срещу Микел Сан Хосе в седмата минута, а секунди след това Роналдо уцели гредата след удар с глава. В 13-ата минута португалецът пропусна още една добра възможност да отбележи, а минута по-късно гостите поведоха. Иниго Кордоба проби в половината на \"Реал\" и пусна чудесен извеждащ пас към Иняки Уилямс, който технично прехвърли Навас. В следващите минути Роналдо, Асенсио и Бензема пропуснаха добри ситуации да изравнят, а вратарят на \"Атлетил\" Кепа се отличи с няколко класни спасявания. В края на полувремето гостите можеха да стигнат до второ попадение, но Карвахал се намеси решително срещу Уилямс. В 64-ата минута \"Атлетик\" беше още по-близо до удвояване на аванса си. Късметът обаче обърна гръб на гостите, след като Раул Гарсия удари напречната греда. \"Реал\" потърси промяна с включването в игра на Иско и Гарет Бейл и това даде нужния резултат. Натискът на мадридчани беше материализиран в 87-ата минута, когато Модрич отправи мощен изстрел по диагонала от границата на наказателното поле. Роналдо протегна крак на четири-пет метра от вратата и довкара топката. Португалецът се разписа в 12-и пореден двубой на \"Реал\". Носителят на \"Златната топка\" вече има 24 гола в 25 шампионатни мача и общо 42 попадения в 39 срещи във всички турнири, което го прави най-резултатния футболист в Европа през този сезон.", "date": "2018.04.19", "title": "Късен гол на Роналдо спаси \"Реал\" от загуба срещу \"Атлетик\" на \"Бернабеу\""}
{"url": "https://www.dnevnik.bg/sport/2018/04/19/3165307_niko_kovach_izvede_aintraht_do_vtori_poreden_final_za/", "text": "Бъдещият треньор на \"Байерн\" (Мюнхен) Нико Ковач изведе \"Айнтрахт\" до втори пореден финал за Купата на Германия. Тимът от Франкфурт победи \"Шалке\" с 1:0 като гост и ще се изправи именно срещу \"Байерн\" в битката за трофея. Във вторник баварците разгромиха \"Байер\" (Леверкузен) с 6:2 в първия полуфинал. \"Шалке\" влезе като фаворит в мача с \"Айнтрахт\". Освен че имаше домакинско предимство, тимът от Гелзенкирхен, който заема второто място в Бундеслигата, спечели седем от предишните си осем двубоя, като в шест от тях дори не допусна гол. В същото време гостите от Франкфурт бяха в серия от три поредни мача без победа и спечелиха само два от последните си седем срещи. Тимът на Нико Ковач обаче успя да излъже \"Шалке\" насред Гелзенкирхен след отлична игра в защита и победен гол на Лука Йович в 75-ата минута. В 81-ата минута \"Айнтрахт\" остана с човек по-малко на терена след директен червен картон на Желсон Фернандес. \"Шалке\" наложи силен натиск в оставащите минути, но гостите удържаха крехката си преднина. Финалът за Купата на Германия е на 19 май в Берлин. През 2017 г. \"Айнтрахт\" загуби битката за трофея от \"Борусия\" (Дортмунд) (1:2). Тимът от Франкфурт е печелил турнира четири пъти - през 1974, 1975, 1981 и 1988 г., а предстоящият финал ще бъде осмият в историята му. \"Байерн\" е триумфирал с купата рекордните 18 пъти, последният от които през 2016 г. Баварците достигнаха до финалния мач за 22-и път.", "date": "2018.04.19", "title": "Нико Ковач изведе \"Айнтрахт\" до втори пореден финал за Купата на Германия"}
{"url": "https://www.dnevnik.bg/intervju/2018/04/19/3164999_prof_tomas_lipert_jivotut_ni_priako_shte_zavisi_ot/", "text": "Днес в София ще има  конференция за т.нар. високопроизводителни изчисления и високоскоростни компютри (НРС)  и приложението им в науката и индустрията с акцент върху изследването на човешкия мозък и медицината. Това е част и от стратегическата инициатива  EuroHPC  на еврокомисаря по цифрова икономика и цифрово общество Мария Габриел. Тя предвижда в следващите 4-5 години с почти половин милиард евро финансова помощ на Европейската комисия и участието на заинтересовани държави членки да бъдат закупени няколко суперкомпютъра с цел избягване изпадането на ЕС в пълна зависимост от сегашните световни лидери. На форума участват специалисти, представители на правителството и еврокомисар Габриел. \"Дневник\" разговаря ден по-рано с един от тях - проф. Томас Липерт, един от известните специалисти в науките за изследване на мозъка, директор на Института за авангардни симулации и ръководител на суперкомпютърния център в германския град Юлих. - Всеки е засегнат от въпросите за дигитализацията и за това как тази нова технология влияе на всекидневието ни. Това занимава не само тесни специалисти или техни колеги от други сфери като биология, например. До неотдавна с мощни компютри бяха правени важни открития във фундаменталната физика, но в близко бъдеще тази техника ще има далеч по-пряк ефект върху начина ни на живот. Това е причината на първо място обществото да бъде информирано за случващото се. На второ място, обществото ще финансира тези разработки. А на трето - хората трябва да знаят ще има ли полза за тях и каква ще е тя. Част от последиците засягат процеси, предизвикващи страхове - роботизацията, например, дали и какви работни места ще бъдат изгубени и създадени. - Динамиката всъщност започна с нея. Връзката е много директна. Преди това имаше формални декларации, изявления и усилия, фокусирани предимно върху националния принос на страни като Франция или Германия. С началото на мандата на Мария Габриел видяхме как започнаха да се реализират идеи, а въпросът за инвестирането във водещи технологии се изкачи в дневния ред на европейските институции. Не става дума само за закупуването на изчислителни машини, но и за разработването на програми, за изобретяването на технологии... Вече виждаме, че НРС технологиите са приложими не само за суперкомпютрите - те изискват разработване на чипове, но тези чипове попадат в бордовите компютри на автономните коли, а ще има и множество други приложения. Личното ми усещане е, че когато еврокомисар Габриел започна работа, всички неща се завъртяха, започна реализирането им. Най-после имаме наш глас на масата на Европейската комисия в Брюксел и при това тя непрекъснато предоставя, включително през социалните медии, информация какво предстои. - Със сигурност здравеопазването е сфера, в която задължително трябва да се инвестира. Но традиционната му форма може да бъде подобрена с нови технологии. Как да подобрим грижите в интензивните отделения на болниците? Това вече се прави, като на първо място се работи да разберем какво се случва там. Събират се огромни масиви данни, понякога за пациенти от последните няколко десетилетия, дори. Това е информация за най-различни състояния и заболявания, за различни лекарства и терапии Свързването на всички тези данни в ясна картина е трудна задача. Събирането на огромни масиви информация има смисъл, само ако можете да ги съхранявате и да работите с тях, т.е. ако разполагате и с компютърен капацитет за това. - Да, имаме информация, която можем да организираме така, че да ни носи познание. На конференцията доста ще се говори за изследвания на човешкия мозък, позволяващи ни конкретна активност по специфична тема да бъде проследена по характерен начин, за да разберем връзката между различни явления и така да си изградим релевантна картина. Така че ни трябва технология за събиране и съхраняване на данни, суперкомпютри за работа с тях, федерация на обширен район със стотици болници и изследователски институти, а накрая - и мрежа от хора, действащи подобно на библиотекари. Те познават тематиката и педантично събират, сверяват и подобряват информацията, за да се използва тя за извличане на познание след това. - Приложението на НРС с времето се еманципира и в списъка не само са нови сфери, но и те го доминират. Засегнати са огромен брой научни сфери - от материалознание през медицина до околна среда. Да вземем контрола над трафика в един град и оптимизирането му. Дори да имате събрани изчерпателни данни за него, няма как да го оптимизирате, ако не разполагате с достатъчно бързи компютри и технологии за миниатюрни чипове. Не може да имате във всеки град по един сегашен компютър с цена от много, много евро и заемащ значително пространство. Но при мрежи със супер високи скорости можете да достигнете и използвате капацитета на такава мощна машина за конкретни малки задачи. Например, за управляване на масите от хора на едно оживено летище или гара при извънредна ситуация. Може да е пожар, инцидент или атентат и ви трябват много бързи компютри, които за секунди да оценят ситуацията и да ви прогнозират поведението на тълпата в следващите 5-15 минути, за да я овладеете по подходящ за сигурността начин. Да поговорим и за контрол върху трафика на глобално равнище. Вече знаем, че за автономните коли не е достатъчно какво прави вашата кола, но и какво вършат останалите, за да си комуникират и да се справят в динамична ситуация. При това самият уред в колата трябва да е компактен и да не струва повече от 1000 евро, ако искаме да го има в бъдеще във всякакъв вид автомобили, големи и малки. НРС може да ни помогнат да съберем изчислителна мощност в една такава малка \"кутия\". Или промените в климата - за да получим прецизни наблюдения, модели и прогнози, е най-добре е да можем да слезем до детайли от едва няколко километра или дори по-малко върху земната повърхност. Говорим за резолюция от типа на 50 на 40-та степен, а това са огромен брой изчисления. - Две са причините. Първата е, че така вътре в ЕС ще имаме хора и институции, които ще търсят решения и ще създават нови научни тенденции. Втората е, че за тяхната работа ще се създават машини, апаратура за целите на реалната наука и производството. Без НРС изоставаш с години и в науката, и в производството. Събитията са толкова динамични, а следващата стъпка в производството може да бъде подготвена от нови технологии с аванс от 3-4 години. Иначе оставаш зад борда, ставаш страна или регион с втора категория компютри. Европа не може изобщо да си позволи подобно изоставане. България имаше в миналото добра компютърна индустрия и днес е може би най-иновативната страна в района. Но проблемът засяга цяла Европа - трябва да си възвърнем територии в разработването на чипове и системното интегриране от голям мащаб. Всичко това изисква голяма група от компетентни хора, включително специалисти по информационна архитектура - например, свързването на всевъзможни по-малки или дори персонални компютри в един т.нар. модулен суперкомпютър. - Мисля, че изброихте основните. Въпросът е да сме активни на ниво ЕС, както и да убеждаваме правителствата, че националните им икономики ще спечелят от това. Иначе няма темата да се изкачи високо сред приоритетите им. Страни, които не могат сами да си позволят НРС, ще получат чрез достъпа до споделен суперкомпютър или модулен суперкомпютър шанс да привлекат стартъпи. Нуждаем се от софтуер, за да работи всичко това, и относително малки компании могат да ни го осигурят. - Със сигурност ще говорим за приноса, който България и в частност БАН продължава да има. Оформя се общоевропейска група и е добре да си изясним, че Франция може да допринесе с едно, България - с друго. Да не забравяме младите специалисти в това семейство - те изискват от нас Европа да играе водеща роля. Студентите търсят възможности за кариера и трябва да им ги създадем сега. Аз съм виждал с очите си как в началото на 80-те години образованието в Германия положи много усилия в инженерните специалности и десетилетия по-късно икономиката продължава да печели от този импулс. Можем да го повторим отново и отново. Трябва хората да бъдат образовани, да имат цел - не просто да правят пари, а да оставят следа в технологичното развитие и полза за обществото. НРС е сфера, в която младите хора могат да направят и двете - да имат кариера и да постигнат важни неща. - Определено. Искаме \"да запалим\" цяло поколение да започне да иска да постигна важни неща и да надгражда. Проблемите и решенията вече са сложни и ще стават все по-сложни. Няма как да се справим, ако не сме обучили идващите след нас. - Донякъде ще се съглася - да, така е, но той беше уникален, защото успяваше да бъде учен, въпреки тежкото си заболяване, както и защото работеше в сфера за възникването, същността и края на света, в която има - ако щете - мъничко религия и вълнува всеки. При НРС, разбира се, също имаме нужда от добри популяризатори. Но в нашата сфера, образно казано, по-интересна е Голямата машина, отколкото нашият \"Стивън Хокинг\". Китай, например, използва своите НРС като доказателство, че разполага с мощност, потвърждаваща амбицията на страната да бъде световна сила. В Япония, Германия, Франция или Италия суперкомпютрите не само помагат за стратегическата отбрана, но и за самочувствие, че могат да се справят с обществени предизвикателства. ...питате за изкуствения интелект? - Припомням ви, че Стивън Хокинг бе активен противник на създаването на изкуствен интелект. Илон Мъск и Рей Кързуейл - също. В този момент нямам никакви опасения, защото използваме способности за класифициране и възприемане на данни. Не сме докосвали още сферата на креативността, но трябва да сме реалисти - това ще се случи един ден. Просто в този момент ще трябва да сме на морално правилната страна, да сме подготвили регулации с разбиране какво вършим и да не създаваме ситуации извън нашия контрол. Изкуственият интелект вероятно ще ни даде впечатляващи отговори в отделни сфери, но да не бързаме да изпадаме във възторг. Да не забравяме също, че това са машини, изобретени и създадени от хора, заслужаващи почести. Ще го кажа по друг начин: Кой заслужава повече адмирации - Йохан Себастиан Бах или изпълнители на творбите му като Глен Гулд? Съгласете се, че в крайна сметка творецът, оригиналният създател е несравнимо по-важен от която и да е музикална суперзвезда. Изкуственият интелект ще бъде едно от най-великите изобретения на човечеството. Нека говорим повече за хората, работещи по това предизвикателство.", "date": "2018.04.19", "title": "Проф. Томас Липерт: Животът ни пряко ще зависи от суперкомпютри, Европа не може да изостава"}
{"url": "https://www.dnevnik.bg/bulgaria/2018/04/19/3164537_izvestni_i_neizvestni_okolo_aresta_na_desislava/", "text": "Въпреки обилната  информация  във връзка с ареста на кмета на район \"Младост\", предоставена от ръководителя на специализираната прокуратура Иван Гешев и шефа на антикорупционната комисия Пламен Георгиев, два дни след зрелищния  арест на Десислава Иванчева  неизяснените моменти сякаш са повече от фактите. Може би най-много догадки пораждат въпросите защо сега, защо по този начин и чий интерес е накърнен. Вероятно на тях отговор ще има едва когато (и ако, както и самият Гешев предположи) случаят стигне до съда. Какво е известно до момента - досъдебното производство е образувано през февруари тази година по сигнал на \"съвестен гражданин\" - срещу Иванчева е имало множество сигнали за забавени преписки и проект, а в замяна искала от хората да облагородяват градинки и други площи в община \"Младост\" - разследването е за подкуп в особено големи размери. Според данните на прокуратурата Иванчева е поискала 500 хиляди евро за придвижване на документацията за строителство на четири големи обекта. Прокуратурата твърди, че 250 хиляди евро са били, за да бъде разрешен строеж за сграда с обща разгърната застроена площ от 12 500 кв.м. Другата част от сумата е за застрояване от над 37 000 кв. метра, като за тази част Иванчева (по думите на шефа на антикорупционната комисия Пламен Георгиев) направила на бизнесмена \"отстъпка за количество\" - на задната седалка на колата са намерени 56 хиляди евро, като предадените пари във вторник са 70 хиляди евро - задържани са трима - кметът на квартал \"Младост\", заместник-кметът и бивш кмет на квартала, който е бил посредник - по ръцете на задържаните са открити следи от парите - прокуратурата не е работила по случай с толкова голям подкуп и толкова намерени пари. Какво не се знае Според разследващите договорките между предприемача и кметицата са започнали през лятото на 2017 година. Според прокурор Гешев по случая се работи от декември, а сигналът на инвеститора е подаден през февруари. По думите му в него се съдържали много от нещата, които от обвинението вече знаели. \"Човек, който дълги години е живял в чужбина и няма нагласата, манталитета и поведението на някои наши така характерни български особености... В насока: че не възприема начини за разрешаване на проблемите с пари под масата. Този човек е със съвсем различно мислене - европейско мислене в добрия смисъл на тази дума.\" Така ръководителят на специализираната прокуратура Иван Гешев обрисува подателя на сигнала за Иванчева. Той се е обърнал към новосформираната антикорупционна комисия. На няколко пъти строителният предприемач беше определен от Гешев като \"съвестен гражданин\", на когото разследващите благодарят, че е освободил толкова много пари, за да могат да си свършат работата. Името му не се споменава от обвинението Въпреки нежеланието на прокуратурата да съобщи или уточни имената на задържаните (бел. ред. прокурор Иван Гешев нито веднъж не спомена името на кмета Десислава Иванчева, а на мястото на ареста във вторник на въпроси на журналисти дали това е задържаната той е отговарял с: \"Това е мираж\") днес стана известно, че т.нар. посредник е бивш кмет на квартал \"Младост\". По информация на Би Ти Ви става въпрос за Петко Дюлгеров, по когото според прокуратурата също са намерени следи от парите. Той е взел за себе си 14 хиляди евро - което представлява 20% от сумата, получена от предприемача. Дюлгеров беше кмет на \"Младост\" от 2007 до 2011 г., издигнат от ГЕРБ. През 2010 г. партията свали доверието си от него. Според версията, представена от разследващите, първата част от парите - 70 хиляди евро, е трябвало да бъде предадена още преди две седмици. Срещите се отлагали заради Иванчева. Във вторник обаче се стигнало до уговорка, като първо посредникът и инвеститорът се срещнали в заведение на ъгъла на улиците \"Раковска\" и \"Гурко\". Там станало и предаването на парите. С тях посредникът отишъл в друго заведение в градинката \"Кристал\", където се срещнал с Иванчева и нейната заместничка - Биляна Петрова. Те останали два часа там. Парите, за които не става известно в какво са били предадени, са взети именно от Петрова. Именно затова според Гешев задържането не е станало в кафето, защото разследващите искали да изчакат и Иванчева да вземе парите. Посредникът получава своята част от 14 хиляди евро също там. След това тримата се разделят, като жените тръгват към служебния автомобил, шофиран от кметицата. Защо не са задържани, докато са носили парите към колата, е също въпрос без отговор. Неясно остава и в кой момент, ако по тях са открити следи от маркираните банкноти, двете са ги пипали. Според Гешев банкнотите са били в кашон на задната седалка. Автомобилът е минал по \"Шести септември\", завил по \"Славянска\", а след като се включил в бул. \"В. Левски\", бил спрян от служители на антикорупционната комисия и отряда за задържане \"Кобра\". Колата била пресрещната пред Спортната палата, защото според Гешев е можело да бъде изгубена в трафика на София. Обяснението, че моментът на задържане е трябвало да бъде точно този, е, че при толкова голяма сума пари е нямало гаранции дали те няма да бъдат внесени в банка или унищожени, или изядени (по думите на Гешев).  Огледът на колата, претърсването й, описът на банкнотите - процесуалните действия, за които прокурор Гешев твърди, че са били направени по този начин, за да се спазят правата на задържаните, са се случили в отсъствието на адвокат, като за това няма обяснение от страна на разследващите. Повече от четири часа до задържаните не са били допуснати защитници. Адвокатската защита е безусловно право от момента на задържането. \"Липсата на адвокатска защита по време на първите действия от задържането и разследването компрометира самото събиране на доказателства\", пише в блога си юристът Любомир Авджийски. Гешев съобщи, че работното обвинение за Иванчева, заместничката й и посредника е по чл. 302а от Наказателния кодекс – подкуп в особено големи размери, представляващ особено тежък случай. Според прокурора обаче е възможно по-късно на тримата да бъдат повдигнати обвинения за организирана престъпна група, пране на пари или др. Предстои и да бъде взето решение дали и за тримата ще бъде поискана от съда постоянна мярка задържане под стража.", "date": "2018.04.19", "title": "Известни и неизвестни около ареста на Десислава Иванчева"}
{"url": "https://www.dnevnik.bg/sviat/2018/04/19/3165233_evropeicite_i_feisbuk_-_kak_kompaniiata_spazva_novite/", "text": "Идната седмица \"Фейсбук\" ще предостави на европейските си потребители възможност да решат каква част от данните им споделя с рекламодатели. Това обявиха от социалната мрежа, като уточниха, че инициативата е част от усилията им да се съобразят с новия  Общ регламент за защита на личните данни  ( GDPR ). С времето тези възможности ще станат достъпни и за потребителите по целия свят. Реклами, базирани на данни от партньори \"Рекламите на \"Фейсбук\"  са по-релевантни, когато използваме данни от партньори – като сайтове и приложения, които използват бутона ни \"Харесвам\" (Like). Ще помолим хората да прегледат информация за този тип реклами и да изберат дали искат ние да използваме тези данни, за да им показваме реклами\", обясняват от социалната мрежа. Информацията в профила Ако потребителят е споделил политическите и религиозните си възгледи и информация за интимните си връзки, той ще трябва да реши дали да удължи вече  даденото на \"Фейсбук\" разрешение  да използва тези данни. \"Както винаги, включването на тази информация в профила не е задължително. Улесняваме хората да я изтрият, ако преценят, че вече не искат да я споделят.\" Лицевото разпознаване Според компанията на Марк Зукърбърг опцията за лицево разпознаване служи за  защита на потребителите  и за подобряване на изживяванията, които социалната мрежа им предлага – така например те могат да разберат дали други хора използват снимките им и да получат предложения кои свои приятели да \"отбележат\" в снимки и видеа. Сега \"Фейсбук\" дава на потребителите в ЕС и Канада възможност да включат тази опция. GDPR Европейците ще получат и инструкции как да се свържат с  отговорника по защита на личните данни , който компанията е длъжна да има след 25 май, когато GDPR влиза в сила. Специална защита влиза в сила и за непълнолетните потребители на \"Фейсбук\". Те например няма по подразбиране да публикуват съдържание, достъпно за всекиго. Функцията за лицево разпознаване не е достъпна за тях, ограничен ще бъде и достъпът до данни като рожденото им място или ден. Още по-строг е контролът върху профилите на деца на възраст между 13 и 15 години (по-малките нямат право изобщо да имат профил).", "date": "2018.04.19", "title": "Европейците и \"Фейсбук\" - как компанията спазва новите правила за личните данни"}
{"url": "https://www.dnevnik.bg/sport/2018/04/19/3165320_grigor_dimitrov_izliza_v_tursene_na_purvi/", "text": "Григор Димитров излиза днес за втория си индивидуален мач на червени кортове през 2018 г. Българският тенисист ще се изправи срещу германския ветеран Филип Колшрайбер в двубой от третия кръг на турнира от сериите \"Мастърс\" в Монте Карло. Мачът е втори на втория по големина корт - \"Принцовете\", като се очаква да започне около 14.00 ч. Програмата започва в 12.00 часа с двубоя между Давид Гофен и Роберто Баутиста Агут. Димитров преследва първия си четвъртфинал на червени кортове от 2016 г. Последното му участие във финалната четворка в турнир на клей беше в Истанбул, когато допусна кошмарната загуба от Диего Шварцман в мача за титлата. Българинът не е достигал до четвъртфиналите в състезание от сериите \"Мастърс\" на червено от цели три години. Последното беше в Монте Карло през 2015 г., когато беше спрян от Гаел Монфис след победи над Фернандо Вердаско, Фабио Фонини и Стан Вавринка. Димитров ще играе за втори път срещу Колшрайбер, който заема 40-ото място в световната ранглиста. Първата им среща отново беше на клей - в първия кръг на миналогодишния мастърс в Мадрид, когато българинът спечели със 7:6 (7), 6:4. Колшрайбер е на 34 години и има осем титли в кариерата си, като всичките са от категория \"АТП 250\", а шест от тях - на клей. Германецът е достигал до 16-ата позиция в света през 2012 г., когато записа най-доброто си участие в турнирите от Големия шлем - четвъртфинал на \"Уимбълдън\". Той стигна до третия кръг в Монте Карло, след като на старта победи с лекота американеца Тенис Сандгрен - 6:2, 6:2, а след това спечели убедително и срещу миналогодишния финалист в турнира Алберт Рамос - 6:4, 6:2. Димитров почиваше в първия кръг като поставен под №4, а в първия си мач преодоля кошмарен първи сет срещу френския специалист на двойки Пиер-Юг Ербер, за да се наложи с 3:6, 6:2, 6:4. Световният №5 участва за шеста поредна година в Монте Карло. Освен през 2015 г. той игра четвъртфинал още веднъж - при дебюта си през 2013 г., когато загуби от рекордьора по титли в княжеството Рафаел Надал в оспорвана трисетова битка. Колшрайбер също има два четвъртфинала като най-добри резултати при досегашните си десет участия в Монте Карло - при дебюта си през 2007 г., когато започна от квалификациите и беше спрян от бъдещия шампион Надал, и през 2010 г., когато отстъпи на друг испанец - Давид Ферер. Победителят от втората среща между Димитров и Колшрайбер ще се изправи в четвъртфиналите срещу Гофен или Баутиста Агут. ", "date": "2018.04.19", "title": "Григор Димитров излиза в търсене на първи четвъртфинал на клей от 2016 г."}
{"url": "https://www.dnevnik.bg/politika/2018/04/19/3165159_suvetut_za_sigurnost_pri_prezidenta_shte_obsujda/", "text": "Заседание на Консултативния съвет за национална сигурност ще се проведе днес в президентството. Обявената тема е: \"Актуални рискове и заплахи за националната сигурност на Република България. Състояние на Въоръжените сили. Необходими мерки\". Основната тема ще е модернизацията на армията. Ще бъдат обсъдени и международната обстановка и заплахите за България от развитието на конфликта в Сирия, за което  съобщи министърът  на отбраната Красимир Каракачанов в петък. Проектите за инвестиционен разход за \"Придобиване и поддръжка на основна бойна техника за изграждане на батальонни бойни групи от състава на механизирана бригада\" и за \"Придобиване на нов тип боен самолет\" бяха разгледани на заседание на Съвета по отбрана на 4 април. След обсъждането министърът на отбраната Красимир Каракачанов е взел решение да стартира  процедурата за представянето на проектите  в Министерския съвет и за приемането им от Народното събрание. Проектът за придобиване на основна бойна техника за Сухопътните войски е за 150 броя бойна и специална техника за три батальонни бойни групи, на системи и допълнително оборудване. Проектът е за 12 години с прогнозна стойност 1,22 млрд.лв. (без ДДС, мита, данъци и т.н). От тях за системи и допълнително оборудване са предвидени 200 млн. лв. На 9 януари Консултативният съвет за национална сигурност реши да бъде подготвена нова програма за развитие на отбранителните способности на въоръжените сили на Република България, която да обхване периода от 2020 до 2030 г. След заседанието тогава президентът обяви, че приветства приетия от правителството план, според който до 2024 г. разходите за отбрана трябва да бъдат до 2% от БВП. До 30 септември т. г. трябва да бъде извършен преглед и при необходимост актуализиране на плана за повишаване на разходите за отбрана по-рано.", "date": "2018.04.19", "title": "Съветът за сигурност при президента ще обсъжда модернизацията на армията и Сирия"}
{"url": "https://www.dnevnik.bg/sport/2018/04/19/3165356_radostin_stoichev_beshe_uvolnen_ot_modena_sled_bunt_na/", "text": "Треньорът на волейболния \"Модена\" Радостин Стойчев беше уволнен в сряда късно вечерта заради бунт от страна на целия отбор. Играчите на състава бяха участници в телевизионно предаване, където се обявиха против методите на Стойчев и поискаха той да бъде освободен. В резултат на безпрецедентната изява на волейболистите 12-кратният шампион на Италия и четирикратен победител в Шампионската лига обяви, че се разделя с българския специалист. \"Прекратихме трудовите си взаимоотношения с наставника Радостин Стойчев. Благодарим му за положените усилия\", гласи съобщението на тима. До уволнението на Стойчев се стигна, след като в основата на бунта са двамата лидери на отбора Бруно Резенде и Ървин Нгапет. Двамата трябваше да бъдат гости в телевизионното предаване Barba & Capelli, но заедно с тях в студиото дойдоха всички останали от тима с изключение на българина Чоно Пенчев. \"Опитахме да направим здрава група, да има сплав в тима, но отношенията не са добри. В състава няма атмосфера на приятелство и смятаме, че това е вината на треньора\", каза френският национал Нгапет. Колегата му Бруно обяви, че най-вероятно ще напусне отбора, ако Радостин Стойчев остане на поста си. \"Ако Радо си тръгне, ще кажа на Бруно да остане\", обясни пък Нгапет. Българският треньор е освободен дни след отпадането на \"Модена\" на полуфинал в плейофите на италианското първенство. Тимът на Стойчев отстъпи с 1:3 победи на шампиона \"Лубе Чивитанова\". Българският треньор застана начело на  \"Модена\" на 8 май 2017 г .", "date": "2018.04.19", "title": "Радостин Стойчев беше уволнен от \"Модена\" след бунт на целия отбор"}
{"url": "https://www.dnevnik.bg/photos/2018/04/19/3164886_fotogaleriia_radost_tuga_i_nadejda_v_detskite_knigi/", "text": "Във фоайето на Младежкия театър е подредена изложбата \"Радост, тъга и надежда – 16 илюстрации за детски книги от български художници\", съобщиха от Асоциация \"Българска книга\". Изложбата е в рамките на първия  , чието първо издание се провежда до 22 април в  .", "date": "2018.04.19", "title": "Фотогалерия: Радост, тъга и надежда в детските книги"}
{"url": "https://www.dnevnik.bg/evropa/2018/04/19/3164708_makron_-_noviiat_vodach_na_evropa/", "text": "Еманюел Макрон твърди, че именно  той е убедил американския президент Тръмп  да предприеме  въздушните удари в Сирия  в отговор на химическата атака в град Дума. Това беше второто  голямо интервю  на френския президент в една паметна седмица. Очевидно Макрон не е искал да прилича на своя предшественик Оланд, който през 2013 г. беше подготвил всичко, за да вкара Франция във войната заедно с американците. Още тогава режимът на Асад извършваше атаки с бойни отровни вещества. Но предшественикът на Тръмп Барак Обама се отказа в последния момент да действа и французинът се почувства предаден. Сега Еманюел Макрон успя да избегне тази конфузия. Нито пък повтори грешката на Обама да наблюдава бездейно как някой нарушава червената линия. Спорно е дали това е пътят за подобряване на положението в Сирия. Ясно е обаче едно - френският президент се показва като силен държавник.  Като човек, който изпълнява това , което е казал. Макрон обаче трябва да е разбрал и това, че много бързо европейският водач може да се окаже напълно сам - особено пък когато нещата опират до война или мир. Макрон се опитва да прави нещо Приетата този понеделник декларация на европейските външни министри звучи повече от познато - там се говори например за допускане в Сирия на хуманитарни мисии, за примирие и за нуждата от политическо решение. Липсва само искането за въвеждане на забранена за полети зона. Всички тези неща, които европейците сега изтупват от прахта, се обсъждат от години. Да, предложенията са конструктивни, но те едва ли ще променят нещо за хората в Сирия. Западът се провали и Макрон знае това. Той обаче иска да създаде впечатлението, че в Европа има поне един политик, който се опитва най-сетне да стори нещо. И за таза цел използва всички възможности. По всички канали Освен двете си обширни интервюта отпреди няколко дни вчера  той държа реч в европарламента за бъдещето на ЕС . В четвъртък се среща с германския канцлер в Берлин, която Макрон очевидно не иска да оставя извън играта. Това обаче няма да е толкова лесно - в момента френският президент присъства навсякъде толкова масирано, че ще трябва доста да се потруди, за да остави впечатлението за тясно сътрудничество с Германия. Така беше и докато той търпеливо чакаше съставянето на новото правителство в Берлин. Когато обаче става дума за военни въпроси, Германия почти автоматично е извън играта. Това между другото се отнася до почти всички големи страни - членки на ЕС. Когато нещата опират до използването на военна сила или до отбрана, всяка държава трябва да разчита сама на себе си въпреки всички планове за обща европейска външна политика и политика на сигурността. Това се вижда и от  общата декларация на европейските външни министри  - всички дадоха сдържана подкрепа за въздушните удари. И нищо не се е променило - по военните въпроси черната работа по правило вършат само Франция и Великобритания. Всички други европейски страни нямат нито волята, нито техническите възможности да извършват въздушни удари като тези от миналата събота в Сирия. Мнозина намират това за добре. Но това не е достатъчно, за да бъдат вземани на сериозно на международната сцена. Центърът на тежестта се измества към Париж Освен плам, харизма и широки компетенции френският президент е един от малкото политици в Европа, който притежава и военната мощ, за да бъде признат в глобален мащаб. Това, което прави Германия в сферата на икономиката, е изключително важно. Но в сирийския конфликт страната всъщност не играе никаква роля. Това разпределение на ролите може да работи в ЕС, но във властовата мощ, концентрирана у Берлин и Париж, Макрон постепенно измества центъра на тежестта към себе си. И той показва, че се отнася много сериозно към думите си. Изстрелването на ракети е много различно от търсенето на формула за един общ европейски финансов министър. По този начин Макрон се разделя окончателно със своята младежка непринуденост, която също му помогна за изборната победа миналата година. ЕС и светът виждат един нов френски президент. Той е по-трезв, по-сериозен и по-решителен. Те виждат Макрон като авторитет и главнокомандващ. По този начин той се превръща в модел и за много от европейските му колеги. Може би не по всички въпроси, но със сигурност по много. И най-вече по външнополитическите. Тази позиция обаче не му носи само предимства. Водач всъщност е онзи, когото другите с радост следват. Макрон обаче е и лидерът, зад когото много други обичат да се крият.", "date": "2018.04.19", "title": "Макрон - новият водач на Европа"}
{"url": "https://www.dnevnik.bg/sport/2018/04/19/3165089_ot_medicinskata_prestilka_do_medala_v_bostunskiia/", "text": "Лошите метеорологични условия в Бостънския маратон доведоха до множество изненади и интересни моменти.  Японецът Юки Каваучи и американката Дезирe Линдън  сложиха край на продължилата повече от десетилетие африканска доминация. Каваучи стана първият представител на своята страна с победа в надпреварата от 31 години, а Линдън - първата победителка от САЩ от 1985 г. Голямата звезда на маратона обаче беше друга американка - Сара Селърс. Никому неизвестна в света на бягането до този момент, 26-годишната състезателка се превърна в голямата сензация в Бостън и беше сред най-коментираните теми в социалните мрежи след края на надпреварата. Селърс, която работи като медицинска сестра на пълен работен ден в Аризона, шокира всички с второ място в крайното класиране. Селърс финишира с личен рекорд от 2.44:04 часа, като остана на 4:10 минути от победителката. Постижението на американката е впечатляващо предвид факта, че това е едва вторият маратон, който пробягва. Първият е в Юта през септември 2017 г. Селърс го печели и по този начин добива право на участие в Бостънския. Американката се записва за състезанието единствено заради участието на 24-годишния си брат Райън. Тя влиза в състезанието без големи очаквания, като дълго време след финала не можеше да осъзнае постигнатото. \"Не вярвах, когато задминавах някои от жените, към които имам огромно уважение като спортисти и хора. Имах усещането, че сънувам и скоро ще се събудя, но не се случваше\", разказва Салърс. В най-смелите си прогнози американката е очаквала да си върне входната такса за участие, която е 185 долара. С второто си място в надпреварата тя заработи 75 хиляди долара от наградния фонд. \"Дори не съм си представяла, че това е постижимо. Съпругът ми и аз тъкмо се дипломирахме, така че се надяваме, че ще успеем да покрием студентските ни заеми\", сподели Селърс. По време на подготовката си за маратона в Бостън тя е ставала всяка сутрин в 4.00 часа, за да бяга, а в 6.30 часа е започвал работният й ден в болницата. Селърс е категорична, че не би напуснала работата си, за да се занимава професионално с бягане на дълги разстояния. \"Определено планирам да продължа да работя. Това прави тренировките ми по-предизвикателни\", разказва американката. В колежа тя е била перспективен състезател на средни и дълги разстояния на писта. Преди пет години обаче чупи кост в ходилото си, което не й позволява да стъпва в продължение на година. Селърс гледа да страни от светлината на прожекторите и не приема себе си като модел за подражание. \"До момента не съм направила нищо забележително. С историята ми вероятно се свързват много хора, които работят усилено и имат големи цели. Страхотно е да покажеш, че понякога можеш да имаш добър ден и усилията ти да се отплатят\", каза още Селърс.", "date": "2018.04.19", "title": "От медицинската престилка до медала в Бостънския маратон: Историята на Сара Селърс"}
{"url": "https://www.dnevnik.bg/sviat/2018/04/19/3165017_zashto_sauditska_arabiia_izvednuj_reshi_che_kinoto_e/", "text": "Саудитска Арабия ще отвори първото си кино от 35 години, прожектирайки филма \"Черната пантера\". Защо след десетилетия на забрана сега няма проблем да се отиде на кино? Решението на Саудитска Арабия да се вдигне забраната върху киното е част от една по-широка обществена промяна. През 20 век управляващата династия Ал Сауд можеше да разчита на две властови опори: изобилното петролно богатство и негласното споразумение с консервативните религиозни духовници. Сега обаче страната трябва да се приспособи към 21 век, когато петролното богатство няма да е достатъчно за финансиране на държавнитее разходи и създаване на работни места и когато духовенството ще има по-слабо влияние отпреди върху членовете на кралското семейство. Както в другите близкоизточни държави, населението на Саудитска Арабия е преобладаващо младо: мнозинството от 32-милионните жители на страната са под 30 години. Крал Салман издигна най-малкия от синовете си, 32-годишния Мохамед бин Салман, до високата позиция на принц престолонаследник отчасти за да установи връзка с това мнозинство от млади хора. МБС, както наричат престолонаследника, обаче има тежка задача. Той трябва наглежда прехода към по-малко зависима от петрола икономика, при която младите саудитци вероятно няма да се радват на същия жизнен стандарт, както техните родители. На тях няма да им бъде подсигурена работа в държавния сектор и ще трябва да работят по-здраво в частния. Цената на жилищата често става повод за оплакване, докато в здравеопазването и образованието започва приватизация. Западни наблюдатели редовно смятат, че Саудитска Арабия накрая ще трябва да намали икономическите облаги за своето население и че това ще доведе до натиск за повече политически права. МБС обаче, изглежда, предлага различен модел. Всъщност той казва: \"Работете добре, не критикувайте системата, Като съседен Дубай той предлага до известна степен по-голяма обществена свобода вместо по-голяма политическа свобода. Киносалоните са част от това. Но дали саудитците наистина искат по-либерално общество? В продължение на години представители на саудитските власти казваха, че населението е силно консервативно; сега те създават впечатление, че то е отворено, динамично и технически просветено. Всъщност обществените настроения в Саудитска Арабия са доста разноообразни. Хората са разпръснати върху голяма територия, с много различен житейски опит и равнище на доходи. Над един милион саудитци са учили в чужбина, докато други са потопени в много традиционна култура. В частност има големи разлики в начина на живот на жените, доколкото възможностите им да учат, пътуват и работят се определя от техния \"мъж попечител\" - баща им или съпруга, когато се омъжат. След като правителството отмени забраната за жените да шофират и започна да насърчава концертите и филмите, които бяха забранени в продължение на години, започнаха дебати за скоростта на промяната и културните модели, които страната трябва да развие. Именно такъв е случаят с правата на жените. Що се отнася до филмите обаче, технологиите се направили забраната на киното близка до абсурда. Едно изследване от 2014 г. показва, че две трети от саудитците, използващи интернет, веднъж седмично. Девет от десет саудитци имат смартфон. Хора, които хващат нискобюджетен полет до Бахрейн или Дубай, могат да отидат на кино там. Държавната авиокомпания, \"Сауди еъруейз\", излъчва филми в своите самолети, макар че \"неподходящите\" изображения като оголени ръце или бутилки вино често са прикривани. Има дори филмови фестивали, при които временно биват монтирани екрани на открито. И неколцина саудитци започнаха да правят филми, сред които \"Уаджда\", който спечели \"Златна палма\" в Кан, и романтичната комедия \"Барака среща Барака\". Държавен орган изчисли, че през 2017 г. саудитците са похарчили 30 млрд. долара (21 млрд. евро) за развлечения и пътувания на други места в Близкия изток. Това е близо 5% от годишния брутен вътрешен продукт (БВП) на Саудитска Арабия. В момент, когато петролното богатство намалява и страната търси нови икономически сектори за развитие, съществуват очевидни икономически доводи за  отваряне на развлекателния сектор  и връщане на парите обратно в страната, където могат да създадат работни места. На практика първите кина, открити в Саудитска Арабия, са собственост на държавния суверенен резервен фонд, Общественият инвестиционен фонд, в партньорство с международната верига Ей Ем Си. Правителството не само разреши кината, но и се надява да печели от тях. Вместо да запитаме: \"Защо сега?\", въпросът би трябвало да бъде: \"Защо отне толкова време?\" Забраната обаче никога не е имала отношение само към общественото мнение. Консервативната обществена политика бе насочена към успокояване на влиятелното духовенство. Тази негласна сделка накара духовенството да проповядва най-вече подчинение към владетеля, получавайки в замяна значимо влияние върху обществения живот и семейното право.  Сега политическата и обществена роля на това духовенство се променя. Да, назначените от държавата духовници са още по местата си, изказвайки консервативни възгледи, но те отстъпват пред решенията на политическите лидери. През 2017 г. главният мюфтия бе цитиран да казва, че кината може да показват \"безсрамни и неморални\" филми и че те биха насърчили смесването между половете. Някога това би сложило край на дебата. Но не и сега.  От създаването на страната на духовенството се гледа като на важен авторитет за общественото мнение, който може да осигури социално съгласие и уважение към властта. Общественото влияние на духовниците обаче означава също, че когато те не са съгласни с нещо, биха могли да увлекат след себе си значителни обществени слоеве. Настоящите управници смятат, че имащото значителна власт духовенство може да бъде политически опасно било то чрез вдъхновяване на ислямските екстремисти или чрез по-мирни искания за споделяне на политическата власт. Правителството му показва, че то ще има по-малко власт и влияние, отколкото в миналото. Така филмовата премиера в Рияд тази седмица показа, че развлеченията и отдихът могат да открият пътя към дълбоки политически, икономически и обществени промени. /БТА", "date": "2018.04.19", "title": "Защо Саудитска Арабия изведнъж реши, че киното е позволено"}
{"url": "https://www.dnevnik.bg/bulgaria/2018/04/19/3165359_okoto_na_postradaliia_na_derbito_levski-cska_policai/", "text": "Окото на  пострадалия на дербито \"Левски\" - ЦСКА полицай  ще бъде спасено, казаха днес от болница \"Царица Йоанна - ИСУЛ\". Снощи 24-годишната жена, която работи в жандармерията от половин година, е била оперирана. Общото ѝ състояние е стабилно. \"Операцията протече много гладко за този тип тежки травми. Възстановихме целостта на окото. Зашихме роговицата. Окото няма да бъде загубено, а точна оценка на зрението можем да дадем след 3 до 6 месеца. Предстоят допълнителни операции\", заяви по \"Нова телевизия\" началникът на Очната клиника в ИСУЛ доц. д-р Борислав Кючуков. Пострадалата жена ще остане под лекарско наблюдение няколко дни. От полицията задържаха над 40 души в опит да установят кой точно от феновете е хвърлил бомбичката. По Би Ти Ви главният секретар на МВР Младен Маринов обяви, че пострадалите полицаи са били от резерва и са се намирали във входа за автомобили под един от секторите на стадиона, което говори, че бомбичката не е попаднала при тях случайно, а те са били целта. Според него става въпрос за хулигански подбуди. В отговор на въпрос Маринов обяви, че няма начин полицията да предотврати внасянето на взривни вещества.", "date": "2018.04.19", "title": "Окото на пострадалия на дербито \"Левски\" - ЦСКА полицай ще бъде спасено"}
{"url": "https://www.dnevnik.bg/bulgaria/2018/04/19/3165365_rabotata_na_cvetanov_e_da_sledi_prezidenta_i_da_go/", "text": "Господин Цветанов това работи. Неговата работа е да следи какво казва президентът, да го ругае публично, при това ползвайки квалификации, каквито не би трябвало да ползва нито един политик, каза днес по Би Ти Ви вицепрезидентът Илияна Йотова. Тя уточни, че за нея и Румен Радев са гласували над един милион българи, докато председателят на парламентарната група на ГЕРБ дори не е спечелил преференция на изборите. Коментирайки  речта на президента пред студенти , която предизвика много коментари, Йотова обясни, че тъмната площадка трябва да бъде разширена, защото корупционни практики има в широк кръг сфери. Според вицепрезидента в тази област е и  сделката за ЧЕЗ . Йотова определи като недостойна реакцията на премиера Бойко Борисов,  който вчера нареди на министрите  да запознаят държавния глава с процедурите за всички големи сделки в техните ведомства. Според нея подобен доклад трябва да се изнесе пред обществото и парламента, който контролира обществените поръчки. Вицепрезидентът припомни, че премиерът не е отговарял пред парламента от месеци, а когато въпроси за поръчките се задават на министрите, те отговарят проформа. С решението за Скрипал си запазихме най-ценното В отговор на въпрос Илияна Йотова определи като правилна позицията на България, която  не изгони руски дипломати  заради  случая Скрипал.  \"България не е сама. Ние сме в група с държави, които си запазиха най-ценното - възможността да бъда посредници между единия и другия лагер. За Йотова решението на правителството е било работещо, но страната е загубила инерцията, за да може да се ангажира по-серизоно с посредническа функция. Според нея българското председателството до момента е успешно, но няма да е излишно страната да реагира с повече самочувствие. Жалко, че човек като Плевнелиев е бил президент Коментирайки критики към нея и Румен Радев на президента от 2012 до 2017 година Росен Плевнелиев, Илияна Йотова обяви: \"Жалко, че този човек е бил президент на България\". Тя не се съгласи с критиките, че не поздравява по подобаващ начин българския патриарх, но пък почита руския. \"С целуването на ръка показах уважението си към Руската православна църква заради нейната роля по време на Руско-турската освободителна война. Не съжалявам за това, което съм направила, като моето уважение към българския патриарх е много по-голямо\", завърши вицепрезидентът.", "date": "2018.04.19", "title": "Работата на Цветанов е да следи президента и да го ругае публично, обяви вицепрезидентът"}
{"url": "https://www.dnevnik.bg/evropa/2018/04/19/3165362_konfiskuvane_na_telefoni_10_g_chakane_za_grajdanstvo/", "text": "Австрийското правителство се готви да прокара закон, според който бежанците по-трудно ще получават гражданство, предадоха \"Ройтерс\" и \"Франс прес\". Мерките в одобрения вчера от правителството законопроект предвиждат конфискуване на парите в наличност на кандидатите за убежище за покриване на разходите по престоя им и дори конфискуване на мобилния им телефон, за да се установи откъде са, какъв е бил маршрутът им и която е първата страна от Европейския съюз, в която са влезли. \"Съвсем преднамерено си поставихме за цел да се борим срещу незаконната миграция, както и със злоупотребите с предоставянето на убежище\", заяви на пресконференция австрийският канцлер Себастиан Курц след седмичното заседание на кабинета. Текстът, представен на министерския съвет от управляващата дясна коалиция, е критикуван от опозицията и правозащитни организации, които обявиха мерките за незаконни или прекалени. Някои от тях са сходни с тези, които приеха други европейски страни - през 2016 г. Дания въведе конфискуване на ценности от бежанците, за да се платят разходите по престоя им. Австрия ще иззема от бежанците пари в брой само до 840 евро, както е в съседните Германия и Швейцария. Законопроектът, който трябва да бъде гласуван в парламента до лятото, предвижда бежанците да чакат за гражданство 10 години вместо 6, както е сега. Той предвижда също хора, получили убежище, но осъдени от австрийските власти и излежали присъдата си, да влизат незабавно в центрове за задържане, за да бъдат екпулсирани. Бежанците ще губят правото на пребиваване в Австрия, ако пътуват до родината си \"на почивка\". Правителството предвижда също да намали социалните помощи за бежанците. Дебатите за имиграцията и интеграцията бяха в центъра на предизборната кампания миналата есен. В резултат на бежанския наплив през 2015-2016 г. в страната с 8.7 милиона жители бяха подадени над 150 000 молби за убежище, което се равнява на близо 2% от населението й. Много от пристигащите мигранти бягаха от войни и бедност в Близкия изток и Африка, но след първоначалното съчувствие дойде безпокойството от нарастването на числеността им. Консервативната Австрийска народна партия на канцлера Себастиан Курц, която спечели изборите и се съюзи с крайнодясната Партия на свободата на вицеканцлера Хайнц-Кристиан Щрахе, обяви в коалиционната програма намерения за по-строго законодателство. Организацията \"Амнести интернешънъл\" осъди австрийския законопроект, който според нея засилва разделенията в обществото. /БТА", "date": "2018.04.19", "title": "Конфискуване на телефони, 10 г. чакане за гражданство: какво готви Австрия за бежанците"}
{"url": "https://www.dnevnik.bg/na_put/2018/04/19/3164887_nosht_sred_laletata_v_parka_kukenhof/", "text": "Романтика в цветя\" е мотото на тазгодишното издание на парка \"Кукенхоф\" в Холандия, най-голямата пролетна градина в света с лалета, нарциси и други пролетни цветя. Темата е избрана неслучайно: паркът води началото си от епохата на Романтизма, като в началото е бил градината на замъка \"Кукенхоф\". Засадените есента над 50 000 луковици сега са разцъфнали красиво, пресъздавайки наистина романтична цветна мозайка. Какъв по-романтичен декор за представление на \"Ромео и Жулиета\"? Тази седмица е истинска пролет в Холандия и хиляди туристи посещават \"Кукенхоф\". Докато паркът затвори врати в средата на май, броят им се очаква да надмине един милион. Организаторите на изложението са се постарали да предложат на посетителите и идеи да направят за своите градинки. Наистина не можете да не се вдъхновите от \"Градината на Купидон\", когато преминете през \"портата за целувки\" и се окажете обградени от червени и бели цвята. Слънце и синьо небе ви очакват във Ваканционната романтична градина, където под палмови дръвчета двойките могат да се наслаждават на ярките цветове на пролетните цветя. Прочутият холандски градинар Роб Верлинден е направил една много специално градина – романтична източна градина. Романтиката си е романтика, но една градина може да изглежда и бунтовнически: градина без правила, с колоритен и забавен поглед към градинарството. Друга идея е градина \"Делфтско синьо\" - много сини и бели пролетни цветя с тук-там червено тире. Не може да не вдъхнови \"Градината на хипстъра\": мъжете имат нужда от своята пещера, пък било тя и на открито, в градината. \"Чаена градина\": различни видове мента, лайка, анасон и какво ли не още билки можете да гледате на балкона или на прозореца. Какво може да е по-забавно от чаша чай от пресни билки, набрани в собствената ви малка градинка. И накрая, но не последно: \"Градината на здравето\". В Холандия все по-често правят градини на открито върху покриви над офисите и болниците. Един час на открито и на слънце прави чудеса, дори и да е покрива на мол. Стига да е зелено За първи път тази година Койкенхоф и Booking.com предлагат Любителите на пролетните цветя могат да се събудят сред безбрежните полета с лалета и в цветни аромати след нощувка в малка кокетна палатка в Кукенхоф. Незабравимо преживяване да видиш на ранина как лалетата се отварят към слънцето. Възможностите за това преживяване са ограничени и трябва да побързате. Днес (19 април) от 10 часа е последният шанс да запазите нощувка за двама на принципа \"който първи дойде\" за дните 20, 21 и 22 април. Цената е 69 евро на нощ, нали сега е 69-тото издание на парка \"Кукенхоф\". Догодина сигурно ще е 70 евро.", "date": "2018.04.19", "title": "Нощ сред лалетата в парка \"Кукенхоф\""}
{"url": "https://www.dnevnik.bg/evropa/2018/04/19/3165368_novite_mita_na_sasht_izkriviavat_svetovnata_turgoviia/", "text": "Еврокомисарят за търговията Сесилия Малмстрьом заяви вчера, че новите американски мита върху стоманата и алуминия деформират световната търговия и могат да подкопаят надеждите за икономически растеж, предаде \"Асошиейтед прес\". Тя изтъкна, че ЕС няма да предложи отстъпки, за да бъде изключен от  американските вносни мита  преди 1 май. Президентът на САЩ Доналд Тръмп даде срок до 1 май на ЕС и шест други стани да преговарят за  постоянно освобождаване от вносните мита  - 25 процента върху стоманата и 10 процента върху алуминия. Наблюдаваме възстановяване и потенциален растеж в търговията и световния растеж, но той е застрашен от тези мита, каза еврокомисарят пред журналисти в Страсбург. Можем вече да забележим тенденция на нарушаване на търговията, което засяга също и ЕС, допълни тя. ЕС подготви списък с \"балансиращи\" мита на стойност 2.8 милиарда евро (3.4 милиарда долара) за американски продукти, ако не бъде изключен за постоянно от тарифите. По думите й американските мита са \"чист протекционизъм\". \"Не сме предложили на САЩ нищо. Няма да им предложим нищо, за да бъдем изключени от митата, за които смятаме, че не отговарят на правилата на Световната търговска организация (СТО)\", каза тя. Очакваме да бъдем изключени от тези мерки постоянно и безусловно, допълни еврокомисарят. Тя отбеляза, че преговорите с Вашингтон продължават, но ЕС все още не е получил гаранция. Малмстрьом също така изрази безпокойство от  напрежението в търговията между САЩ и Китай , описвайки евентуалното му засилване като нещо, което може да е много обезпокоително за световната икономика. /БТА", "date": "2018.04.19", "title": "Новите мита на САЩ изкривяват световната търговия, каза еврокомисар Малмстрьом"}
{"url": "https://www.dnevnik.bg/sviat/2018/04/19/3165363_emanjuel_makron_shte_poseti_sasht/", "text": "Френският президент Еманюел Макрон планира тридневно държавно посещение в САЩ, което ще започне следващия понеделник, съобщава Елисейският дворец, цитиран от БТА. Основни теми на  разговорите му с президента Доналд Тръмп  ще бъдат споразумението за иранската ядрена програма, търговския конфликт между САЩ и Европейския съюз, борбата с тероризма, Северна Корея, Сирия и отношенията с Русия. Това ще е първото държавно посещение на чуждестранен лидер в САЩ по време на мандата на Тръмп. Президентът Макрон ще произнесе в сряда реч на английски език пред общо заседание на двете камари на Конгреса - рядко оказвана чест на чужд държавен лидер. Париж подчертава, че главната цел на визитата е \"да бъдат продължени и укрепени интензивните отношения\" между двамата държавни лидери.", "date": "2018.04.19", "title": "Еманюел Макрон ще посети САЩ"}
{"url": "https://www.dnevnik.bg/bulgaria/2018/04/19/3165388_policiiata_raboti_i_imame_rezultati_kaza_glavniiat/", "text": "Полицията работи и имаме резултати. Говорейки само за случаите в развитие, създаваме впечатление, че полицията не работи, каза днес по Би Ти Ви главният секретар на МВР Младен Маринов. Като примери за успешна работа той посочи разкритото  убийство в Борисовата градина ,  атентата срещу Алексей Петров  и  отвличането на Адриан Златков . Говорейки за  предлаганата промяна в закона , която разширява правомощията на охранителите, Маринов обяви, че в случая МВР не отстъпва от задълженията си, които му вменява законът. \"Даването на правомощия на частни охранители е една възможност, като става дума за търговска дейност охрана. Не сме казали, че МВР не може да се справи\", обобщи главният секретар на министерството. В отговор на въпрос той обяви, че все още не е изяснено с каква кола са  избягали двамата рецидивисти  – Владимир Пелов и Радослав Колев, от Софийския централен затвор. По думите му дори не е ясно дали са избягали с автомобил. Маринов подчерта, че със сигурност бегълците ще бъдат открити. По случая със  залятата с киселина жена в София  той посочи, че основно се работи по версия за личен мотив. \"Не сме убедени, че 100% ни съдейства. Има неща, които тя не споделя или умишлено прикрива\", посочи Маринов. Като най-вероятна причина за  катастрофата на магистрала \"Тракия\" , при която загинаха шестима души, той посочи разсейване на водача на автомобил, който е блъснал автобуса. \"По време на движение жената е чула шум, за да се ориентира е искала да намали музиката и се е разсеяла\", обясни той. Маринов подчерта, че ако возещите се с в автобуса са  имали колани , жертвите и пострадалите са щели да бъдат много по-малко.", "date": "2018.04.19", "title": "Полицията работи и имаме резултати, каза главният секретар на МВР"}
{"url": "https://www.dnevnik.bg/politika/2018/04/19/3165390_ohranata_a_ne_emil_hristov_spriala_horata_s/", "text": "Заместник-председателят на парламента Емил Христов (ГЕРБ) каза, че решението хората с увреждания да не бъдат допуснати в парламента, въпреки че са имали издадени пропуски, е взето от началника на охраната. Вчера, от БСП  обявиха, че ще искат оставката му , защото не е допуснал представители на протестиращите граждани в сградата. От трибуната Христов, който в момента и.д. председател на парламента, каза, че не е знаел, че те имат издадени пропуски, а само че група граждани са спрени на входа. \"Помолих за 15 мин. отсрочка, за да мога да поговоря с началника на охраната\", каза Христов. Той добави, че никой не би могъл да се намесва в решенията на началника на охраната, който е длъжен да спазва правилата. Не ми беше дадена възможност за среща с гражданите и началника на охраната, каза още Христов и добави, че ако те са изчакали по-малко от 15 мин. той е щял да вземе правилното решение. Извинявам се на хората с увреждания, каза няколко пъти Емил Христов. \"Извинявам се за изкривената и недостигнала до тях информация. Съжалявам, че стигнахме дотам. Просто трябваше всички да имаме търпение да изчакаме по-малко от 15 минути\", заяви Христов.", "date": "2018.04.19", "title": "Охраната, а не Емил Христов, спряла хората с увреждания да влязат в парламента"}
{"url": "https://www.dnevnik.bg/bulgaria/2018/04/19/3165385_stabilizirano_e_sustoianieto_na_patriarh_neofit/", "text": "Стабилизирано е състоянието на патриарх Неофит, който вчера  беше приет в болница \"Токуда\" заради кардиологични проблеми. \"Имаше известна степен на критичност в състоянието на патриарха заради заболявания, свързани с възрастта му. Затова е бил настанен в реанимацията. Направени са изследвания. В момента е в отлично състояние. Възстановени са нарушените функции\", каза днес пред журналисти началникът на клиниката по анестезиология в болницата Николай Младенов. Той допълни, че е започнала активна рехабилитация, като по-късно ще се прецени дали и кога да се извади Неофит от реанимацията. На по-късен етап ще има решение дали патриархът да бъда настанен в кардиологията или неврологията.", "date": "2018.04.19", "title": "Стабилизирано е състоянието на патриарх Неофит"}
{"url": "https://www.dnevnik.bg/sport/2018/04/19/3165393_blizo_sme_do_titlata_no_oshte_ne_sme_shampioni_smiatat/", "text": "Лудогорец\"  победи \"Берое\" със 7:0  и увеличи преднината си пред ЦСКА на осем точки само шест кръга преди края на сезона. Въпреки това треньорът на тима от Разград Димитър Димитров не мисли, че \"Лудогорец\" е сигурен шампион. \"Надявам се, че сме близо до титлата, но има да се изиграят още 18 точки в следващите шест кръга. Докато има възможност и на теория всичко може да се случи. Близо сме наистина, но няма как да съм спокоен\", каза Димитров след най-убедителната победа на \"Лудогорец\" под негово ръководство. Според него победата е и скромен подарък за собственика на клуба Кирил Домусчиев, който празнуваше 49-ия си рожден ден. Димитров уточни, че това е бил най-добрият мач на \"Лудогорец\". \"Бяхме доста силни в атакуващ план, което ме радва. Знаем стила и начина на игра на \"Берое\" и им противодействахме, особено на Райнов в средата на терена\", каза още треньорът. Клаудиу Кешеру, който вкара хеттрик срещу \"Берое\", определи срещата като страхотна. Преди няколко дни румънецът донесе ценния успех над \"Левски\" като гост, с  гол директно от корнер . \"Все още трябва да продължим да играем концентрирано въпреки преднината ни. Това беше нашата 12-а проедна победа и сме само на две от клубния рекорд, ако не се лъжа. Ще опитаме да го подобрим\", обясни румънецът. Той се изравни в голмайсторската листа с Фернандо Каранга, като двамата имат по 22 гола. Кешеру си пожела да преследва приза в края на сезона.", "date": "2018.04.19", "title": "Близо сме до титлата, но още не сме шампиони, смятат в \"Лудогорец\""}
{"url": "https://www.dnevnik.bg/evropa/2018/04/19/3165386_turseshtite_ubejishte_veche_shte_mogat_da_napuskat/", "text": "Висш гръцки съд постанови, че мигрантите, които пристигат на гръцките острови, не трябва да бъдат задържани там, докато молбите им за убежище бъдат оценявани, предаде \"Ройтерс\". Перспективата за нови пристигащи, обикновено бягащи от насилие в Близкия изток през Турция, които ще могат бързо да достигнат до континентална Европа от островите, може да подкопае усилията на Европейския съюз да задържи тези хора в Турция. Според служител от ЕС решението буди \"голяма тревога\". През март 2016 г. на търсещите убежище бе забранено да пътуват извън пет гръцки острова. Тогава ЕС договори сделка с Анкара за спиране на мигрантите в замяна на пари за подобряване на условията за сирийците, които остават в Турция. Ограничението за напускане на островите, наложено от гръцката служба за търсещи убежище, доведе до препълване на лагерите и предизвика ожесточени протести заради забавяния в решенията за предоставяне на убежище. По данни на правителството над 15 000 търсещи убежище живеят в лагерите на островите, което надхвърля повече от два пъти капацитета им. Държавният съвет, най-висшият административен съд на Гърция, анулира това решение. Според него няма \"сериозни и първостепенни причини за обществения интерес и миграционната политика, които да оправдаят налагането на ограничения на движението\", каза служител на съда. Решението ще се прилага само за новопристигналите, но не и за търсещите убежище, които вече са на островите. Европейската комисия заяви, че знае за решението, но не е запозната с подробностите. Гръцкото министерство за миграцията коментира, че ще разгледа решението на съда и че има разпоредба \"уреждаща въпроса\" в законопроект, който е внесен в парламента. Съдиите отбелязват, че островите трябва да се справят със значителен брой хора, които търсят международна закрила, борейки се в същото време с продължаващата гръцка финансова криза. Освен това има рискове от социално напрежение, което може да навреди на местната икономика, защото островите са също туристически дестинации. Гръцкият Съвет за бежанците, който отнесе въпроса до съда, заяви, че решението е \"важна победа за тези, които защитават правата на бежанците\".", "date": "2018.04.19", "title": "Търсещите убежище вече ще могат да напускат гръцките острови, реши съд"}
{"url": "https://www.dnevnik.bg/sport/2018/04/19/3164660_psj_shte_sreshtne_tretodivizionen_otbor_vuv_finala_za/", "text": "Новият  шампион на Франция ПСЖ  ще срещне третодивизионния \"Ербие\" във финала за купата на страната. Парижани се поизмъчиха в полуфиналния си двубой срещу \"Каен\", но все пак победиха с 3:1 с два късни гола. Килиан Мбапе откри на \"Стад Мишел д'Орнано\" в 25-ата минута, но в самия край на първата част \"Каен\" изравни чрез Диаоманде. След почивката трябваше да се чака до 81-ата минута, за да може ПСЖ отново да се разпише. Стори го отново Мбапе, а в петата минута на добавеното време Нкунку, който тъкмо се беше появил на терена оформи крайния резултат. Преди това голмайсторът за \"Каен\" Диоманде получи червен картон заради грубо нарушение. ПСЖ е носител на Купата на Франция за последните три сезона. Преди година парижани победиха \"Анже\" с 1:0 на \"Стад дьо Франс\". Тимът е печелил трофея 11 пъти и четири пъти е губил финалния мач. Ако спечели купата отново, ПСЖ ще завоюва требъл, след като вече си осигури титлата, а по-рано триумфира и в Купата на лигата. Другият финалист \"Ербие\" постигна най-големия успех в 99-годишната си история. Съставът от едноименният град в департамента Венде победи с 2:0 друг отбор от третото ниво на френския футбол \"Шамбли\". Попаденията за \"Ербие\" отбелязаха Флориан Давид в 28-ата и Амброуз Гбохо в 80-ата минута. \"Това е невероятно. Самият факт, че стигнахме дотук, говори много за момчетата. Ще опитаме да играем достойно във финала, който и да ни се падне\", каза президентът на клуба Мишел Ландро. Купата на Франция е най-старият футболен турнир в страната и се провежда за 101-ви път. В него право на участие имат клубове от френските колонии Френска Гвиана, Гваделупа Мартиника, Нова Каледония и др. В първия квалификационен кръг участие взимат над 4000 отбора. Финалистът \"Лес Ербиер\" започна от петия кръг, като изигра девет срещи, за да стигне до спора за титлата.", "date": "2018.04.19", "title": "ПСЖ ще срещне третодивизионен отбор във финала за Купата на Франция"}
{"url": "https://www.dnevnik.bg/sviat/2018/04/19/3165405_trump_predupredi_che_moje_da_prekrati_sreshtata_s_kim/", "text": "Президентът на Съединените щати Доналд Тръмп предупреди, че може и да си тръгне от срещата със севернокорейския лидер Ким Чен Ун, ако няма полза от разговорите им, предадоха \"Ройтерс\" и \"Блумбърг\". На пресконференция с японския премиер Шиндзо Абе във Флорида Тръмп каза, че не би отишъл на подобни разговори, ако не смята, че те ще са успешни. Той обаче добави, че кампанията за \"максимален натиск ще продължи, докато Северна Корея не се раздели с ядрените оръжия\". \"Както и преди съм казвал, Северна Корея има хубава възможност, когато става дума за ядрено обезоръжаване по цялостен, проверим и необратим начин. Би било страхотен ден за тях, би било страхотен ден за света,\" каза Тръмп на срещата с Абе. Експерти отбелязаха преди разговорите, че една от целите на посещението на японския премиер е да се увери, че Вашингтон няма да заобикаля Токио и западните държави в политиката си към Пхенян на фона на срещата, която се очаква през май. Вчера  Тръмп потвърди , че директорът на Централното разузнавателно управление и номиниран за държавен секретар Майк Помпео е пътувал до Пхенян за среща си Ким. На срещата с Абе бяха обсъдени и търговски теми - Тръмп повтори, че няма да включи САЩ в  Транстихоокеанското партньорство , от което обяви изтеглянето на страната в началото на мандата си, освен ако не му бъде предложена \"сделка, която не може да откаже\", предава Би Би Си. С Абе обаче той се съгласи да започне преговори за \"свободни, честни и реципрочни търговски сделки\". Япония не влезе в списъка с изключения от наказателните мита за вноса на  алуминий и стомана , въведени от Тръмп през март.", "date": "2018.04.19", "title": "Тръмп предупреди, че може да прекрати срещата с Ким Чен Ун"}
{"url": "https://www.dnevnik.bg/evropa/2018/04/19/3165411_shveicariia_udulji_ogranichenieto_na_razreshitelnite/", "text": "Швейцарското правителство реши да удължи с една година ограничението на броя разрешителни за работа за българи и румънци до малко под 1000, информира швейцарската телеграфна агенция (ATS). Такава предпазна клауза има в споразумението за свободно движение между Швейцария и двете страни. Между 1 юни 2018 година и 31 май 2019 година общо 996 разрешителни за работа могат да бъдат издадени на български и румънски мигранти, уточни вчера правителството. Такова решение бе взето и през юни миналата година, когато за първи път беше активирана предпазната клауза. Свободното придвижване на граждани на България и Румъния влезе в сила през юни 2016 година, но с опцията да се ограничава броят на разрешителните за работа всяка година, ако това е в ползва на местната работна сила. Клаузата може да бъде активирана до 2019 година. Както и миналата година швейцарското правителство е особено обезпокоено, че голяма част от работниците от двете страни заемат сезонни работни места в сектор с над средното равнище на безработица. Между 2016 и 2017 година, точно след въвеждането на свободното движение на хора, нетната миграция от България и Румъния се е увеличила над два пъти на фона на спад на миграцията от другите страни от ЕС. Швейцария за първи път активира през 2012 година такава предпазна клауза - будещ спорове инструмент в сложните отношения на страната с ЕС - за да ограничи броя на пристигащите от новите страни членки, присъединили се през 2004 година. Берн реши също така да разшири обхвата на клаузата за всички страни - членки на ЕС, на следващата година, но бе силно критикуван от Брюксел. Оттогава ограниченията не могат да бъдат прилагани за 17-те държави, присъединили се преди 2004 година. /БТА", "date": "2018.04.19", "title": "Швейцария удължи ограничението на разрешителните за работа за българи и румънци"}
{"url": "https://www.dnevnik.bg/skorost/2018/04/19/3165414_krosouvurite_i_s-klasata_sa_nai-prodavanite_modeli_na/", "text": "Най-търсените модели леки автомобили на \"Мерцедес\" в България са кросоувърите GLC и  GLE купе , следвани от новата  S класа , съобщи главният изпълнителен директор на дилъра на марката \"Силвър Стар\" Ролф-Юрген Заерле. Компания отбеляза вчера една година от старта на дейността си в България. \"Сълвър Стар\" започна да оперира  като генерален дистрибутор на \"Даймлер\" за продажбите и следпродажбеното обслужване на марките \"Мерцедес\", \"Сетра\" и \"Фузо\", като пое бизнеса от \"Балкан стар\". Компанията е доставила първите клиентски автомобили през юли миналата година. До края на 2017 година \"Силвър Стар\" е продала 800 бройки от всички превозни средства от трите марки, а реализираният оборот е близо 170 милиона лева, уточни Заерле. \"За една година успяхме да структурираме всичките си дивизии и да установим процесите на работа. Резултатите показват, че се движим във вярната посока и към момента разполагаме с всички ресурси да продължим да ускоряваме\", коментира Ролф-Юрген Заерле. Като ключови модели на \"Мерцедес\", които предстои да дебютират тази година, той посочи новите поколения на  CLS ,  А-класата  и  G-класата , както и  първия автомобил с четири врати  на тунинг поделението AMG. Очаквате се също новото поколение на вана \"Спринтер\" и камионът \"Актрос\".", "date": "2018.04.19", "title": "Кросоувърите и S класата са най-продаваните модели на \"Мерцедес\" в България"}
{"url": "https://www.dnevnik.bg/evropa/2018/04/19/3165420_merkel_i_makron_praviat_poreden_opit_za_obshta/", "text": "Лидерите на Германия и Франция се срещат днес в Берлин, за да се опитат да изработят обща позиция за реформата на еврозоната - чувствителен въпрос, поставящ на изпитание новото германско правителство едва месец след встъпването му в длъжност, предаде \"Ройтерс\". Германският канцлер Ангела Меркел, която е домакин на краткото работно посещение на френския президент Еманюел Макрон, е под натиск в своя консервативен блок в парламента да не се съгласява с каквито и да било реформи, които биха накарали германските данъкоплатци да финансират по-недисциплинирани страни от еврозоната. Източници от обкръжението на Меркел посочиха, че на днешната среща с Макрон тя ще подкрепи идеята за Европейски валутен фонд (ЕВФ), но с достатъчно силен надзор на отделните правителства. \"Меркел  блокира Макрон\" , посочва германският всекидневник \"Ханделсблат\", цитиран от \"Франс прес\". Френският държавен глава се надяваше, че икономическите реформи във Франция ще смекчат германската позиция. Днес \"той би трябвало да се чувства като жених, който непрестанно се опитва да заплени своята годеница, като пее под балкона й, но е принуден да се задоволи да получава в отговор само изкуствени рози и банални отговори\", отбелязва изданието. Пред Европейския парламент Макрон  определи реформата на еврозоната като \"неизбежно необходима преди изтичането на сегашния изборен мандат\" (на Европарламента - бел.ред.), за да се \"напредне поетапно към банковия съюз и създаването на бюджетен капацитет в подкрепа на стабилността и конвергенцията в еврозоната\". Париж гледа на този бюджет като на средство в подкрепа на инвестициите, но се сблъсква с все по-силните възражения на Берлин. Освен че се намира под натиска на своите консервативни депутати, които се боят да не се наложи германците да плащат на други страни, тази седмица Меркел подчерта, че реформите няма да се отнасят само за еврозоната. Тя изтъкна, че Германия ще има собствен принос в дебата, посочвайки изрично икономическата конкурентоспособност и правото на убежище. Берлин може да очаква подкрепа за позициите си от северните членки на ЕС, докато Париж разчита по-скоро на подкрепата на юга. /БТА", "date": "2018.04.19", "title": "Меркел и Макрон правят пореден опит за обща позиция за реформата в еврозоната"}
{"url": "https://www.dnevnik.bg/sport/2018/04/19/3165397_levski_e_zaplashen_da_igrae_tri_macha_bez_publika/", "text": "Сериозни наказания грозят \"Левски\" след инцидентите в мача от 30-ия кръг на Първа лига. По време на  срещата, завършила 2:2 , полицай беше ранен заради хвърлена бомбичка. В резултат 24-годишната жена претърпя спешна операция, но все още не се знае дали ще запази напълно зрението с едното си око. От МВР съобщиха, че са задържани 40 души, стояли близо до предполагаемото място в сектор Б,  откъдето е хвърлена бомбичката . Търсенето на извършителя обаче продължава. Дисциплинарната комисия към Българския футболен съюз (БФС) трябва да разгледа инцидентите от всички срещи от кръга и да обяви наказанията. Тъй като 30-ият кръг завършва в четвъртък, а следващият, 31-ви започва в петък е възможно да има отлагане на заседанието или поне разглеждане на инцидентите от двубоя между ЦСКА и \"Левски\". Член 37 на Дисциплинарния правилник гласи, че за \"хвърлен предмет, който е паднал извън терена и е влязъл в съприкосновение със служебно или длъжностно лице, като е причинил нараняване\", се налага глоба от 4000 лева и отборът се лишава от домакинство за една среща. Ако обаче е причинил \"тежки последствия\", то глобата е 10 хиляди лева, а лишаването от домакинство е за три срещи. Лишаването от домакинство може да се заменя с игра пред празни трибуни. Дисциплинарният правилник гласи, че тежки последствия са когато \"има настъпили сериозни увреждания на физическите лица, довели до временно разстройство на здравето, в резултат на което се налага лечение или наблюдение на пострадалия в болнично заведение за срок от два и повече дни\". По програма \"Левски\" приема \"Верея\" на стадион \"Георги Аспарухов\" в събота от 15.00 ч., а следващата сряда играе с ЦСКА полуфинален мач реванш в турнира за купата. На 4 май \"Левски\" е домакин на \"Ботев\". Заради очакваното наказание от клуба спряха и предварителните продажби на билети за мача с ЦСКА. \"Уважаеми привърженици, във връзка с вчерашния инцидент на Националния стадион \"Васил Левски\", клубът спира предварителната продажба на билети за предстоящите домакинства на отбора до излизането на решението на Дисциплинарната комисия към БФС\", пише сайтът на сините. В момента  постралата полицайка  от дирекция \"Жандармерия\" е в УМБАЛ \"Царица Йоана – ИСУЛ\".", "date": "2018.04.19", "title": "\"Левски\" е заплашен да играе три мача без публика заради пострадалия полицай в дербито с ЦСКА"}
{"url": "https://www.dnevnik.bg/regioni/2018/04/19/3165449_bulgarski_evrodeputat_shte_e_glaven_pregovariasht_po/", "text": "Българският евродепутат Андрей Новаков (ГЕРБ/Европейска народна партия) бе избран за главен преговарящ по основния регламент за европейските структурни и инвестиционни фондове след 2020 година, съобщи пресцентърът на ГЕРБ, цитиран от БТА. Решението е без прецедент в историята на България като част от Европейския съюз, защото за първи път българин бива избран на тази позиция. Това се случи по време на пленарната сесия на Европейския парламент в Страсбург. Очакваната стойност на регламента, обект на преговорите, ще надхвърли 300 млрд. евро, които ще бъдат инвестирани в периода 2021-2027 г. Новаков ще бъде отговорен за законодателното предложение на Европейската комисия, както и на промените в правилата за бюджетите на държавите членки, функционирането, допустимите бенефициенти и условията за финансиране на проекти в ЕС и в страната. В процеса на изготвяне и приемане на регламента за еврофондовете той ще работи заедно с германския евродепутат Констанце Крел. Предвидено е Еврокомисията да изпрати проекта на регламент до Европейския парламент в края на май, а преговорният процес да трае най-малко една година. Новите изисквания ще влязат в сила на 1 януари 2021 година, като те ще се прилагат за всички държави членки, региони и общини - бенефициенти на евросредства.", "date": "2018.04.19", "title": "Български евродепутат ще е главен преговарящ по кохезионната политика на ЕС след 2020 г."}
{"url": "https://www.dnevnik.bg/sviat/2018/04/19/3165416_hiliadi_protestiraha_sreshtu_premiera_v_erevan/", "text": "Най-малко 16 хил. души се събраха снощи в арменската столица Ереван на нов протест срещу бившия президент Серж Саркисян, който стана премиер на страната, предаде \"Франс прес\", цитирана от БТА. Тази сутрин опозицията поднови демонстрациите, като още от 8.30 ч. местно време блокира улици в центъра на града и в действията ѝ участват стотици, съобщи ТАСС. Някои опитаха да препречат входове на правителствени сгради. Местни медии съобщават, че полицията вече е задържала десетки протестиращи. \"Нашата \"Кадифена революция\" се разпространява\", заяви вчера опозиционният лидер Никол Пашинян пред събралите се на централния Площад на републиката. Известните светещи фонтани на Ереван останаха изключени за втора поредна вечер. Протестиращите разгърнаха 30-метрово знаме на площада. Някои от тях скандираха \"Армения без Серж\" и биеха барабани. Организаторите призоваха за национална кампания на гражданско неподчинение. Вчера в арменската столица 40 000 души излязоха на  протест срещу премиера , след като парламентът потвърди встъпването му в длъжност. Опозицията се опитва да привлече повече протестиращи и за митинга тази вечер, насрочен за 19 ч. местно време.", "date": "2018.04.19", "title": "Хиляди протестираха срещу премиера в Ереван, демонстрацията продълава тази сутрин"}
{"url": "https://www.dnevnik.bg/politika/2018/04/19/3165456_bsp_predloji_namaliavane_i_zamraziavane_na_zaplatite/", "text": "Заплатата (основната - б.а.) на депутатите от 3540 лв. да се намели на 2976 лв. Това предложение за промени в правилника за Народното събрание са внесли от БСП в деловодството в парламента. Лидерът на БСП Корнелия Нинова обясни, че това е заплатата, с която е приключило предишното Народно събрание. Тя иска заплатата да е фиксирана сума, която няма да се увеличава до края на парламента, колкото и да расте средната за страната. В момента заплатите на депутатите, министрите и членове на държавни агенции се формират на базата на средната заплата за страната и растат с нейното покачване. \"Тази промяна ще се отрази на още 19 органа в страната. Това е политическият и административен елит в страната, чиито заплати зависят от тези на депутатите\", каза Нинова. Тя предрече, че ще има тежка съпротива срещу това и ще изкарат БСП по-черни и от дявола. \"Имаме само един въпрос към опонентите ни и те би трябвало да отговорят – кой друг освен политическия и административен елит получава на тримесечие увеличение на заплатата си автоматично, според това дали расте средната заплата?\", попита Нинова. От БСП предлагат още депутатите да почиват само на официално обявените в страната празници, както всички българи без никакви извънредни отпуски. Нинова каза, че в предложението на БСП единствено се запазва лятната ваканция на парламента през август месец. По-рано през деня в декларация от името на ГЕРБ, прочетена от Спас Гърневски, се припомни, че БСП вдигна мораториума върху депутатските заплати. \"В 41-ото Народно събрание ПП ГЕРБ наложи мораториум върху нарастването им и ги замрази. В 42-ото Народното събрание, когато управляващи бяхте вие, мораториумът не бе продължен. Тогава, на 10 март 2014 г., председателят на парламента г-н Михаил Миков заяви публично: \"Когато в цялата страна има ръст на заплатите, е ненормално да се замразяват тези на депутатите. Другото е обикновено сиромахомилство и евтин популизъм...\", прочете Гърневски. \"Казвам се Корнелия Нинова, а не Михаил Миков и провеждам политиката на новото ръководство на партията такава, каквато я разбирам\", отговори лидерът на БСП. По-добре депутатите да получават заплата от държавата, отколкото да станат хрантутници на определени икономически кръгове, отговори председателят на ГЕРБ в парламента Цветан Цветанов. \"Най-лошо е да наричаш всички маскари. Като народен представител не е се чувствам като такъв, не съм се възползвал от привилегии. Няма събота и неделя, в която аз да не съм в страната\", каза Цветанов. За предложението на БСП за орязване на ваканциите на депутатите, а да почиват само в официалните почивни дни Цветанов каза, че това са почивни дни за нормалните български граждани, но за него това е лишение от времето със семейството, за да бъде сред хората и да ги запознава с политиките, които правят управляващите. \"Като народен представител на база тези пари, които получавам, нито веднъж, където съм отишъл в страната не съм се възползвал от командировъчно\", каза Цветанов. Според него идеята на БСП е несъстоятелна и става въпрос за спекулация. Депутатът \"Обединени патриоти\" Искрен Веселинов коментира, че БСП е три десетилетия в парламента и е създател на парламентарните правила. \"Конкретният текст все още не съм го видял, но като цяло \"Обединени патриоти\" никога не сме били привърженици на привилегиите. Ще се запознаем с него, ще се включим адекватно към дискусията\", каза Веселинов. Той припомни, че идеята с фиксираните заплати вече веднъж е играна в първия мандат на ГЕРБ.", "date": "2018.04.19", "title": "БСП предложи намаляване и замразяване на заплатите за депутати и министри (допълнена)"}
{"url": "https://www.dnevnik.bg/bulgaria/2018/04/19/3165415_cacarov_pita_kabineta_samo_edin_ministur_li_go/", "text": "Главният прокурор Сотир Цацаров смята, че изказването на вицепремиера и министър на външните работи Екатерина Захариева, че  при ареста на кметицата на район \"Младост\" Десислава Иванчева  са били преминати граници, е смущаващо. Това се разбира от изказването на Цацаров пред \"Фокус\" от Рим, където той е на посещение. Главният поркурор на практика оспорва правото на министри да критикуват действията на държавното обвинение и обвързва реакциите им със заявените намерения за борба с корупцията. Иванчева беше  задържана  показно във вторник, като остана с белезници повече от пет часа пред Спортната палата. Вчера след заседанието на Министерски съвет Захариева заяви:  \"Мисля, че малко се прехвърлиха границите вчера. Разбира се, от друга страна, всеки трябва да внимава какво прави и дали извършва престъпление. Оттук нататък ще се направи анализ. Това беше акция. Тя винаги се прави доста тайно и много малко хора знаят. Неслучайно са специализирани структури. Така се прави, че да се запазят всички доказателства по време на процеса\", заяви Захариева. \"Всеки има право на позиция, както и на това да я изрази открито. Смущаващото в случая е, че думите – а точните думи бяха \"прехвърлиха се границите\" – са изречени не от кой да е, а от вицепремиера, отговорен за съдебната реформа, и не къде да е, а на официален брифинг в Министерския съвет, непосредствено след приключване на редовното заседание на правителството. Въпросът е какво послание, какъв сигнал излъчват тези думи към Специализираната прокуратура и особено към новосъздадената Комисия за противодействие на корупцията, при положение че в случая става дума за първото им общо разследване за тежко корупционно престъпление\", пита главният прокурор. Цацаров пита и доколко това изказване \"кореспондира с широко прокламираните и от самата министър Захариева антикорупционни политики на правителството\". \"Най-после въпросът е дали твърдението, че още първите успешни съвместни действия на прокуратурата и комисията са прехвърлили границата е позиция на целия кабинет, която неговият вицепремиер огласява на глас. Ако посланието, отправено към нас, е, че има граница, която ние не трябва да преминаваме, за мен очевидно има пълно разминаване между официалните декларации за борба с корупцията и действителните очаквания, които изпълнителната власт има\", казва още главният прокурор. Той заявява, че няма представа за какъв анализ говори Захариева и уточнява, че няма как тя или който и да е друг представител на изпълнителната власт да има участие в анализа на доказателствата по това дело, което по закон е правомощие само на наблюдаващите прокурори и на разследващите органи. \"Иначе досега на анализи, планове и пътни карти сме се нагледали достатъчно. Отдавна вече е време за действие\", добави той.", "date": "2018.04.19", "title": "Цацаров пита кабинета само един министър ли го критикува"}
{"url": "https://www.dnevnik.bg/analizi/2018/04/19/3165460_vlastta_izvurshva_stalinska_represiia/", "text": "От ума ми с огромна тревога не излиза безумността на вчерашната показна акция с ареста... Махаме това, че властта в трите й несдържащи и неконтролиращи се една друга, а работещи в унисон и взаимно улесняващи се форми - изпълнителна, съдебна и законодателна, се превърна в развъдник на зловеща корупция, а извършва като по сталинско време наказателна репресия по един отделно взет случай и като по гьобелски включва медии за масово ошашавяне... Махаме и това, че този злостно неевропейски акт се случва точно когато страната ни е европредседател.... Махаме и това, че посланието към всеки, който не внимава в нарисуваната от властта картинка, е ясно - ще ти разкажем играта, ще ти разкатаем фамилията, ще те съсипем като човек и ще ти подлудим семейството, близките, родата и приятелите... Аз се питам за друго - като ни захвърля в едно ново Средновековие по такъв мракобесен начин, властта наистина ли е толкова самозабравила се, наистина ли е толкова зле вече с интелекта, че да вярва, че номерът й ще мине и обществото ни целокупно ще клекне, ще се смири и ще се уплаши до загуба на ума и дума? Ах, да, Той ще слезе от геостратегическия си Олимп и ще се спусне от геополитическото си Седмо небе и театрално ще ни каже и покаже, че е много възмУтен и силно огОрчен от това безобразие, като се разграничи най-невинно от подобен нелеп антикорупционен театър... Но дали Той ще разбере, че цялото Му управление създава базата за надстройката, която върши подобни безобразия. И вече държавата Му е отишла опасно далеч по този път, от който някой ден Той няма да може да се завърне и ще бъде невъзможно да тръгне отново в единствено вярната посока - към модерна; европейска, нормална и демократична България! Соцът изтрая 45 години. Постсоцът - 30. Страх ме е да си помисля какво може да дойде сега и колко години ще търпим неговия гнет...", "date": "2018.04.19", "title": "Първо трябва да спасим демокрацията, а после да си мерим идеите и идеологиите"}
{"url": "https://www.dnevnik.bg/biznes/2018/04/19/3165465_direktorite_na_kompaniite_v_bulgariia_ochakvat/", "text": "Финансовите директори на българските компании очакват те да подобрят представянето си през 2018 г. Прогнозата им се базира на очакван значителен икономически растеж и рекордно ниска безработица. Това е свързано и със сравнително по-големия апетит за поемане на умерен риск. Това показват резултатите от традиционното изследване на \"Делойт\" (Deloitte) за нагласите на бизнеса за предстоящата година, цитирано от  capital.bg . Проучването е проведено сред над 600 финансови мениджъри от 12 страни от Централна и Източна Европа, включително България, в края на миналата година. Като цяло в региона нагласите на бизнеса се подобряват, което се дължи главно на оптимизма за макроикономическите условия. Българските финансови директори имат най-оптимистични очаквания за растеж на БВП от мениджърите във всичките 12 държави, включени в изследването, като 54% от интервюираните очакват висок или много висок ръст (2.6% и повече) през 2018 г., а над 84% смятат, че той ще е над 2%. Оценките се подобряват за пета поредна година в резултат на ускоряващо се икономическо възстановяване в страната и еврозоната. В резултат на очаквания икономически растеж 73% от запитаните мениджъри прогнозират, че безработицата ще намалее - тенденция, която се наблюдава от 2013 г. Въпреки че разходите за труд остават под средните за ЕС, практически всички финансови директори очакват те да се повишат, а близо 27% прогнозират значително покачване. Бизнес средата ще остане сравнително стабилна, но тя е компонентът, който финансовите директори не само в България, но и в ЦИЕ, виждат като най-притеснителен.  Финансовите мениджъри прогнозират увеличение на повечето разходни пера през 2018 г., като основната причина за притеснение са разходите за труд - 97% от запитаните смятат, че те ще се повишат. В същото време главното предизвикателство остава недостигът на квалифицирана работна ръка - 73% от директорите се притесняват от това.  Над 60% от финансовите директори очакват капиталовите им разходи да нараснат, а едва 3% прогнозират спад. Това е тясно свързано с очаквания ръст на приходите, за което ще е необходим по-голям капацитет, както и с ръста на инфлацията и БВП. Основното притеснение остава невъзможността на компаниите да си осигурят квалифицирана работна ръка, особено в технологиите. ", "date": "2018.04.19", "title": "Директорите на компаниите в България очакват по-високи приходи през 2018 г."}
{"url": "https://www.dnevnik.bg/evropa/2018/04/19/3165494_baskata_separatistka_organizaciia_eta_shte_se_razpusne/", "text": "Баската екстремистка организация ЕТА ще обяви окончателното си разпускане в началото на следващия месец, съобщи телевизия ЕТБ, цитирана от \"Ройтерс\". В продължилата си близо половин век сепаратистка кампания ЕТА уби над 850 души в напразен опит да създаде баска държава в Северна Испания и Югозападна Франция. През 2011 г. тя обяви примирие, а миналата година се разоръжи. През февруари местният вестник \"Гара\" съобщи, че лидерите на ЕТА ще поискат от членовете й да гласуват дали организацията да се разпусне напълно в близките месеци. Според ЕТБ организацията ще обяви разпускането си през първия уикенд на май. Испанското правителство отказа да коментира информацията. ЕТА бе създадена през 1959 г. в отговор на гнева и разочарованието на баските, които имат свои език и култура, от политическите репресии на Франсиско Франко. Насилието, включващо политически убийства и бомбени атаки срещу обикновени хора, ескалира през 60-те години. В средата на 80-те, години след смъртта на Франко, атаките, включващи бомбена атака през 1987 г., довела до смъртта на бременна жена и две деца, отблъснаха хората и разгневиха международната общност. Баската кампания и сепаратиското движение постепенно отслабнаха от части заради отхвърлянето на насилствената тактика на ЕТА, но и заради липсата на подкрепа, след като баският регион получи по-голяма фискална автономия през 1981 г. Сегашното движение за независимост в Каталуня получи импулс, след като през 2012 г. тогавашният регионален лидер Артир Мас поиска от Мадрид подобен фискален статут, като този на Страната на баските - молба, която бе категорично отхвърлена от премиера Мариано Рахой. Баската фискална автономия, която е сред най-щедрите сред регионите в Европа, датира от 19 век и е включена в испанската конституция от 1978 г. Ако тя бъде приложена за Каталуня, която е по-силен в икономическо отношение регион, Испания ще загуби около 16 милиарда евро, според проучване на CSIC.", "date": "2018.04.19", "title": "Баската сепаратистка организация ЕТА ще се разпусне окончателно през май"}
{"url": "https://www.dnevnik.bg/zelen/2018/04/19/3165466_sus_sluncheva_inastalaciia_pred_ndk_aktivisti/", "text": "Голямо пано във формата на слънце разпънаха активисти на \"Грийнпийс\" пред сградата НДК, където днес е  неформалната среща на министрите на енергетиката  от Европейския съюз.  Със своеобразния си изгрев активистите на \"Грийнпийс\" целят да покажат, че бъдещето е на възобновяемата енергия, произвеждана от хората. Време е за конкретни мерки за ускорен и справедлив преход от изкопаеми горива към възобновяеми енергийни източници, е позицията на природозащитниците. Според тях са необходими гарантирани и достъпни възможности за отделните граждани, общности или малки предприятия сами да произвеждат енергията, от която се нуждаят. В акцията участват 20 доброволеца от девет държави в Европейския съюз. Протестиращите се надяват министрите да разговарят с тях и да чуят аргументите им.  \"Това, което искаме да кажем на министрите на енергетиката, които са се срещат днес, за да обсъждат точно бъдещето на енергетиката през следващите 10 години, е, че хората биха могли да имат много ключово участие в това бъдеще, да са активни, да произвеждат сами енергията си и по този начин да се грижат и за опазването на околната среда и за собственото си благосъстояние\", обясни координаторът на кампанията Меглена Антонова пред БНР.  Поред изчисленията на природозащитниците до 2050 г. може да използваме енергия от възобновяеми източници на 100 процента. Антонова цитира данни от проучване от 2016 г., че един от всеки седем българи може сам да произвежда енергията, която използва. Тоест до 26% от енергията може да бъде произвеждана от гражданите. Оттам нататък останалият процент може също да е възобновяема енергия и да се произвежда от по-големите енергийни компании, посочи Антонова. ", "date": "2018.04.19", "title": "Със слънчева инсталация пред НДК активисти призоваха за бъдеще на чиста енергия"}
{"url": "https://www.dnevnik.bg/bulgaria/2018/04/19/3165492_plamen_georgiev_pri_aresta_na_ivancheva_prokuraturata/", "text": "Според председателя на антикорупционната комисия Пламен Георгиев при ареста на кмета на \"Младост\" Десислава Иванчева прокуратурата си е свършила работата по единствения възможен по закон начин. Коментарът му е пред агенция \"Фокус\" и е свързан с изказване на вицепремиера, отговарящ за съдебната реформа, Екатерина Захариева, която заяви, че  при ареста във вторник   са били преминати граници. Иванчева беше  задържана  показно във вторник, като остана с белезници повече от пет часа пред Спортната палата. Вчера след заседанието на Министерския съвет Захариева заяви: \"Ако не ме лъже паметта, чл. 162 от Наказателно-процесуалния кодекс предвижда как се извършва претърсване и изземване. Чл. 162, разбира се, говори за помещения, но в конкретния случай се прилага аналогично и за автомобил. Нашият закон е категоричен, че това процесуално-следствено действие, за да има после стойност, трябва да се извърши в присъствието на лицето, което ползва в случая автомобила, т.е. г-жа Иванчева. Единственият възможен начин да се извърши това претърсване е в присъствието на г-жа Иванчева и тя трябва да бъде поканена първоначално - дори законът го предвижда - да предостави търсените вещи, а след това започва и самото претърсване. Така че няма друг начин, по който да бъде извършено\", коментира ръководителят на новата Комисия за превенция на корупцията и отнемане на незаконно придобито имущество. И продължава: \"Поради това, че сумата, която беше намерена, беше много голяма и отне, съвсем естествено, физически доста време да се опише всяка една банкнота, сериен номер. Разбирате, че ако това не беше направено, ако се сбърка например една цифра на една банкнота, това може да опорочи после целия протокол и се рискуваше, ако се опорочи това процесуално-следствено действие, а именно да се извърши в неприсъствието на г-жа Иванчева, после можеше да няма доказателствена стойност. Така че от тази гледна точка за мен това е единственият законов начин да бъде проведено това действие - претърсване и изземване, и това беше причината г-жа Иванчева да бъде на мястото. От тази гледна точка за мен прокуратурата си свърши работата по единствения възможен начин. Пламен Георгиев не знае и какво ще бъде анализирано по случая. \"Стига толкова обещания. Обещанията за борба с корупцията бяха дотук. Оттук нататък вече има действия и мисля, че крайно време е, когато се виждат някакви положителни резултати, да се даде и съответната оценка за това, което е свършено\", допълва той. Иначе Георгиев се съгласява с мнението на Захариева, че никой не е щастлив от оправдателни присъди, но му е много странно такова изказване да се прави в контекста на една успешна акция. \"Разбира се, тепърва съдът ще оцени нашите действия, но с оглед обема на събраните доказателства за мен тук конкретно по този случай има пълни основания. Даже като бивш прокурор мога да кажа, че аз бих бил щастлив да работя по един случай с толкова изобилстващи доказателства и наистина не знам в какъв контекст е направен този коментар\", завършва той. Какво каза главният прокурор Сотир Цацаров за изказването на Захариева четете  тук .", "date": "2018.04.19", "title": "Пламен Георгиев: При ареста на Иванчева прокуратурата действа по единствения законен начин"}
{"url": "https://www.dnevnik.bg/sport/2018/04/19/3165501_s_46_tochki_na_lebron_djeims_klivland_izravni_seriiata/", "text": "Леброн Джеймс отбеляза 46 точки, а \"Кливланд кавалиърс\" победи \"Индиана пейсърс\" със 100:97 и изравни резултата в серията от първия кръг на плейофите в Източната конференция на Националната баскетболна асоциация (НБА). След катастрофалната загуба с 80:98 в първата среща  \"кавалерите\" успяха да се вдигнат за второто домакинство, а Джеймс беше главната причина. Toй отбеляза 17 от 24-те си стрелби от игра и 10 от 13-те си наказателни изстрела и добави 12 борби, пет асистенции и две откраднати топки. Преди три дни Джеймс се отчете с трипъл-дабъл, но не показа обичайната агресия в атака и не отправи нито един изстрел в първите десет минути. Този път звездата на \"Кливланд\" показа коренно различно лице с изумителна игра в началото. Джеймс вкара 16 от първите 17 точки и след пет минути игра \"кавалерите\" водеха с 16:1. След това той асистира за две тройки на Кайл Корвър и Джей Ар Смит, които замениха Джеф Грийн и Родни Худ в стартовия състав, а след нов кош на Джеймс разликата достигна 18 точки - 26:8. \"Кливланд\" водеше с 33:17 след първата четвърт, в която лидерът им отбеляза 20 точки. Постепенно играчите на \"Индиана\" заздравиха защитата и започнаха да съкращават изоставането си. Двата отбора се оттеглиха на почивка при 58:46, а след третата четвърт, в която \"кавалерите\" бяха ограничени до едва 16 точки, разликата падна до седем - 74:67. \"Индиана\" показа по-добра игра и в последната част на двубоя. Гостите стопиха пасива си до само три точки при 92:95, а след грешка на Джордж Хил Виктор Оладипо получи прекрасна възможност да изравни от свободна позиция на тройката. Топреализаторът на \"пешеходците\" обаче пропусна и Джеймс сложи точка на спора с две заставания на наказателната линия. Корвър също имаше важен принос за победата на \"Кливланд\", като отбеляза 12 точки след четири тройки във важни моменти. Кевин Лав завърши с 15 точки, но пропусна 11 от 16-те си стрелби от игра. За ужас на домакините той напусна игрището четири минути преди края с болки в лявата ръка, която счупи по-рано през сезона. Първите прогнози са, че травмата не е толкова тежка, но все още няма официално потвърждения от клуба за състоянието му. За \"Индиана\" Оладипо отново беше най-резултатен, като завърши с 22 точки и шест асистенции. Проблемите за него и за отбора дойдоха от това, че той натрупа две лични нарушения още в първите 70 секунди на двубоя и трябваше да стои на пейката в голяма част от първата четвърт. Майл Търнър добави 18 точки за \"пешеходците\", а Дарън Колисън се отчете с 16. \"Кливланд\" и \"Индиана\" се местят в Индианаполис за следващите два мача, които са на 21 и 23 април. Петият двубой ще бъде в Кливланд на 26 април. При необходимост от шести двата тима ще се завърнат в Индианаполис на 28 април. През изминалата нощ се изиграха още два мача. Най-добрият отбор в НБА през редовния сезон \"Хюстън рокетс\" разгроми \"Минесота тимбъруулвс\" със 102:82 и поведе с 2:0 победи в серията. Джеймс Хардън имаше ужасяваща вечер, като пропусна 16 от 18-те си стрелби от игра и завърши с едва 12 точки. Това обаче по никакъв начин не се отрази на \"ракетите\" заради слабата игра на титулярите на \"Минесота\" и страхотното представяне на Крис Пол, който се отличи с 27 точки, осем асистенции, три борби и три откраднати топки. Джералд Грийн се включи от пейката с 21 точки, Тревор Ариза завърши с 15, а Клинт Капела се отчете с 16 борби. За \"Минесота\" най-резултатен беше резервата Неманя Биелица с 16 точки. Карл-Антъну Таунс вкара едва пет, а останалите четирима титуляри също не бяга на ниво. Джеф Тийг приключи със седем и само една асистенци, Джими Бътлър записа 11 точки, Андрю Уигинс - 13, а Тадж Гибсън - осем. В Оклахома Сити мачът между \"Тъндър\" и \"Джаз\" премина през множество обрати и равенства. Домакините няколко пъти изоставаха с девет точки, но след силен край на третата четвърт поведоха с 10. Гостите обаче показаха по-здрави нерви в заключителните минути и измъкнаха победата. Новобранецът Донован Мичъл отново беше героят на \"джазмените\" с 28 точки. Рики Рубио също изигра отличен мач и завърши с 22 точки, девет асистенции и седем борби. Дерик Фейвърс добави дабъл-дабъл от 20 точки и 16 борби. За \"Оклахома\" Ръсел Уестрбук записа 19 точки и 13 асистенции, Пол Джордж добави 18 точки, а Кармело Антъни се отчете със 17. Трите големи звезди на \"гръмотевиците\" обаче пропуснаха 16 от 24-те си опита от тройката и вкараха само 19 коша от 58 стрелби от игра.", "date": "2018.04.19", "title": "С 46 точки на Леброн Джеймс \"Кливланд\" изравни серията с \"Индиана\""}
{"url": "https://www.dnevnik.bg/sviat/2018/04/19/3165453_rusiia_zagovori_za_amerikanski_patent_na_novichok_i/", "text": "\"Американска връзка\" по случая \"Скрипал\", следи от отровно бойно вещество, различно от откритото от групата \"Новичок\", и поставяне на дъщерята на бившия разузнавач Сергей Скрипал, Юлия, в изкуствена кома - това са част от идеите, които руски представители изразяваха в международни организации в последните 24 часа по случая с отравянето на Сергей и Юлия Скрипал, съобщават международни медии.  Още в събота руският външен министър Сергей Лавров заяви, че Москва е получила информация от лаборатория в швейцарския град Шпиц и че анализът на лабораторията, извършен по поръчка на Организацията за забрана на химическите оръжия (ОЗХО), показва следи от нервнопаралитичното вещество BZ и от негов предшественик. Веществото BZ е част от химическия арсенал на САЩ, Великобритания  и страните от НАТО . СССР и Русия никога не са разработвали това съединение, подчерта Лавров, цитиран от \"Асошиейтед прес\", ТАСС и БТА. Въпросната лаборатория  по-късно отхвърли твърденията , но те останаха тема на извънредното заседание на ОЗХО и на срещата на ръководството ѝ. Генералният директор на ОЗХО Ахмет Юзюмджю заяви на среща на изпълнителния ѝ съвет, че вещество, разработено като \"предшественик\" на BZ, се е съдържало в контролна проба, приготвена от лабораторията на ОЗХО в съответствие с процедурите за контрол на качеството. \"Тя няма нищо общо с пробите, събрани от екипа на ОЗХО в Солсбъри\", и екипите не са открили следи от подобно вещество, каза генералният директор на организацията. \"Изкуствена кома\" Великобритания обвинява Русия за нападението, което според Лондон е извършено чрез намазване на разработената в СССР нервнопаралитична отрова от групата \"Новичок\"  на дръжка на врата  в дома на Скрипал. Москва отрича да е замесена, припомня АП. Вчера обаче постоянният представител на Русия в Съвета за сигурност на ООН Василий Небензя повтори версия на делегация на Москва в ОЗХО, според която пробите, взети от тялото на Юлия Скрипал, може да са били подправени, докато тя е била поставена в изкуствена кома по искане на британското правителство. Небензя обясни, че токсичното вещество може да е било инжектирано преди анализа и че изготвеният от ОЗХО доклад за случая \"Скрипал\" не обяснява как в кръвната проба на \"една от потърпевшите\" може да се намери неразложим токсичен химикал 18 дни след атаката, а при друг пострадал това не се е случило. Той има предвид  пълния текст на доклада на ОЗХО  по случая, достъпен единствено на правителствата на страните, членки на организацията. Представитeлят на Великобритания в ООН Карън Пиърс каза пред Съвета за сигурност, че подобни твърдения са \"повече от фантастични... Това може да се случи в Русия, но мога да уверя съвета, че не се случва във Великобритания.\" Британският представител в ОЗХО Питър Уилсън окачестви изявленията на Лавров като нарушение на конвенцията за забрана на химическите оръжия. Той подчерта, че ОЗХО полага значителни усилия да прикрива лабораториите, които използва. \"Руснаците или хакват лабораториите, или си измислят\", добави той. \"И в двата случая това е нарушение на поверителността, предвидена в Конвенцията\". ОЗХО \"потвърди това, което Лондон откри, и това е \"Новичок\", подчерта Уилсън. Той добави, че според Великобритания само Русия е имала техническа възможност, оперативен опит и мотив да нападне Скрипал и дъщеря му. \"Произведено в САЩ\" Междувременно руският представител в ОЗХО Александър Шулгин отново отхвърли руска роля в отравянето на Скрипал. Русия представи доказателства, че през 2015 г. \"Новичок\" е бил произвеждан и патентован в САЩ като химическо оръжие, заяви Шулгин в реч на извънредно заседание на Изпълнителния съвет на ОЗХО, цитирана от ТАСС. \"На 1 декември 2015 г. патентното бюро на САЩ се е обърнало към руските си колеги с молба да се провери патентоспособността на изобретение, направено от американския научен сътрудник Т. Рубин\", заяви той. Според него има около 140 патента, издадени от САЩ, свързани с употребата и предпазването от излагане на вещества тип \"Новичок\". В достъпната онлайн база данни при изписване на \"Новичок\"  не се откриват резултати . Известната до момента информация сочи, че \"Новичок\" е термин, създаден за група нервнопаралитични вещества, разработени през 70-те и 80-те г. на миналия век, но не и за конкретно вещество.", "date": "2018.04.19", "title": "Русия заговори за американски патент на \"Новичок\" и \"изкуствената кома\" на Юлия Скрипал"}
{"url": "https://www.dnevnik.bg/zelen/2018/04/19/3165532_za_den_amerikancite_izhvurliat_blizo_150_000_tona_hrana/", "text": "Американците разхищават близо 150 000 тона храна на ден, или над 400 грама на човек, сочат резултатите от изследване, цитирано от БТА. Изхвърлената храна е била отгледана върху близо 7% от земеделските земи в САЩ, а за производството ѝ са отишли хиляди милиарди литри вода, се казва в статия, публикувана в научното списание \"PLOS ONE\". Тази храна съответства и на 30 процента от дневния калориен прием на всеки американец, посочва АФП. Най-много се изхвърлят плодове и зеленчуци (39%), следвани от млечните продукти (17%), месото (14%) и зърнените храни (12%). Сред продуктите, които най-малко се изхвърлят, са чипсът, олиото, сладкишите и безалкохолните напитки. \"По-качествените хранителни режими включват по-големи количества плодове и зеленчуци, които се разхищават повече от другите продукти\", каза съавторката на изследването Мередит Найлс, която е асистент в Университета на Върмонт. \"Здравословното хранене е важно и носи много ползи, но колкото повече следваме тези режими, толкова повече трябва да осъзнаваме, че се пилее храна\", добави тя. Изследването се опира на правителствени данни и допитвания за разхищаването на храни между 2007 и 2014 г. Това разхищаване отговаря на реколта, произведена с използването на над 350 000 тона пестициди и над 800 000 тона изкуствени торове всяка година, се казва в изследването. Сред възможните решения на този проблем се предлага потребителите да бъдат научени по-добре да съхраняват пресните плодове и зеленчуци, а усилията за предотвратяване на хранителното разхищение да се включат в правителствени програми.", "date": "2018.04.19", "title": "За ден американците изхвърлят близо 150 000 тона храна"}
{"url": "https://www.dnevnik.bg/evropa/2018/04/19/3165531_frenskite_sindikati_tursiat_obedinenie_sreshtu/", "text": "Обединение на борбите\" - под това мото два френски синдиката, сред които могъщата Обща конфедерация на труда (Се Же Те - СGT), организират днес национален ден на мобилизация с участието на всички професии срещу повсеместните реформи на президента Еманюел Макрон, предаде \"Франс прес\". Протестите  на железничарите, държавните служители и дори студентите станаха още по-многобройни в последно време. Всички те са насочени срещу  реформаторските намерения  на младия президент, избран преди около година. Засега обаче  мобилизацията остана рехава  и не успява да накара правителството да се огъне, отбелязва АФП. Тъкмо това искат да променят Се Же Те и синдикатът \"Солидер\" (Solidaires), като обединят недоволството в съвместна съпротива срещу наречената от тях неолиберална вълна. За днес са насрочени 133 демонстрации в цяла Франция като допълнение към  продължаващото от няколко седмици  социално напрежение. Железопътният транспорт е силно нарушен от началото на април със стачки на всеки два от пет дни в националната жп компания Ес Ен Се Еф (SNCF) срещу железопътната реформа, предвиждаща да се премахне пожизненият статут на железничарите. Правителството твърди, че реформата е необходима за подобряване на рентабилността на компанията в перспективата за отваряне на сектора за конкуренцията. Днес се очаква да се движат една трета от високоскоростните влакове Те Же Ве (TGV) и две пети от регионалните влакове. Също за днес е обявено спиране на работа в енергийни предприятия, където се извършват уволнения. Очаква се да останат затворени и някои детски ясли и училища. Планирани са стачки в пощенските служби и в обществените медии. В същото време парижкото метро би трябвало да функционира нормално въпреки стачния призив на браншовия синдикат. Нараства недоволството и на студентите и в здравеопазването. До вчера имаше  стачка и в авиокомпания \"Ер Франс\"  (Air France), девета поредна, с искане за повишение на заплатите. Държавните служители, които се противопоставят на предвидените съкращения на 120 000 работни места от общо 5.4 милиона, организират трети ден стачка на 22 май по призива на всички синдикати. /БТА", "date": "2018.04.19", "title": "Френските синдикати търсят обединение срещу реформите на Макрон"}
{"url": "https://www.dnevnik.bg/photos/2018/04/19/3165480_fotogaleriia_vreme_za_shoubiznes_v_blizkiia_iztok/", "text": "Огромен закрит увеселителен парк на стойност 1 млрд. долара е на път да отвори врати в Абу Даби, Обединените арабски емирства. Той ще бъде разположен върху площ от 153 000 кв.м площ на остров Яс.", "date": "2018.04.19", "title": "Фотогалерия: Време за шоубизнес в Близкия изток"}
{"url": "https://www.dnevnik.bg/detski_dnevnik/2018/04/19/3165561_safenetapp_-_pri_problem_na_dete_v_internet/", "text": "Бърза връзка с експерт по онлайн безопасност осигурява мобилното приложение SafeNetApp при проблем на дете в интернет, съобщиха от мобилния оператор \"Теленор\". С негова подкрепа Националният център за безопасен интернет е разработил апликацията, достъпна за мобилни устройства с операционна система Android и за iOS. Потребителите могат да сигнализират на консултант за незаконно и вредно за деца онлайн съдържание и поведение по телефон и чат, но и чрез  онлайн формата  на Националния център за безопасен интернет, достъпна само с един клик от приложението. Освен да потърсят съвет или помощ при проблем на дете или непълнолетен в онлайн пространството, приложението позволява на потребителите да проверят доколко надеждна е тяхната парола. Те могат и да тестват знанията си за сигурността в интернет, а ако направят регистрация - да сравнят своя резултат с този на други потребители. \"Тревожни са данните от наше изследване, според което средно едно от десет деца през последната година е получавало притеснителни съобщения в дигиталното пространство, като най-висок е процентът при децата от 15 до 17 години – 21%. За съжаление през последните шест години тормозът към деца както в интернет, така и извън него значително се увеличава. Надявам се с нашите последователни действия да направим родителите и подрастващите по-отговорни в тяхното поведение онлайн и заедно да променим тази статистика\", коментира Георги Апостолов, координатор на Националния център за безопасен интернет.", "date": "2018.04.19", "title": "SafeNetApp - при проблем на дете в интернет"}
{"url": "https://www.dnevnik.bg/bulgaria/2018/04/19/3165555_kratki_novini_pirogov_predlaga_na_lichnite_lekari_da/", "text": "Замърсена е бреговата ивица на река Дунав край Русе Това съобщават от РИОСВ в града. Замърсяването е след територията на бившия Комбинат за тежко машиностроене - КТМ, в посока град Мартен, установили експертите при съвместна проверка с представители на Басейновата дирекция \"Дунавски район\" и изпълнителната агенция \"Морска администрация\". Обход в района показал, че между два неизползваеми шлепа и бреговата ивица има натрупани пластмасови отпадъци, дървесна маса и отпадъчна органична субстанция. В този район се зауства и канализацията на част от територията на Мартен, която няма собственик и оператор, тъй като е изградена при строителството на Комбината за тежко машиностроене в Русе. Заявените полети до Варна и Бургас нарастват с 22% Сравнението е с лятото на 2017 г., а информацията е съобщила министърът на туризма Николина Ангелкова на среща с Пол Грифит, главен изпълнителен директор на Дубай Еърпорт. Двамата разговаряха в аржентинската столица Буенос Айрес в рамките на форума на върха на Световния съвет за пътувания и туризъм, съобщи ведомството й. По време на срещата бяха обсъдени и възможностите за популяризиране на България като туристическа дестинация. Жената, ударила пияна 10 автомобила, е пусната под гаранция Пловдивският районен съд определи гаранция от 20 хил. лв. Районният съдия Теофана Спасова прецени, че няма опасност 21-годишната Габриела Медарова да се укрие или да извърши друго престъпление, съобщава агенция \"Фокус\". Парите трябва да се внесат в 10-дневен срок, след което Габриела ще бъде освободена от ареста. Експертизата показва щети за над 40 хил. лв. Габриела е извършила катастрофата след употребата на алкохол и наркотици. Тя е управлявала джипа на приятеля си, а сред увредените автомобили е била и личната ѝ кола.", "date": "2018.04.19", "title": "Кратки новини: Замърсена е бреговата ивица на река Дунав край Русе"}
{"url": "https://www.dnevnik.bg/bulgaria/2018/04/19/3165525_policeiski_sindikat_nastoia_speshni_merki_sreshtu/", "text": "Най-големият полицейски синдикат - Синдикална федерация на служителите в МВР (СФСМВР), иска спешни мерки за защита на служителите на реда. В писмо до медиите синдикатите изразяват тревогата си от \"трайната тенденция за увеличаване на броя на пострадалите полицаи в резултат на умишлени действия на граждани срещу тях и грубо незачитане на законовите норми\". Организацията изразява пълната си подкрепа и съпричастност към служителката на МВР, която изпълнявайки служебните си задължения, получи тежки наранявания по време на мача между отборите на ЦСКА и \"Левски\". По време на  срещата, завършила 2:2 , полицай беше ранен заради хвърлена бомбичка. В резултат 24-годишната жена претърпя спешна операция, но все още не се знае дали ще запази напълно зрението с едното си око. От МВР съобщиха, че са задържани 40 души, стояли близо до предполагаемото място в сектор Б,  откъдето е хвърлена бомбичката . Търсенето на извършителя обаче продължава. Синдикалната организация настоява спешно да се предприемат необходимите мерки, които да и да се определи зона за сигурност, която ако бъде нарушена, то представителите на държавата в лицето на Освен това синдикатите настояват да се предвидят по-строги санкции спрямо всички хора, демонстриращи агресия и/или неуважително отношение към органите на реда. \"Тези мерки са необходими и изключително спешни не само защото ще защитят живота на полицейските служители, но и защото българските граждани очакват да имат полиция, която има реални права и защита и може да действа в рискови ситуации така, че да гарантира тяхната сигурност и безопасност. Подобна реакция може да бъде очаквана и удовлетворена само и единствено от представители на органите на реда, чиято неприкосновеност като представители на държавата е гарантирана\", се казва в писмото на полицейския синдикат. Те подчертават. че \"подобни действия са удар не само върху авторитета на МВР, но и резултат от много проведени във времето неуспешни политики и реформи, които са имали за цел да се защитят правата на гражданите и не са предвиждали защита на правата и живота на полицаите\". Посочват, че за да се промени това, е необходима само политическа воля, и ще настояват за нея с всички позволени средства. \"В цял свят задействането на самоделно взривно устройство на многолюдно място се приема за тероризъм. И ако в конкретния случай очевидно хулиганските подбуди не ни позволяват да определим деянието като терористичен акт, то категорично може да се каже, че подобни прояви са част от ширещ се по стадиони и улици терор. Насочен не срещу конкретна жертва като пострадалата ни колежка. Насочен срещу закона, морала, срещу цялото общество. Срещу този терор обществото и институциите трябва да са единни\", завършват синдикатите.", "date": "2018.04.19", "title": "Полицейски синдикат настоя за спешни мерки срещу \"терора по стадиони и улици\""}
{"url": "https://www.dnevnik.bg/politika/2018/04/19/3165462_bsp_i_gerb_upotrebiha_i_horata_s_uvrejdaniia_za/", "text": "За пореден път основните политически опоненти в парламента си размениха обвинения в бездушие, безочие, манипулации и липса на действия за решаване на проблемите на хората. Днес повод за нападките между БСП и ГЕРБ станаха хората с увреждания, които  в сряда протестираха и не бяха пуснати в Народното събрание за среща с парламентарната група на социалистите, тъй като носели надписи \"Системата ни убива\". Макар че тази сутрин  зам.-председателят на парламента от ГЕРБ Емил Христов се извини и обяви, че става въпрос за решение на охраната на Народното събрание , в декларация от парламентарната трибуна \"БСП за България\" обяви, че отказът да бъдат пуснати хората с уреждания в парламента е следствие на политическото поведение на управляващите, заради което или Христов сам ще си подаде оставката, или социалистите ще му я поискат (по правилник се внася искане с 48 депутатски подписа - бел. авт.). \"За тях светът ще свърши, преди да падне Борисов\"  \"Това не беше протест срещу ГЕРБ дори, а срещу всичко, което държавата не е свършила за хората с увреждания. Политическият елит трябва да чуе гласа им сега. За част от тях светът ще свърши, преди да падне Бойко Борисов\", каза от трибуната зам.-председателят на парламентарната група на \"БСП за България\" Антон Кутев. Той обвини ГЕРБ в бездушие и безочие, тъй като управлявали за трети път, а родителите на деца с увреждания протестирали с едни и същи искания всяка година. В сряда обаче само БСП разговаряла с тях, за да чуят исканията им, а той лично чувствал вина, че нищо не е направено. За БСП поведението на премиера Бойко Борисов, който в сряда казал, че се е разплакал на телевизионнен репортаж за трудностите на майка с дете с увреждания, също било израз на политическо безочие. В слачая според БСП министър-председателят нямало как \"да уволни някой чиновник заради нещо, което не е свършено\" и проблемът да се разреши. \"Лош сценарий за политическа употреба\"  ГЕРБ отговори на БСП след седем минути, но не от парламентарната трибуна, а чрез изявление в кулоарите на Народното събрание, в което отчете повече пари за политики за хора с увреждания в бюджета, както и двойно и тройно увеличение на помощите за отглеждане на деца с увреждания през м.г. - от 240 лева месечно на съответно 450 и 930 лева за различните случаи. Според председателя на здравната комисия и депутат от ГЕРБ Даниела Дариткова БСП се опитвала да реализира \"зле скалъпен сценарий за политическа употреба\". За зам.-председателя на партията Цветан Цветанов чрез манипулации за хората с увреждания БСП създавала поредната фалшива новина. С обръщение: \"Колеги, журналисти и приятели\", той поиска обективност и даде пример за друга фалшива новина на БСП - Корнелия Нинова казала преди дни, че АБВ се влива в партията, а от АБВ категорично отрекли. \"От БСП доказаха, че не могат да управляват и не са алтернатива\", каза още Цветанов и обяви, че проблемите на хората с увреждания не се решават с популистки изказвания. Цветанов дарявал - не бил \"маскара\" и \"хрантутник\" След това Цветанов обясни как депутатите от ГЕРБ всеки месец събирали между 500 и 700 лева от заплатите си, които дарявали на болни, на нуждаещи се, за \"Българската Коледа\" и за каквото се наложи. Поводът бе въпрос на журналисти за  предложението на БСП депутатските заплати да бъдат намалени и замразени , за което ГЕРБ ще помисли, но по думите на Цветанов имало икономически растеж и не било нужно, както при кризата през 2009 г. \"Маскари и хрантутници - аз не се чувствам такъв\". \"Не съм направил нищо, от което да се срамувам пред българските избиратели\". \"Никой не е казал, че сме безгрешни\" - тези и други мисли изрази още Цветанов пред журналисти. Той даде пример как постоянно работи и през почивните дни, как обикаля страната събота и неделя, за да се види с хората и да чуе проблемите им, но не взема от парламента пари за командировъчни. Накрая посъветва депутатите от БСП да правят като ГЕРБ - да отделят пари от заплатите си, за да помагат на хората.", "date": "2018.04.19", "title": "БСП и ГЕРБ употребиха и хората с увреждания за политически нападки"}
{"url": "https://www.dnevnik.bg/politika/2018/04/19/3165649_demokratichna_bulgariia_prizova_da_se_izostavi_ideiata/", "text": "Изграждането на АЕЦ \"Белене\" би довело до удвояване цената на тока в България и до редица сериозни рискове. това пише в позиция на обединението \"Демократична България\". Организацията е против всякакви опити за подновяване на проекта и предлага площадката да се превърне в икономическа зона. През март  Народното събрание даде срок  на правителството да обяви до 30 юни как смята да използва оборудването за централата, което България бе осъдена да плати. Междувременно управляващите се опитват да осъществят проекта  като общ за Западните Балкани . \"Демократична България\" мотивира позицията си с всички анализи и доклади до момента. Електроенергийната система не се нуждае от нови базови, а от балансиращи и регулиращи мощности. Идеята да се изгради АЕЦ \"Белене\" с участието на балканските страни с цел захранване на други икономики е против националните интереси. Напомняме, че тя се не срещна никаква подкрепа и се провали в периода 2005-2012 г., се допълва в позицията. В нея се посочва, че това е ненужен проект, който изисква огромни начални разходи Световната практика и авторитетните анализи за АЕЦ \"Белене\" показват, че началните разходи за изграждане на този ненужен проект ще бъдат не по-малко от 21 млрд. лева. Те биха представлявали пряка и мащабна заплаха за икономиката ни и заплаха за националната сигурност. Този ненужен проект няма да намери \"европейско финансиране\", което се видя в периода 2005-2012 година, смятат партиите в обединението. Припомнят, че площадката на \"Белене\" е в сеизмична зона, а такъв проект може да се превърне в източник на кражби и корупция, блокиране развитието на алтернативни методи за производство, акумулиране и пестене на електрическа енергия, дискредитиране на селскостопанската продукция на района, затваряне на работещи централи и др.  \"Демократична България\" настоява и да се потърси отговорност на виновниците за поръчване на основното оборудване за АЕЦ \"Белене\", без да е утвърден техническият проект и без да има договор и осигурено финансиране.", "date": "2018.04.19", "title": "\"Демократична България\" призова да се изостави идеята за АЕЦ \"Белене\""}
{"url": "https://www.dnevnik.bg/ot_vas/novini_ot_vas/2018/04/19/3164941_laleta_v_parka/", "text": "Част от алеите в парка \"Заимов\" тази пролет са украсени с едри лалета.", "date": "2018.04.19", "title": "Лалета в парка"}
{"url": "https://www.dnevnik.bg/biznes/2018/04/19/3165701_deputatite_vkljuchiha_turisticheskite_paketi_v/", "text": "Народното събрание прие на второ четене промени в Закона за туризма, свързани с европейска директива за организираните пакетни пътувания. След сключването на договор за туристически пакет цената на туристическия пакет може да се увеличи само ако в договора изрично е предвидена такава възможност и ако е посочено, че пътуващият има право и на намаление на цената, записаха депутатите. Увеличението на цената е възможно само по изключение, ако поскъпне горивото, а оттук - цената на превоза, ако се променят данъците и таксите в страната на пътуване, както и при промяна на валутния курс. В случай че договорът предвижда възможност за увеличение на цената, то тогава пътуващият има право на намаление на цената на туристическия пакет, съответстващо на всяко намаление на същите разходи. Ако цената се вдигне сповече от 8 процента, клиентът трябва да бъде информиран поне 20 дни преди пътуването. С измененията туроператорът се задължава да оказва съдействие на изпаднал в затруднение пътуващ като осигури полезна информация за достъп до здравни услуги, местни власти или консулска помощ. Ако туристът е изпаднал в беда поради собствената си небрежност, туроператорът може да поиска разумна такса за съдействието си, но без да формира печалба.  Застрахователната сума по задължителната застраховка на туроператор, който предоставя туристически пакет с включен чартърен полет, не може да е по-малка от 500 000 лв., е друго изменение в закона.", "date": "2018.04.19", "title": "Депутатите включиха туристическите пакети в законодателството"}
{"url": "https://www.dnevnik.bg/sport/2018/04/19/3165711_ispanskata_futbolna_liga_otchita_rusta_na_prihodite_si/", "text": "Испанската футболна лига отчита 3.662 млрд. евро приходи за сезон 2016-17. Данните показват, че се запазва тенденцията от 2013 г. на постоянен ръст, който в случая е 15.6% спрямо предходната година, съобщава \"Марка\". В основата на приходите на Ла Лига са  тези от телевизионните права . За 2016-17 г. договорът е на стойност 1.455 млрд. евро, което е 40% от всички приходи на Ла Лига. Очакванията на генералния директор на лигата Хавиер Гомес са за ръст в парите от продажбата на телевизионните права. \"Но би било хубаво да имаме по-балансирано разпределение на приходите от телевизионни права, приходите в деня на мача и спонсорите\", каза той. По думите му Ла Лига е изпреварила Бундеслигата и се доближава до Висшата лига. Задълженията към държавата на клубовете от Примера и Сегунда дивисион са общо 96 млн. евро спрямо 650 милиона през 2013 г. Вече са ограничени случаите на неизплатени заплати към футболисти.", "date": "2018.04.19", "title": "Испанската футболна лига отчита ръст на приходите си до 3.7 млрд. евро"}
{"url": "https://www.dnevnik.bg/bulgaria/2018/04/19/3165717_muj_shte_leji_30_godini_v_zatvora_zaradi_ubiistvo_na/", "text": "Мъж ще лежи 30 години в затвора заради убийство на ромско семейство. Това се разбира след решението на Върховния касационен съд (ВКС), който потвърди присъдата на долната съдебна инстанция, с която Иван Николов бе признат за виновен за двойно убийство по расистки подбуди. Решението на върховната инстанция е окончателно. Процесът се води по съкратената процедура, след като подсъдимият призна вината си, но стигна до третата съдебна инстанция по негова жалба, с която той поиска по-леко наказание. Случаят е от 5 ноември 2016 г., а двойното убийство бе извършено в пазарджишкия кв. \"Изток\". Николов се изживявал като \"месия\" и било дошло времето да се саморазправя с ромите от махалата край блока, в който живеел, припомня Би Ти Ви. Той нападнал напълно произволно 68-годишна жена и 77-годишен мъж. С особена жестокост отнел живота им с нож, като сам изнесъл трупа на мъжа с цел да бъде забелязан. С първоинстанционната присъда Николов е признат за виновен за убийство по расистки подбуди на повече от един човек по особено мъчителен за убитите начин и с особена жестокост и осъден на затвор от 25 г. Той е признат за виновен и за нанасяне на леки телесни повреди на повече от един човек по расистки подбуди, за което му е наложено наказание от 2 години лишаване от свобода. По тази причина първоинстанционният съд е определил общо наказание от 25 години. Тричленният състав на ВКС приема за неоснователна жалбата на подсъдимия, с която се иска намаляване на наложеното наказание. Освен че Николов е признал вината си, тя е установена по безспорен начин по делото и при определяне на наказанието няма пренебрегнато обстоятелство от значимите за дефиниране на наказателната му отговорност, аргументират се върховните магистрати. \"Подсъдимият Николов е извършил типично престъпление от омраза, като е умъртвил видимо възрастни хора, с които не е имал никакви взаимоотношения и битов конфликт. Начинът на извършване на престъплението демонстрира изключителна степен на бруталност и свирепост, които отричат напълно социалното общуване и съжителство\", се казва в решението на ВКС. Върховните съдии подчертават, че воден от своите установени стереотипи - открито противообществени, и желание за себеизтъкване, той е нарушил изконното човешко право на живот на двама души, които не са били в състояние да се защитят поради своята възраст. \"Деецът не е проявил никакво съчувствие, напротив, той е извършил престъплението безмилостно, с ожесточение, което не познава предел\", се казва още в решението. Натрупването на утежняващи вината обстоятелства, които са многобройни – множество квалифициращи престъплението елементи, публична демонстрация на расистките подбуди, демонстриране на желанието да убива, съчетано с неговата съдимост и липсата на поправителен ефект от осъжданията му, правят дееца с изключително висока степен на обществена опасност. Поради това съдебният състав на ВКС приема, че наложеното наказание е напълно съответно, тъй като е в състояние да ограничи възможностите на този подсъдим да разрушава обществото, каквито последици неминуемо следват от неговото поведение. \"Определеният максимален срок от 30 години лишаване от свобода ще сведе до минимум възможността на дееца да вреди на обществото по естествени и физиологични причини, а и доколкото той не се е проявявал като поправим деец при досегашните си осъждания. По този начин ще се постигнат в най-пълна степен както специалната, така и генералната превенция, залегнали в закона\", посочват върховните магистрати.", "date": "2018.04.19", "title": "Мъж ще лежи 30 години в затвора заради двойно убийство по расистки подбуди"}
{"url": "https://www.dnevnik.bg/bulgaria/2018/04/19/3165753_sindikatite_postaviha_ultimatum_na_rukovodstvoto_na_nap/", "text": "Синдикалната организация на КТ \"Подкрепа\" и Независимият синдикат на служителите в НАП очакват до утре - 20 април, изпълнителният директор Галя Димитрова да обяви началото на преговори за постигане на споразумение за сруктурните промени в отдел \"Оперативен контрол\" и НАП като цяло. \"Настояваме, докато не се подпише удовлетворяващо страните споразумение, да не се предприемат действия по съкращаване на кадри от НАП\", се казва в съобщение на синдиката. В случай, че до края на работния ден на 20 април 2018 г. не бъде потвърдено започването на преговори, заявяваме нашето намерение да започнем процедура по Закона за уреждане на колективните трудови спорове и протестните действия ще продължат, продължава съобщението. Национално представителните синдикални организации уверяват, че не са против реформите в системата на НАП, но очакват те да бъдат съгласувани със социалните партньори. Синдикатите вече протестираха в понеделник заради очаквано съкращение на цялото звено за оперативен контрол, в което работят близо 300 служители.", "date": "2018.04.19", "title": "Синдикатите поставиха ултиматум на ръководството на НАП"}
{"url": "https://www.dnevnik.bg/evropa/2018/04/19/3165699_es_e_dal_ubejishte_na_poveche_ot_polovin_milion/", "text": "Европейският съюз е дал убежище на повече от половин милион бежанци (538 000) през 2017 г., като Германия е поела повече от 60% от тях, показват данни на \"Евростат\", цитирани от \"Ройтерс\". Броят им е по-нисък с около една четвърт в сравнение с 2016 г. Разселени са били 24 000 мигранти по квотите на Европейската комисия. Пълната статистика можете да видите  тук . Сирийските граждани представляват около една трета от получилите убежище през 2017 г., следвани от афганистанци и иракчани. В България защита са получили най-много сирийци (1530), следвани от иракчани (110). През 2017 г. най-голям брой хора, получили защита, са били регистрирани в Германия (325 400), следвана от Франция (40 600), Италия (35 100), Австрия (34 000) и Швеция (31 200). В България миналата година са били издадени 1705 одобрения по подадени молби за международна закрила, 800 от които са били за бежански статут, а 905 - за субсидиарна закрила. На глава от населението в Германия са регистрирани най-много одобрени молби на търсещи убежище, следвана от Австрия и Швеция. На другия полюс по този показател са Словакия, Чехия и Полша. Германия е съгласна да приеме още 10 000 бежанци Междувременно еврокомисарят за миграцията, вътрешните работи и гражданството Димитрис Аврамопулос съобщи, че правителството на Германия е съгласно да приеме още 10 000 бежанци от Северна Африка и Близкия изток като част от програма на ЕС, предаде ДПА, цитирана от БТА. Германия се е съгласила с плана по-рано тази седмица, каза Аврамопулос пред германската медийна група \"Функе\". \"Германското правителство отново е на предна линия по въпросите на международната солидарност\", заяви той. След като други държави от ЕС се съгласиха да приемат 40 000 бежанци, целите на програмата бяха постигнати и вероятно ще бъдат надхвърлени, каза Аврамопулос преди среща с германския вътрешен министър Хорст Зеехофер в Берлин. Програмата, обявена миналото лято, има за цел да осигури пряк и сигурен маршрут до Европа за най-нуждаещите се от убежище. До есента на 2019 г. най-малко 50 000 човека предимно от Северна Африка би трябвало да намерят нов дом в ЕС. Аврамопулос призовава Германия да премахне граничния контрол, въведен по време на бежанската криза, при която 890 000 души потърсиха убежище в страната през 2015 г. Шенгенската зона позволява възобновяване на граничния контрол в периоди на криза, но Аврамопулос каза, че не може да допусне това да продължава неограничено. \"Трябва бързо да се върнем към нормалното функциониране на Шенгенската система\", заяви той. Германия планира да удължи  контрола на границата с Австрия  след изтичащия през май краен срок.", "date": "2018.04.19", "title": "ЕС е дал убежище на повече от половин милион бежанци през 2017 г. (графика)"}
{"url": "https://www.dnevnik.bg/sport/2018/04/19/3165764_chlen_na_suveta_na_fifa_e_arestuvan_po_podozreniia_v/", "text": "Членът на Съвета на ФИФА Констант Омари е бил арестуван по подозрения в корупция. 60-годишният африканец е обвинен в присвояване на средства в качеството му на президент на футболната федерация на ДР Конго. Заедно с Омари в ареста са били отведени още трима висшестоящи спортни ръководители в страната - генералният секретар на спортното министерство Бартелеми Окито и вицепрезидентите на футболната федерация Роджър Бондембе и Теобад Бинамунгу. Арестите са осъществени по нареждане на Лузоло Бамби, който е специален съветник на президента на ДР Конго Жоузеф Кабила по въпросите с корупцията. Според разследващите магистрати четиримата са се облагодетелствали от средства, отпуснати от държавата за националния отбор и местни клубове. Адвокатът на четиримата Ален Макено заяви пред агенция \"Франс прес\", че обвинението е за присвояването на 1 милион долара. В същото време мачовете от елитната дивизия на конгоанския футбол - Линафут - бяха спрени до второ нареждане в знак на солидарност с арестуваните. От лигата обявиха подкрепа за четиримата и заявиха, че те са били \"унижени и лишени от свобода\". Освен ръководител на конгоанската федерация Омари е и вицепрезидент на Африканската футболна конфедерация (КАФ). През 2015 г. той влезе в Съвета на ФИФА, новосъздадения изпълнителен орган на световната централа след големия корупционен скандал. Оттогава конгоанецът е член на работната група по реформите във ФИФА. Той беше и председател на работната група за борба с расизма и дискриминацията, която беше разпусната през 2016 г. Омари заема още няколко длъжности, сред които в изпълнителния и организационния комитет на Купата на африканските нации и шампионата на Африка за младежи до 20 години. Той е част и от лицензионната система на КАФ. \"ФИФА след отблизо случая с арестите на Констант Омари и двамата му вицепрезиденти от власите в ДР Конго. Събираме допълнителна информация, но на този етап няма да правим повече изявления. Повече информация може да бъде дадена, когато има развитие по случая\", заявиха от ФИФА.", "date": "2018.04.19", "title": "Член на Съвета на ФИФА е арестуван по подозрения в корупция"}
{"url": "https://www.dnevnik.bg/kultura/2018/04/19/3165710_vmesto_luskav_ofis_galeriia_neobichaina_sudba_za/", "text": "Почти всеки месец София се сбогува с някоя от \"скромните\" дву- и триетажни къщи, създали духа й на столица преди век. Наследниците на тази на ул. \"Раковски\" 167 обаче са амбицирали да бъдат приятно изключение от срамното правило, поне засега. Вместо да я продадат, надстроят със стъкло или поне отдадат под наем, Стефан Огнянов и Марин Маринов смятат да открият място за изкуство, обявиха самите те днес. Двуетажната къща със странична тераса и врата от ковано желязо се намира точно срещу дома на Яворов на \"Раковски\". Построена е от капитан Христо Г. Попов - бивш кмет на София от 1899 и 1901 г. и министър в третото правителство на Васил Радославов, и е паметник на културата. Логично е Огнянов и Маринов, които са собственици на горния й етаж, да искат паметта за него да бъде подходящо запазена. Когато е строена къщата, тук е бил краят на София и зад нея е имало блато, обяснява в писмо до медиите Стефан Огнянов, който е част от на Free Sofia Tour, организацията, която от години предлага безплатни пешеходни обиколки на София. \"От много време ни се иска тук да стане пространство за култура и изкуство. Обсъждали сме го с доста хора, но все нещо не достигаше и оставахме на ниво идея. Но моментът дойде и след по-малко от месец ще имаме и първата изложба\", пише Огнянов. Тя ще бъде на млада художничка, но подробности ще бъдат обявени по-нататък. Планът е постепенно мястото да събере своя библиотека и да се превърне в средище за културни събития. Капитан (о.з. подполковник) Христо Георгиев Попов (1858 - 1951 г.) е роден в Шумен. Завършва с първия випуск на военното училище след Освобождението (1879 г.), след което и военната академия в Санкт Петербург. По време на сръбско-българската война от 1885 г. командва 1-ви пехотен софийски полк и участва в боевете при Сливница, Гургулят, Бански дол и Пирот. Награден е с орден \"За храброст\" III степен, припомнят наследниците му. След като се уволнява от армията (1889 г.), завършва право в Швейцария и се връща в родината си, за да бъде част от обществения живот. Между 1899 и 1901 г. е кмет на София, а по-късно е министър в третото правителство на Васил Радославов.", "date": "2018.04.19", "title": "Вместо лъскав офис - галерия: (Не)обичайна съдба за софийска историческа къща"}
{"url": "https://www.dnevnik.bg/photos/2018/04/19/3165230_fotogaleriia_choveshkoto_tialo_otvutre/", "text": "Изложба с действителни човешки тела и органи, \"запечатани\" с помощта на процеса на полимерно запазване (пластинация), се откри за втори път в София в мол \"България\" на едноименния булевард в столицата.Внимание: Галерията съдържа кадри, които някои потребители могат да намерят за смущаващи.", "date": "2018.04.19", "title": "Фотогалерия: Човешкото тяло отвътре"}
{"url": "https://www.dnevnik.bg/zelen/2018/04/19/3165770_evrodeputat_v_sveta_veche_niama_miasto_za_vuglishta/", "text": "В България все още има места, където се добиват въглища. В свят, в който се справяме с последиците от изменението на климата, няма място за въглища. Това заяви на среща в Народното събрание, посветена на възобновяемата енергия членът на групата на Зелените в Европейския парламент Клод Тюрме, цитиран от БТА. Тюрме е и президент на EUFORES - европейска неправителствена организация, ориентирана към възобновяемата енергия. Евродепутатът подчерта, че в следващия бюджет на ЕС ще бъдат отделени средства не за насърчаване на въгледобивната индустрия, а за помощ на прехода. Обещаваме помощ за кметовете в регионите, където има ВЕИ, каза той и добави, че в периода 2020 - 2030 г. България ще получи милиарди чрез структурните фондове, които може да използва за преодоляване на енергийната бедност и за енергийната ефективност. Изказването на депутата идва на фона на желанието на България  да получи изключение  от новите по-строги правила на Европейската комисия към емисиите на въглищните централи, за да не ги закрие.  Необходимо е да се работи повече по отношение на енергийната ефективност в България, каза Мехтилд Вьорсдьорфер, директор на департамент \"Възобновяеми източници, проучвания, иновации и енергийна ефективност\" към главна дирекция \"Енергетика\" към Еврокомисията. Според нея България има голям потенциал в областта на ВЕИ и това е пътят, който трябва да се следва. Съотношението на ръста на икономиката и използването на енергия в България е най-лошо в целия ЕС, отбеляза в изказването си председателят на енергийната комисия Делян Добрев. Благодарение на европейската солидарност и чрез фондовете българските предприятия имат възможност да кандидатстват за финансова подкрепа за модернизация и повишаване на енергийната ефективност, посочи той и напомни, че правителството осъществява програма за саниране на многофамилните жилищни сгради, за които е отделило 1 млрд. евро. Още от 2013 г. България има излишък от зелена енергия, която чрез статистическите прехвърляния, можем да прехвърляме на държави, които не са изпълнили целите си, отбеляза Добрев. Той посочи, че българското законодателство дава възможност за подпомагане на най-малките производители на зелена енергия - тези до 30 киловата. Нашето общо разбиране в парламента е, че подкрепата с преференциални условия, свързани с цените, трябва да е по посока на тези най-малки производители, отбеляза той.", "date": "2018.04.19", "title": "Евродепутат: В света вече няма място за въглища"}
{"url": "https://www.dnevnik.bg/sport/2018/04/19/3165773_mok_zapochna_procedurata_po_vruchvane_na_sreburniia/", "text": "Международният олимпийски комитет (МОК) е започнал процедура по връчване на сребърния олимпийски медал на Милка Манева за представянето ѝ в състезанието по вдигане на тежести до 63 кг в Лондон през 2012 г. \"Това окончателно слага точка на сагата и вече официално означава, че българката може да се смята за олимпийска вицешампионка, а Българската федерация по вдигане на тежести печели медал от въпросната олимпиада\", заяви президентът на Българската федерация по вдигане на тежести Неделчо Колев пред сайта на организацията. Манева се класира пета в Лондон 2012. Впоследствие МОК започна повторен анализ на пробите, който показа, че  три състезателки преди нея са използвали забранени вещества . Затова Мая Манеса, Светлана Царукаева и Сибел Симсек са декласирани и българката отива втора със сребърен медал. \"Допълнително ще бъдем уведомени за възможностите за провеждане на церемония по връчването на олимпийския медал на Милка Манева\", се казва в писмото, изпратено от председателя на Българския олимпийски комитет Стефка Костадинова до Колев.", "date": "2018.04.19", "title": "МОК започна процедурата по връчване на сребърния медал на Милка Манева от Лондон 2012"}
{"url": "https://www.dnevnik.bg/sport/2018/04/19/3165790_slaviia_izgoni_nagul_keniec_zaradi_rasizum_i/", "text": "Кениецът Омар Абуд е освободен от \"Славия\". Президентът на клуба Венцислав Стефанов обяви, че е решил да прекрати договора на африканския футболист заради постоянни нарушения на вътрешния правилник, расистки подмятания и явна демонстрация на неприязън към България. \"В продължение на няколко месеца поведението на Омар Абуд коренно се промени и предизвика всеобщото неодобрение на ръководството на клуба, на треньорския щаб и на целия отбор. Без видима причина играчът стана груб, невъздържан и арогантен, позволи си волности по време на тренировките и в официалните мачове, а извън терена не престана да хули клуба, в който изкарва прехраната си, и не спря с обидите си към старши треньора и помощниците му\", заяви Стефанов в съобщение до медиите. Абуд беше привлечен в \"Славия\" в началото на 2016 г. Левият краен бранител стана първият кенийски футболист в историята на Първа лига. 25-годишният играч записа 60 мача в елита на българския футбол, в които отбеляза едно попадение. В последните седмици той не попадаше в групата на отбора. \"(Абуд) Научи най-вулгарните изрази на български език и започна да се обръща с тях към съотборниците си без изключение. Наглият кениец не се посвени и започна да ругае всичко, свързано с живота у нас, и въобще не правеше опити да прикрива неприязънта си към държавата България. Често публично прибягваше и към расистки подмятания\", заяви още Стефанов. \"Многократно Омар Абуд си позволяваше да закъснява безпричинно след пътуванията си до Кения и да отсъства от тренировките. Не са една или две официалните срещи на отбора, от които той направо дезертира със симулации на тежки контузии. Чашата преля и търпението ни се изчерпи. Взимам решението да отстраня от отбора Омар Абуд, като договорните му отношения с клуба ще бъдат прекратени според съществуващия законен ред\", завършва съобщението на президента на \"Славия\". ", "date": "2018.04.19", "title": "\"Славия\" изгони \"нагъл кениец\" заради \"расизъм и неприязън към България\""}
{"url": "https://www.dnevnik.bg/bulgaria/2018/04/19/3165776_sredno_350-400_dushi_na_vecher_polzvat_noshtniia/", "text": "Нощният градски транспорт в столицата, пуснат официално преди 11 дни , набира все по-голяма популярност. Около 4 хиляди души са се възползвали от него до момента. Това съобщи Антон Деспотов, от Центъра за градска мобилност пред \"Фокус\". Натоварването е средно 350 - 400 души на вечер, а пиковите дни са петък и събота по маршрутите \"Студентски град\" – \"Обеля\" и \"Люлин\" – \"Младост\", става ясно от данните. За момента няма регистрирани инциденти. \"Хората вече ще започнат да разпознават нощния транспорт и да го ползват. Всеки автобус е оборудван с минимум две камери, които следят поведението на гражданите, при водача има инсталиран паник бутон и отделно във всеки автобус има кондуктор, който продава билети. Така няма да има никакъв гратис, а и има двама души в автобуса винаги\", уточни Антон Деспотов. Той коментира още, че в края на тази седмица ще бъдат редактирани разписанията на нощните линии с цел по-голямо удобство на пътниците, а също така на всяка спирка табелите ще бъдат подменени с такива, на които ще бъдат изписани часовете на преминаване на автобусите от нощния градски транспорт. Експерименталното движение на автобусите по нощните линии ще продължи до края на годината. Той се движи по четири маршрута от кварталите \"Люлин\", \"Обеля\", \"Студентски град\", \"Дружба\", '\"Младост\", \"Овча купел\" и \"Гоце Делчев\". Автобусите минават на интервал от 40 минути, като общата им спирка е площад \"Александър I Батенберг\". Цената на билета е 2 лева, като той важи за цялата вечер за всички линии. Тласък на инициативата беше дадена от неправителствената организация \"Спаси София\".  След близо 7 години забавяне, 31 000 подписа  от граждани и много разговори с общината тя е факт.", "date": "2018.04.19", "title": "Средно 350-400 души на вечер ползват нощния градски транспорт в София"}
{"url": "https://www.dnevnik.bg/sviat/2018/04/19/3165814_venecuela_i_ispaniia_shte_vurnat_poslanicite_si_za_da/", "text": "Испания и Венецуела официално обявиха, че в близките дни ще върнат посланиците си в Каракас и Мадрид за нормализиране на дипломатическите си отношения, предадоха агенциите \"Франс прес\" и \"Ройтерс\". През януари  Венецуела експулсира испанския посланик  и Мадрид направи същото с венецуелския като ответна мярка. Каракас взе това решение, след като ЕС наложи санкции на седем високопоставени венецуелски представители заради нарушения, свързани с протести на опозицията. Според президента  Николас Мадуро  тази мярка е била насърчена от Испания. В съвместно изявление външните министерства на двете страни съобщиха, че Испания и Венецуела \"са се договорили да започнат процес по нормализиране на дипломатическите си отношения в интерес на своите граждани, обединени от тесни връзки, които трябва да се съхранят\". За тази цел те са се споразумели \"в близките дни да върнат посланиците си, за да се възстановят каналите на дипломатически диалог между двете правителства\"./ БТА", "date": "2018.04.19", "title": "Венецуела и Испания ще върнат посланиците си, за да нормализират отношенията"}
{"url": "https://www.dnevnik.bg/razvlechenie/2018/04/19/3165694_britanskite_festivali_kazvat_sbogom_na_plastmasata_ot/", "text": "Сбогом на сламките, чинийките, чашките, пластмасовите бутилки за еднократна употреба и броката - над 60 британски фестивала смятат да предприемат драстичната стъпка от 2021 г. в опит да ограничат мащабите на пластмасовото замърсяване, предаде Би Би Си. Решението е на Асоциацията на независимите фестивали във Великобритания. По-рано тази година огромният \"Гластънбъри\" обяви подобни мерки, както и година почивка, за да отдъхнат животните и работниците във фермата, на чийто терен се провежда. Пълната забрана ще е предизвикателство за организаторите, които разчитат на пластмасата като по-евтин и по-безопасен заместител на стъклото. Освен това тя ще засегне и постетителите, които ще трябва да се лишат от неща като броката. Блестящата украса се състои от микропластмаса, която може да бъде погълната от животните и така да попадне в човешкото меню. Предвид екологичния отпечатък на нашата индустрия, наистина вече е време да предприемем колективни действия, казват обаче от организацията. Като първа стъпка фестивалите смятат да обявят 2018 за година без сламки. Британското правителство също обмисля забрана над този популярен продукт, който се ползва средно 2-3 минути, а остава в околната среда за десетилетия. Други встъпителни мерки на асоциацията ще включват пластмаса за многократна употреба и поощрения за рециклирането й. Ползата от този подход е, че посетителите сами почистват след себе си, отбелязват от фестивала \"Шамбала\", въвели мярката във Великобритания през 2013 г. Подобна практика имаше и унгарският фестивал \"Сигет\".", "date": "2018.04.19", "title": "Британските фестивали казват сбогом на пластмасата от 2021 г."}
{"url": "https://www.dnevnik.bg/sport/2018/04/19/3165547_na_svetovnoto_v_rusiia_videopovtoreniiata_shte_se/", "text": "Зрителите на световното първенство по футбол ще имат възможност да гледат видеоповторения на големи екрани на стадионите в Русия, обяви ФИФА. Запалянковците ще разбират в реално време доводите на съдията при решенията му в спорните ситуации. Използването на технологията често води до объркване сред феновете, които остават неинформирани за случващото се на терена. От ФИФА обясниха, че видеокартината ще бъде достъпна за привържениците едва след като реферът преразгледа повторението. По този начин организацията цели зрителите да не повлияят върху решението на съдията. През март  ФИФА одобри използването на системата за световното в Русия  въпреки разнопосочните коментари по темата. Един от противниците на видеоповторенията е президентът на УЕФА Александър Чеферин. Според него системата предизвиква \"твърде голямо объркване\" и има нужда от още тестове, преди да бъде взето единно решение за използването ѝ. \"Страхувам се, че на световното първенство ще има съдии, които никога не са използвали системата за видеоповторения\", каза в сряда Чеферин. Засега  технологията няма да бъде използвана в Шампионската лига . УЕФА обяви, че видеопрегледите няма да бъдат част от турнира поне до края на сезон 2018/19. \"Шампионската лига е като \"Ферари\" или \"Порше\". Не можеш да започнеш просто да го караш, като имаш нужда от тренировки и тестове. Всеки трябва да разбере как се случват нещата\", каза още Чеферин.", "date": "2018.04.19", "title": "На световното в Русия видеоповторенията ще се показват на големи екрани"}
{"url": "https://www.dnevnik.bg/detski_dnevnik/2018/04/19/3165886_blizo_10_hil_deca_opredeliha_pobeditelite_v_nagradata/", "text": "Общо 9447 деца на възраст от 5 до 16 години гласуваха за своите любими книги за 2017 година, номинирани за наградата  \"Бисерче вълшебно 2018 \", съобщиха отганизаторите от сайта \"Детски книги\". Книгите победители в 4-те възрастови категории и категорията за нехудожествена литература \"Нещотърсачи\" ще бъдат обявени на официална церемония на 22 април от 18 ч. в голямата зала на Младежки театър \"Николай Бинев\" в София. Събитието ще закрие  Софийския международен литературен фестивал за деца и младежи . Всички желаещи деца и техните родители, баби, дядовци или учители могат да присъстват на награждаването, като вземат своята безплатна покана от информационния щанд на фестивала в Младежкия театър (трети етаж) до половин час преди събитието. \"Бисерче вълшебно\" се връчва от 2013 г. от фондация \"Детски книги\" и е единствената българска награда за модерна детска литература, чието жури са децата. Основна цел на проекта е да запознае читателите от 5 до 16 г. със съвременната художествена литература, издавана на български език, и да насърчи четенето сред подрастващите. В шестото издание на наградата се състезаваха 101 заглавия на автори от 19 държави, като броят на българските издания бе най-голям - 32. Периодът на гласуване бе от 20 февруари до 15 април.", "date": "2018.04.19", "title": "Близо 10 хил. деца определиха победителите в наградата \"Бисерче вълшебно 2018\""}
{"url": "https://www.dnevnik.bg/skorost/2018/04/19/3165859_evropeiskiiat_parlament_iska_da_se_zategne_kontrola/", "text": "Европейският парламент прие вчера нов регламент, който иска от 2020 година страните-членки на ЕС да засилят контрола върху техническото състояние на движещите се на тяхна територия автомобили, включително и върху тяхната екологичност. Идеята беше подкрепена от 547 евродепутати , а 83 бяха против. Новите правила ще влязат в сила от 1 септември 2020 г., ако бъдат одобрени от Съвета на ЕС. Засиленият контрол трябва да бъде въведен още на ниво типово одобрение, което преминават всички нови модели. Впоследствие всяка държава от ЕС ще бъде задължена периодично да подлага на задълбочен преглед определен брой автомобили, избирани на случаен принцип. Поне 20% от инспекциите трябва да са свързани с отделяните емисии от колите. Европейската комисия също си запазва правото да извършва прегледи и проверки, за да се увери в спазването на правилата, да изисква изземане на автомобили в ЕС и да налага административни глоби на автомобилните производители в размер до 30 000 евро за всеки автомобил, който не отговаря на изискванията. Законодателството включва нов режим за прегледи, за да гарантира, че автомобилите не надвишават границите за емисии през цялостния си период на употреба. Плановете са центровете за прегледи да бъдат редовно и независимо проверявани. \"Това е силен европейски отговор на скандала \"Дизелгейт\". Това законодателство ще направили автомобилите по-безопасни и по-чисти и заедно с проверките за емисии при реално шофиране ще гарантира, че няма да има повторен \"Дизелгейт\", коментира британският евродепутат Дениъл Долтън.", "date": "2018.04.19", "title": "Европарламентът иска да се затегне контрола върху техническото състояние на автомобилите"}
{"url": "https://www.dnevnik.bg/biznes/2018/04/19/3165818_roboti_uspiaha_da_sglobiat_stol_video/", "text": "Роботи в Сингапур успяха да изпълнят задача, от която се ужасяват много хора - сглобяване на мебели на шведския мебелен гигант ИКЕА (IKEA), предаде \"Ройтерс\", цитиран от БТА. Прелистването на инструкциите, безпорядъкът от отвертки и болтове, за да бъде сглобен някой продукт на компанията, скоро може да са част от миналото благодарение на нова технология, съобщиха изследователи от сингапурския университет \"Нанян Текнолоджикъл юнивърсити\" (NTU). В продължение на три години учените са програмирали робота, съставен от различни механизми, сензори и 3D камери, който сглобява рамката на стол за трапезария на ИКЕА за 20 минути. Те казват, че най-вероятно не е далеч времето, когато роботи ще могат напълно да сглобят мебел, като се консултират с наръчник, получават устни инструкции или просто като видят снимка на завършения продукт. Цюан Цон Фам, един от изследователите, обясни пред \"Ройтерс\", че при робота са постигнати способности на ниско равнище, с които да се научи как да направи нещо, а през следващите 10 години може да бъдат развити способности на високо равнище, с които той да решава какво да прави. Цюан Цон Фам каза, че екипът от университета иска да работи със специалисти по изкуствен интелект, за да се опита да усъвършенства процеса. Сингапур насърчава компаниите да инвестират в автоматизацията и роботиката, за да се увеличи производителността, като се стреми да ограничава евтината чуждестранна работна ръка. Някои ресторанти и хотели в града-държава използват роботи да доставят храна за клиентите и да събират използваните чинии и прибори.", "date": "2018.04.19", "title": "Роботи успяха да сглобят стол (видео)"}
{"url": "https://www.dnevnik.bg/sviat/2018/04/19/3165860_izrael_praznuva_70_godini_izpraven_pred_zaplahi_v/", "text": "Израел празнува 70 години от създаването му, като демонстрира военната си мощ и невероятните си икономически постижения, изправен пред възобновените заплахи в региона и пред несигурност у дома. След като във вторник се събраха, за да почетат паметта на своите сънародници, убити при изпълнение на служебния си дълг или при атентати, от сряда вечерта до четвъртък вечерта израелците се отдават на тържества за отбелязване на създаването на еврейската държава, обявено на 14 май 1948 г., но празнувано сега по еврейския календар. Докато се готви за тържествата след възпоменанията,  Израел развява плашилото  на заплахата от нападение на заклетия враг Иран. Страхът от такъв враждебен акт, подобен на изненадващата офанзива на арабска коалиция при отбелязването на еврейският празник  Йом Кипур през 1973 г.,  беше разбуден от нападението на 9 април срещу сирийска военновъздушна база, за която режимът на Башар Асад и неговите руски и ирански съюзници обвиниха Израел. \"Нападението на ционисткия режим няма да остане без отговор\", обяви Али Акбар Велаяти, съветник на върховния ирански водач аятолах Али Хаменей, след като при нападението загинаха седем иранци. От началото на войната в Сирия през 2011 г. десетки въздушни удари, извършени от разстояние, се приписват на Израел, който обикновено се въздържа от потвърждение или отричане. Те са насочени срещу сирийски позиции и въоръжените конвои на ливанското движение \"Хизбула\", което подобно на Иран и Русия оказва военна помощ на режима на Асад в конфликта. \"Съветите\" на Либерман През февруари обаче Израел за пръв път призна, че е извършил  въздушен удар срещу ирански мишени  след нарушаване на неговото въздушно пространство от ирански дрон. Това беше първият открит сблъсък между Израел и Иран в Сирия. Израел предупреждава, че няма да позволи на иранския враг да се укрепи военно в съседната му страна. Предстои да се види дали има непосредствена заплаха по време на израелските празници. Израелските вестници отпечатаха в сряда конкретни данни за присъствието в Сирия на Революционните гвардейци - елитна иранска военна част. Публикацията със сателитни снимки на въздушни бази и граждански самолети, за които се подозира, че разтоварват оръжие, карти и дори имената на ирански военни командири, е предупреждение, са единодушни военните коментатори - Израел знае къде и кого да удари в случай на нападение. Армията реши като предпазна мярка да се откаже от изпращане на изтребители F-15 на ученията, планирани през май в САЩ, съобщи армейското радио. Армията говори за \"приспособяване\" на участието си в ученията. Без да припомня непосредствената иранска военна заплаха, министърът на отбраната Авигдор Либерман предупреди: \"Не си търсим приключения, но съветвам съседите ни от север (Ливан и Сирия) и от юг (ивицата Газа) да се отнасят сериозно към решимостта да защитаваме Израел.\" \"С Божията помощ тази държава ще продължи да съществува 7000 години. Тези, които искат да ни убият, няма да ни победят\", добави премиерът Бенямин Нетаняху. Равносметката на Гросман Седемдесетата годишнина е повод за Израел, свикнал да води битки, и по думите на Нетаняху да гради \"с щит и меч в ръка\", да отпразнува \"чудото\" на своето съществуване, военната си мощ, благоденствието на тази \"стартъп\" държава и демократичния си модел. С повече от 8.8 млн. жители, населението е нараснало десет пъти от 1948 г., сочи официалната статистика. Растежът беше 4.1% през четвъртото тримесечие на 2017 г. Страната има повече от десет Нобелови награди. Същевременно Израел е сред развитите страни, в които се наблюдава най-силно неравенство. Бъдещето на  министър-председателя, затънал в предполагаеми корупционни афери , е несигурно. С изключение на Египет и Йордания и въпреки признаците на сближаване Израел не е сключил мир с арабските си съседи. Решението на израелско-палестинския конфликт изглежда по-далече от всякога. Годишнината на Израел съвпада с Похода за връщане - движение, организирано от 30 март в ивицата Газа, палестинска територия под израелска блокада. След три седмици на  насилие по границата , отнело живота на 34 палестинци, в петък се очакват нови демонстрации. \"Израел бе създаден, за да може еврейският народ, който почти никога не се е чувствал у дома си никъде по света, най-после да има дом\", заяви писателят  Давид Гросман  на церемония във вторник вечерта в Тел Авив, нарушена от крайнодесни демонстранти, които протестираха срещу присъствието на палестински семейства. \"Днес, след 70 години на изненадващи успехи в толкова много области, Израел с цялата си сила може би е крепост. Но все още не е дом. Израелците няма да имат дом, докато палестинците не получат свой\", каза Гросман. /БТА", "date": "2018.04.19", "title": "Израел празнува 70 години, изправен пред заплахи в региона и несигурност у дома"}
{"url": "https://www.dnevnik.bg/bulgaria/2018/04/19/3165769_ministerstvoto_na_evropredsedatelstvoto_e/", "text": "Министерството на европредседателството е най-непрозрачното ведомство, показва  годишното проучване  на \"Програма Достъп до обществена информация\", представено в сряда. На сайта му липсва информация за вътрешни правила, правилници, наредби, инструкции, предаде  в. \"Сега\". Правосъдното министерство пък води класацията на абсурдните откази, като дори не е предоставило годишния си отчет с данни колко искания по закона са били отправени, по колко от тях е имало отговори и по колко откази. Аргументът бил, че законът за достъп до обществена информация не е приложим. \"Абсурдът е, че министерството би трябвало да осъществява контрол за изпълнението на закона за достъп до информация\", коментираха от организацията. Оттам обмислят дали да заведат дело. Освен това на сайта на правосъдното министерство имало само един качен отчет - за 2016 година. Сред институциите, които най-добре са организирали сайтовете си и публикуват информацията, както са длъжни по закон, са Министерският съвет и Министерството на финансите, ДАНС, ДКСИ, Агенция \"Митници\" и дори БОРКОР. Днес от ведомството разпространиха изявление, че категорично не приемат твърденията на Програмата и че те целят уронване на престижа на българското европредседателство. \"Министерството не предоставя административни услуги, поради което нормативни и други актове, регулиращи тази материя, които да са публикувани на интернет страницата на министерството. В допълнение, следва да се има предвид, че предвид спецификата на дейността, не се разработват, респ. публикуват за обсъждане проекти на правилници, наредби, инструкции, стратегии и др. В този смисъл не е коректно спрямо дейността и функциите на министерството, видно от публикувания устройствен правилник, да се съпоставят индикатори, отнасящи се до други ведомства. Не приемаме да бъдат правени внушения, дължащи се на непознаване и неотчитане на обективни данни. На страницата на министерството, както и на страницата на Българското председателство се публикува ежедневно информация, касаеща както дейността на министерството, така и дейността на всяко едно от събитията от календара на Българското председателство. До този момент няма нито едно оплакване за липса на информация както от граждани, така и от журналисти-български и чуждестранни, които отразяват събитията. Изнасянето на подобна информация и заключения, базирани на непознаване на материята и/или на невярна и непълна информация, цели уронване престижа на Българското председателство на Съвета на ЕС.\"", "date": "2018.04.19", "title": "Министерството на европредседателството е най-непрозрачно (допълнена)"}
{"url": "https://www.dnevnik.bg/sport/2018/04/19/3165875_levski_osudi_huliganskata_proiava_i_poiska_razkrivane/", "text": "С кратко съобщение в сайта си \"Левски\" осъди хулиганската проява, довела до нараняването на полицай по време на мача с ЦСКА. Сините поискаха да се разкрие виновникът. От \"Левски\" изразиха \"своята категорична позиция срещу всяка проява на насилие\". \"Клубът настоява да бъдат изяснени всички факти и обстоятелства, свързани с този случай, както и да се установи извършителят на това деяние\", обявиха сините в сайта си. В допълнение \"Левски\" пожела на пострадалия полицай бързо и пълно възстановяване. По време на  срещата между ЦСКА и \"Левски\", завършила 2:2 , полицай беше ранен след хвърлена бомбичка. В резултат 24-годишната жена претърпя спешна операция, но все още не се знае дали ще запази напълно зрението с едното си око. От МВР съобщиха, че са задържани 40 души от агитката на сините, стояли близо до предполагаемото място в сектор Б,  откъдето е хвърлена бомбичката . Търсенето на извършителя обаче продължава. \"Левски\"  е заплашен от наказание с лишаване от публика за три мача .", "date": "2018.04.19", "title": "\"Левски\" осъди хулиганската проява и поиска разкриване на виновника"}
{"url": "https://www.dnevnik.bg/photos/2018/04/19/3165742_galeriia_kadri_ot_jubileinoto_friraid_sustezanie/", "text": "За пета поредна година състезанието за свободно ски каране \"Дончо Кани\" събра близо 70 скиори и бордисти в сърцето на Национален парк Пирин. Според организаторите състезанието е уникалното за България, а и не само за нашата страна. Юбилейното издание на фрирайд и фристайл събитието може би ще остане в историята като най-силното представяне досега. За него впечатленията споделя един от организаторите - Вальо Пелтеков, а кадри - фотографът Виктор Троянов.", "date": "2018.04.19", "title": "Фотогалерия: Юбилейното фрирайд състезание \"Дончо кани\" в Пирин"}
{"url": "https://www.dnevnik.bg/biznes/2018/04/19/3165871_nap_tursi_slujiteli_za_zvenoto_v_koeto_napravi_masovi/", "text": "Национална агенция за приходите търси 217 служители за звеното \"Фискален контрол\". Агенцията е обявила конкурси за длъжността \"инспектор по приходите\". Те ще работят в екипи и ще извършват фискален контрол на територията на цялата страна. През миналата седмица агенцията обяви, че ще съкрати над 300 служители от звеното за оперативен контрол. Преди това негови служители бяха арестувани и обвинени в пране на пари. Конкурсите за свободните работни места ще се проведат на два етапа. На първия участниците ще решават тест, чиято цел е да се установят професионалните им знания. Допуснатите до втория етап ще преминат през интервю. Работата на инспекторите във фискалното звено е свързана с физически и документален контрол на стоки с висок фискален риск. Данъчните ще следят как се движат стоките, дали се реализират на територията на България, изнасят ли се за трети страни и дали всички транзакции се отразяват коректно в счетоводните и финансови документи на превозвача, получателя и доставчика. Служителите в звеното ще бъдат обезпечени с транспортни средства и техническо оборудване за изпълнение на функциите си. Кандидатите могат да подадат документи до 24 април включително, лично или чрез пълномощник с нотариално заверено пълномощно - оригинал, на някой от посочените в обявите адреси.", "date": "2018.04.19", "title": "НАП търси служители за фискален контрол (коригирана)"}
{"url": "https://www.dnevnik.bg/evropa/2018/04/19/3165838_za_povecheto_bulgari_osnoven_problem_e_bezraboticata/", "text": "Повечето българи (28%) смятат, че безработицата е основният проблем на техния град или регион. На второ място по този въпрос са политиките за младежта (24%), а на трето – околната среда (22%). Това показват данни от проучване, направено от Европейския комитет на регионите като част от инициативата  \"Размисъл за Европа\" . На следващите места като  проблеми  за посочени мобилност и обществен транспорт (13%), сигурност и тероризъм (8%) и интеграция на мигрантите (5%). Българите  имат повече доверие  в ЕС за решаването на проблемите със сигурността и тероризма, като според 48% от анкетираните съюзът може по-добре да се справи. На мнение, че правителството може да реши по-добре проблема, са 34% от запитаните. Според 42% от участвалите в проучването правителството може да се справи по-добре с безработицата. По този въпрос на ЕС гласуват доверие 30%. На  въпрос  \"На кое политическо равнище можете да разчитате най-много\" 54% отговарят ЕС, \"Вашия град или община\" посочват 22%, националното правителство – 20%, и \"Вашия регион\" - 4%. Попитани  дали има достатъчно солидарност  между държавите - членки на ЕС, повечето българи (78%) отговарят не, а 22% - да. Попитани  в коя област смятат, че ЕС носи конкретни ползи за техния живот, град и регион, най-много хора отговарят транспорт, образование и никоя. Запитани  в коя област ЕС би трябвало да направи повече за подобряване на ежедневния живот, повечето хора отговарят корупцията. Тя е  посочена  и като основната тревога, която хората искат да споделят с представители на институциите на ЕС.", "date": "2018.04.19", "title": "За повечето българи основен проблем е безработицата, 54% разчитат най-много на ЕС"}
{"url": "https://www.dnevnik.bg/ot_vas/galeriiotvas/2018/04/19/3165650_chitatelska_fotogaleriia_manastirut_selime/", "text": "Манастирът/катедралата в Селиме се намира в окръг Гюзелюрт в провинция Акасарай (на 28 км от гр. Акасарай) в Кападокия, Турция.", "date": "2018.04.19", "title": "Читателска фотогалерия: Манастирът Селиме"}
{"url": "https://www.dnevnik.bg/biznes/2018/04/19/3165911_btk_se_izdulji_na_obligacionerite_izcialo_s_400_mln/", "text": "Българската телекомуникационна компания ЕАД (VIVACOM), днес погаси облигационния си заем в размер на 400 млн. eвро преди датата му на падеж, се казва в прессъобщение на компанията. С плащането компанията изтегли облигациите си от официалния списък на търгувани ценни книжа на Ирландската фондова борса, където те бяха регистрирани за търговия преди близо пет години.", "date": "2018.04.19", "title": "БТК се издължи на облигационерите изцяло с 400 млн. евро"}
{"url": "https://www.dnevnik.bg/biznes/2018/04/19/3165884_bulgariia_shte_iska_ot_brjuksel_vuglishtnite_centrali/", "text": "България ще поиска от Брюксел централите, които работят на въглища, да кандидатстват за дерогация (отклонение от новите завишени екоизисквания - бел. ред.), ако отговарят и спазят всички ясно посочени в европейската директива изисквания. Това каза на пресконференция министърът на енергетиката Теменужка Петкова след неформално заседание на енергийните министри от Европейския съюз \"Устойчив Енергиен съюз с ориентирана към бъдещето политика по въпросите на изменението на климата\". Тя се проведе в рамките на българското председателство на Съвета на ЕС. По данни на Министерството на енергетиката 40% от електроенергията в България се произвежда именно от въглищни централи. \"България като страна - членка на ЕС, споделя и подкрепя изцяло визията на ЕС за преход към нисковъглеродна икономика. Работим и ще продължим да работим в тази посока\", увери все пак Петкова, цитирана от агенция \"Фокус\". По време на същата среща eврокомисарят по въпросите на климата и енергетиката Мигел Ариас Канете обяви, че производството на електроенергия от въглищните централи ще става все по-скъпо за сметка на енергията, произвеждана от възобновяемите източници. Канете изтъкна, цитирана от БТА, че въглищните централи няма да получават държавна субсидия, ако въглеродните им емисии надвишават 250 грама на киловатчаса. Освен това новите въглищни централи изобщо няма да получават държавна помощ. По този начин след няколко години възобновяемите източници ще стават все по-конкурентоспособни и ще произвеждат по-евтина енергия, прогнозира еврокомисарят. Сега тече преход към нисковъглеродна икономика и в бъдеще възобновяемите източни ще заемат все по-важна роля, категоричен бе Канете. През ноември ще бъде представена стратегия за декарбонизация до 2050 г., допълни той. Еврокомисарят по климат и енергетика посочи, че няма проблеми за използването на ядрена енергия, но трябва да се гарантира възможно най-високо ниво на сигурност и безопасност за гражданите. Другото условие е държавите членки да отговарят на изискванията по съответната директива, свързани с ядрените отпадъци. Освен това, ако една държава членка иска да използва ядрена енергия, трябва да намери различни доставчици на ядрено гориво.", "date": "2018.04.19", "title": "България ще иска от Брюксел въглищните централи да продължат да димят"}
{"url": "https://www.dnevnik.bg/bulgaria/2018/04/19/3165885_desislava_ivancheva_e_obvinena_za_podkup_zamestnikut_i/", "text": "Специализираната прокуратура е повдигнала обвинения на кмета на \"Младост\" Десислава Иванчева, заместника ѝ Биляна Петрова и мъжа, който според разследващите е влязъл в ролята на посредник при вземане на подкупа от строителен инвеститор. Иванчева е обвинена за подкуп в особено големи размери, който представлява особено тежък случай, а Петрова и посредникът - като нейни помагачи, информира Би Ти Ви. Адвокатът на Иванчева Марин Марковски потвърди за \"Дневник\" нейното обвинение. От прокуратурата официално отказаха да коментират и обясниха, потърсени от \"Дневник\", че ще дадат информация по казуса утре. Говорителят на спецобвинението заяви, че в петък наблюдаващият прокурор ще внесе искане за постоянен арест в съда, но не уточни дали за тримата задържани или само за двете жени. След така повдигнатото ѝ обвинение от 10 до 30 години затвор заплашват  зрелищно арестуваната във вторник Иванчева , както и конфискация на цялото или част от имуществото ѝ и забрана да заема определени длъжности. Според информация на БНР посредникът е бившият районен кмет Петко Дюлгеров, за когото все още не е известно дали прокуратурата ще иска постоянен арест. Посредникът е направил саморъчно пълни признания, заяви вчера шефът на специализираната прокуратура Иван Гешев. Обясненията му са част от доказателствата, но дори и в рамките на разследването и на евентуален процес той да се откаже от тях от прокуратурата уверяват, че имат достатъчно още, информира БНР.", "date": "2018.04.19", "title": "Десислава Иванчева е обвинена за подкуп, заместникът ѝ и посредникът - като помагачи"}
{"url": "https://www.dnevnik.bg/sport/2018/04/19/3165879_mvr_i_ministerstvoto_na_sporta_shte_zatiagat_kontrola/", "text": "Министерствата на вътрешните работи (МВР) и на спорта (ММС) ще предприемат мерки за справяне с футболното хулиганство. Според институциите предвидените в правилника на БФС наказания при инциденти не допринасят за преодоляване на проблема. Министърът на младежта и спорта Красен Кралев се срещна с главния секретар на МВР Младен Маринов, директора на СДВР Ивайло Иванов и зам.-директора на СДВР Антон Златанов, като обсъдиха изготвянето на обща стратегия срещу вандализма по време на футболни мачове. Срещата дойде в деня след мача между ЦСКА и \"Левски\", на който  полицай пострада тежко след хвърлена бомбичка . Сега \"Левски\" е изправен пред наказание за три мача без публика. Според МВР и ММС обаче затварянето на стадиони и лишаването от домакинства на футболни клубове не са решението на проблема с футболното хулиганство. Решено е МВР да изготви препоръки към ММС, които да осигурят засилване на контрола на достъпа и персонализация на лицата, които имат достъп до футболните събитие. Следващата стъпка ще бъде организирането на работна група между представители на МВР, ММС, БФС и двете парламентарни комисии – Комисията по въпросите на децата, младежта и спорта и Комисията по вътрешна сигурност и обществен ред, като първото ѝ заседание ще е в петък. Целта е да се подготвят ефективни законодателни промени, които да доведат до засилване на личната отговорност, обявиха от министерството на спорта. Ще се направят и промени в Наредбата за лицензиране на стадионите и спортните съоръжения и в Закона за опазване на обществения ред при провеждането на спортни мероприятия. Националният стадион \"Васил Левски\" ще бъде оборудван със система за контрол на достъпа, за да може да поеме основните рискови футболни срещи.", "date": "2018.04.19", "title": "МВР и министерството на спорта ще затягат контрола за достъп до футболни мачове"}
{"url": "https://www.dnevnik.bg/sviat/2018/04/19/3165982_kubinskiiat_parlament_izbra_priblijen_na_kastro_za/", "text": "Парламентът в Куба избра за президент на страната досегашния първия вицепрезидент на Държавния съвет и Съвета на министрите Мигел Диас-Канел - първия кубинец на поста, който не е от семейство Кастро, за последните 6 десетилетия, предаде \"Ройтерс\". На  историческото заседание  в парламента той се закле и така даде началото на преход, с който Куба казва \"сбогом\" на ерата \"Кастро\", съобщават латиноамерикански медии. Според официални кубински издания 57-годишният Диас-Канел е получил 99.83% от вота в еднопартийното събрание, което се учреди наскоро след избори. Той беше  очакваният приемник  на Кастро, посочван за вероятен държавен глава в последните седмици, и беше единственият кандидат-президент.", "date": "2018.04.19", "title": "Кубинският парламент избра приближен на Кастро за президент"}
{"url": "https://www.dnevnik.bg/sport/2018/04/19/3165924_grigor_dimitrov_stigna_chetvurtfinalite_v_monte_karlo/", "text": "Григор Димитров се класира за четвъртфиналите на турнира от сериите \"Мастърс\" в Монте Карло с втори пореден обрат. Българският тенисист изоставаше със сет и пробив във втората част срещу германския ветеран Филип Колшрайбер, но успя да намери верния ритъм и да спечели с 4:6, 6:3, 6:4 в много здрава и оспорвана битка, продължила два часа и 22 минути. В спор за място в полуфиналите световният №5 ще се изправи срещу един от най-честите си опоненти - белгиеца Давид Гофен. Двамата ще имат два мача в петък - един като съперници и един като съотборници в турнира на двойки, където  също им предстои двубой за място във финалната четворка. Както и в първия си индивидуален мач на червен кортове за 2018 г. -  срещу Пиер Юг-Ербер , Димитров имаше нужда от цял един сет, за да настрои мерника на своя форхенд. Българинът допускаше огромен брой непредизвикани грешки от силната си страна, а особено отчетливи бяха проблемите му в ударите по обратния диагонал, които летяха на метри в аут. В допълнение шампионът от финалите на АТП улесняваше съперника с лековати пропуски от сечен бекхенд, а сервисът му беше много далеч от обичайното ниво. В същото време началният удар на Колрашйбер, в който има много въртеливо движение, беше истинско мъчение за ретурите на Димитров през цялата първа част и в началото на втората. Българинът допусна пробив още в първия гейм, след като при 15:30 направи последователно двойна грешка и непредизвикана от игра. Колшрайбер затвърди предимството си, отрази шанс за връщане на пробива в шестия гейм, след което реализира втори, за да вземе огромен аванс от 5:2. Димитров успя да върне единия пробив и да намали до 4:5. Колшрайбер, който заема 40-ото място в световната ранглиста, обаче не пропусна втората възможност да сервира за спечелването на първия сет. Проблемите на българина продължиха и в началото на втората част. Той беше във второто си подаване и опасността от поредното ранно отпадане започна да надвисва с пълна сила. След като изостана с 1:2 във втория сет обаче, Димитров най-накрая влезе в ритъм. Форхендът му заработи, а оттам всичко в играта му се получаваше по-добре. Ударите на българина станаха по-дълбоки и доста по-агресивни, което извади Колшрайбер от комфортната зона. Димитров бързо върна пробива, след което обърна резултата при 3:2. Силните минути на българина продължиха с втори пореден пробив, който беше затвърден за 5:2. Колшрайбер прекъсна серията за 3:5, но световният №5 не пропусна да приключи сета при свой сервис. Третият и решаващ сет се оказа най-качествен като тенис. Печелившите удари започнаха да преобладават за сметка на непредизвиканите грешки. Първите четири гейма бяха спечелени убедително от сервиращите, но в петия Димитров притисна съперника. Българинът три пъти имаше възможности за пробив, но не се възползва. По-добрата игра на Димитров все пак беше материализирана в следващото подаване на Колшрайбер. Световният №5 стигна до четвърти шанс за пробив в сета и този път се възползва. Затвърждаването му не мина без драматични моменти. Димитров показа напрежение и даде шанс на Колшрайбер да върне пробива. Това беше първата възможност, която се откри пред германеца, откакто той поведе с 2:1 във втория сет. Димитров все пак показа по-здрави нерви и с много усилия затвърди пробива - 5:3. Колшрайбер намали изоставането си до 4:5, но при свой сервис българинът не трепна и сложи точка на спора. Димитров завърши мача с повече печеливш удари - 38 срещу 27, но и с два пъти повече непредизвикани грешки - 42 срещу 21 за Колшрайбер. Българинът сбърка цели 16 пъти от форхенд и 22 пъти от бекхенд, а двойните му грешки бяха четири при шест аса. Огромният брой пропуски все пак не му попречи да запише втора победа от два мача срещу 34-годишния германец. Димитров се класира за първия си четвъртфинал на червени кортове от две години насам. Последното му участие във финална четворка в турнир на клей беше в Истанбул, когато допусна кошмарната загуба от Диего Шварцман в мача за титлата. Българинът не беше достигал до четвъртфиналите в състезание от сериите \"Мастърс\" на червено от цели три години. Последното му беше в Монте Карло през 2015 г., когато беше спрян от Гаел Монфис след победи над Фернандо Вердаско, Фабио Фонини и Стан Вавринка. Димитров достига за трети път до четвъртфиналите в княжеството. Първият беше при дебюта му през 2013 г., когато отстъпи срещу носителя на рекордните десет титли в Монте Карло Рафаел Надал. За да стигне до първия си полуфинал в този турнир, Димитров трябва да запише седма победа в осмия си двубой срещу Гофен. Белгиецът обаче се намира в добра форма, традиционно играе силно на червени кортове, а през миналата година стигна до полуфиналите в Монте Карло.", "date": "2018.04.19", "title": "Григор Димитров стигна четвъртфиналите в Монте Карло след още един труден обрат"}
{"url": "https://www.dnevnik.bg/evropa/2018/04/19/3165983_evrodeputatite_preduprediha_za_riska_ot/", "text": "Намаляващото обществено доверие към ваксинирането е сериозно предизвикателство, което вече оказва своя ефект върху здравето, заяви Европейският парламент в четвъртък. Епидемиологичните данни показват значителни пропуски в приемането на ваксинациите, а също и нива на покритие, които са твърде ниски, за да осигурят адекватна защита на населението от болести, предотвратими чрез ваксинация, отбелязват евродепутатите в резолюция. Широко разпространеното и растящо колебание спрямо ваксинирането вече има последици, например предотвратимата  епидемия на дребна шарка  в няколко държави, се посочва документа. Евродепутатите подчертават, че ваксините са стриктно изпробвани в изпитания с множество стадии и че са редовно преоценявани. Те също така приветстват предстоящото начало на съвместна акция, съфинансирана от Здравната програма на ЕС, за увеличаване на броя на хората, които са ваксинирани. Евродепутатите насърчават и Европейската комисия да засили подкрепата си за националните усилия за ваксиниране. Те предлагат укрепване на правната основа на ЕС за покритието на имунизациите и призовават Комисията да осигури по-хармонизиран и по-добре съгласуван график за ваксиниране в целия ЕС. Възстановяване на доверието с повече прозрачност Евродепутати призовават за повече прозрачност в производството и оценяването на ваксини и техните помощни средства, във финансирането на независими научни програми и по въпроса за възможните странични ефекти от ваксините, за да се възстанови доверието в имунизациите. Те също така подчертават, че учените трябва да докладват всеки конфликт на интереси, а онези, които попадат в конфликт на интереси, трябва да бъдат изключвани от комисиите за оценяване. Конфиденциалността на разискванията в комисията за оценяване към  Европейската агенция по лекарствата също трябва да бъде вдигната и научните, а научните и клинични данни трябва да станат публични. Евродепутатите подкрепят и започването на основан на фактите и научно обоснован диалог с гражданското общество, за да се предотврати разпространението на недостоверна, подвеждаща и ненаучна информация за ваксините.  Съвместно купуване на ваксини Евродепутати заявяват, че няма как да бъде обоснован фактът, че цената на пълен пакет ваксини за едно дете през 2014 г. е била 68 пъти по-висока, отколкото през 2001 г. Те подкрепят съществуващо споразумение, позволяващо груповото купуване на ваксини, като по този начин държавите членки обединяват покупателната си способност. Необвързващата резолюция беше приета с гласуване с вдигане на ръце. Според приблизителни изчисления ваксинирането предотвратява 2.5 милиона смъртни случая по света годишно и намалява разходите за специфично лечение на болести, включително антимикробно лечение, се казва в резолюцията. Евродепутатите отбелязват, че между 2008 и 2015 г. в Европа е имало 215 000 случая на болести, предотвратими чрез ваксинация, включително грип. Дребната шарка е тежка болест, а от началото на 2016 г. в ЕС са докладвани 57 смъртни случая, причинени от нея. Според Европейския център за контрол и превенция на заболяванията най-много случаи на заболяването са докладвани от Румъния (5224), Италия (4978), Гърция (1398) и Германия (906) между 1 февруари и 2017 г. и 31 януари 2018 г. Това се равнява на съответно 35%, 34%, 9% и 6% от всички случаи, докладвани от държавите в ЕС/ЕИП. От 1 януари 2018 г. насам са докладвани седем смъртни случая в 4 страни – Румъния (3), Италия (2), Гърция (1) и Франция (1).  Евродепутатите също така посочват, че имунизацията чрез ваксиниране помага за справянето с антимикробната резистентност (АМР). В плана си за борба с АМР еврокомисията обяви стимули за подобряването на диагностиката, намирането на антимикробни алтернативи и ваксини. Комисията се призовава да представи инициатива за засилено сътрудничество срещу заболявания, предотвратими чрез ваксинация, през второто тримесечие на 2018 г.", "date": "2018.04.19", "title": "Евродепутатите предупредиха за риска от намаляващия процент на ваксинации в ЕС"}
{"url": "https://www.dnevnik.bg/bulgaria/2018/04/19/3165984_edin_organ_shte_kontrolira_telkovete_vmesto/", "text": "Предлага се един контролен орган към Националния осигурителен институт (НОИ) да следи цялата система по ТЕЛК освидетелстването, съобщи зам.-министърът на труда и социалната политика Султанка Петрова след среща в Министерския съвет с национално представителните организации на хората с увреждания, предаде БТА. На срещата са присъствали вицепремиерът Красимир Каракачанов и управителят на НОИ Ивайло Иванов. Този единен контролен орган ще упражнява контрол върху всички издадени ТЕЛК решения, върху детските ТЕЛК решения, тъй като до момента няма контрол върху тях, каза Петрова. По думите й отделно, при сигнал, комисията ще има възможност съгласно българското законодателство да направи съответните проверки на място. В НОИ имат териториални дирекции и те могат по места да извършват чрез експерти контролни дейности, уточни зам.-министърът. Предложението за промяна ще бъде допълнително обсъдено с организациите на хора с увреждания и след това ще бъде внесено в Народното събрание. В момента има девет комисии, които трябва да извършват контрол върху цялата верига по ТЕЛК освидетелстването и това е заложено в Закона за здравето. Тук влизат Министерството на здравеопазването, социалното министерство, НОИ, НЗОК , регионалните здравни инспекции, регионалните картотеки, изброи Петрова. Идеята е да се направи един контролен орган, защото от съществуването на девет комисии досега няма ефективност и липсва контрол, отбеляза Петрова. Националнопредставителните организации на хората с увреждания отдавна предлагат да бъде създадена подобна единна комисия за контрол. Обсъдено е и лекарите, които злоупотребяват и допускат издаване на документи с невярно съдържание, да носят наказателна отговорност. Когато се установи, че лицето няма увреждане, а се възползва от системата години наред, то ще бъде принудено да възстанови сумата, която е получавало през годините. Представителите на правителството и хората с увреждания са се обединили около тезата, че трябва да се модернизира цялата система, каза вицепремиерът Красимир Каракачанов. По думите му хвърчащите удостоверения на ТЕЛК, които се издават на лист хартия, трябва да се въведат в електронно досие, в електронна здравна карта и електронна социална карта. Трябва да се направи регистър на хората с увреждания, както и на децата с увреждания, за да може системата да бъде проверявана във всеки един момент, допълни Каракачанов. Според него основният проблем, поставен на днешната среща, е, че системата не работи и по това няма различия. Усилията на правителството ще бъдат насочени в две посоки - по изработване на справедлива система, при която хората с увреждания ще бъдат подпомагани, а от друга страна засилване на контрола чрез по-строги санкции към длъжностните лица, които издават неправомерни документи с невярно съдържание. Поех като ангажимент всички законодателни промени да бъдат съгласувани с хората с увреждания, каза още вицепремиерът и допълни, че това е и позицията на премиера Борисов. Каракачанов отбеляза, че към момента никой не може да каже какъв процент са неправомерно получаващите инвалидни пенсии от общо около 517 хиляди български граждани с такива. Той допълни, че има напълно здрави хора, които получават средства от социалните фондове по корупционни схеми и незаслужено. По думите му парите са необходими за действително нуждаещите се, на които им трябват повече средства за здравна грижа и включване в обществото. Зам. - председателят на Националния съвет за интеграция на хората с увреждания Адриана Стоименова каза, че дебатът и битката продължава. Обединени сме от общо становище, че срещу злоупотребите трябва да има противопоставяне, контрол и бъдещи наказания, каза Стоименова. Тя отново напомни, че хората с увреждания очакват концепцията за експертиза на работоспособността да бъде изтеглена, като организациите заявяват готовност и експертност да бъде преработена в посока на комплексна оценка на индивидуалните нужди на хората с увреждания. Предстои да излезе всеки момент официалният превод на Международната класификация на уврежданията. Хората с увреждания настояват бъдещата концепция, която ще се разработи с експертното им мнение, да бъде национална програма за кардинална реформа в посока лицето с увреждане още от раждането до последния си дъх да получи такава подкрепа и такова социално включване, че то да бъде активно през целия си живот.", "date": "2018.04.19", "title": "Един орган ще контролира ТЕЛК вместо досегашните девет"}
{"url": "https://www.dnevnik.bg/bulgaria/2018/04/19/3165997_patriarh_neofit_e_izveden_ot_reanimaciia/", "text": "Здравословното състояние на патриарх Неофит се подобрява и той вече е изведен от реанимация. Това съобщиха от пресцентъра на болница \"Токуда\", цитирани от \"Фокус\". Лечението му продължава в терапевтично отделение. Снощи патриархът беше приет по спешност заради кардиологични проблеми. По-рано днес от болницата уточниха, че  той вече се намира в добро състояние  и е започнал активна рехабилитация. Патриарх Неофит ще остане в болничното заведение, докато бъде напълно излекуван.", "date": "2018.04.19", "title": "Патриарх Неофит е изведен от реанимация"}
{"url": "https://www.dnevnik.bg/video/novinite_na_bnt/2018/04/19/3166004_video_drugite_novini/", "text": "\"Пирогов\" има готовност от 1 май да поеме нощните дежурства на лични лекари По-високи глоби за неизпълнени задължения в туризма Световен мебелен салон в Милано Новият космически телескоп започва мисията си Никълъс Кейдж приключва с работата пред камера Дъждовете са на старт", "date": "2018.04.19", "title": "Видео: Другите новини"}
{"url": "https://www.dnevnik.bg/evropa/2018/04/19/3166009_makron_iska_solidarnost_merkel_nastoia_za_kompromis_za/", "text": "Германският канцлер Ангела Меркел призова за дух на компромис за реформата в еврозоната по време на среща с френския президент Еманюел Макрон, който от своя страна настоя за солидарност сред държавите членки - във валутния съюз, предаде \"Ройтерс\". Преди началото на разговорите  двамата лидери казаха, че ще представят единен фронт за реформата в еврозоната на срещата на лидерите на ЕС през юни. По думите на Меркел валутният съюз все още не е достатъчно устойчив на кризи. Срещата им идва на фона на  опасенията  от страна на депутати в консервативния блок на Меркел, че призивът на Макрон за солидарност в еврозоната може да принуди германските данъкоплатци да финансират недисциплинираните държави членки. \"Нито един валутен съюз не може да съществува без елементи на конвергенция\", каза Макрон по време на пресконференция с Меркел в германската столица преди началото на разговорите им. \"Най-важното нещо е да не се реагира на този или онзи инструмент на този етап, а да се уверим, че споделяме еднакви стремежи и да имаме обща политическа цел\", допълни той. Визията на Макрон включва превръщането на съществуващия европейски спасителен фонд в Европейски валутен фонд, който да действа по-добре при бъдещи финансови кризи в блока. Той освен това смята, че еврозоната трябва да има собствен финансов министър и собствен бюджет. Германската социалдемократическа партия, която е по-малкият партньор в коалицията на Меркел, симпатизира на призива на Макрон за солидарност. По-големият консервативен блок на канцлера обаче настоява за принципа на \"отговорност\", според който отделните държави членки поемат отговорността за собствените си икономически рискове. Като подчерта необходимостта от компромис, Меркел заяви, че солидарността и отговорността трябва да бъдат свързани: \"Нуждаем се от дебати, отворени дебати, и се нуждаем също от способността да намираме компромиси.\" Като области, по които с Макрон все още не са постигнали съгласие, тя посочи бежанската политика, съвместния подход към външната политика и по-нататъшното развитие на икономиката на еврозоната и валутния съюз, предаде ДПА, цитирана от БТА. Европа може да разреши проблемите си единствено заедно, посочи канцлерът. Страните от ЕС имат нужда от единен подход при провеждането на външната политика, като Берлин и Париж вече отделят голямо внимание на тази тема, допълни тя. По думите й Франция и Германия ще обсъдят какво могат да направят, за да допринесат за разрешаване на конфликта в Сирия, както и по въпроса за Украйна. Меркел заяви, че страните от ЕС трябва до края на юни да постигнат напредък по въпросите, свързани с миграцията, допълва ТАСС. Германия ще подчертава важността на трансатлантическото сътрудничество въпреки редицата разногласия между ЕС и САЩ, каза още канцлерът. От моя гледна точка е важно да се посочи, че трансатлантическото партньорство е важно за нас. Имаме разногласия и ще ги обсъждаме. Съюзът със САЩ е \"голямо съкровище, което бих искала да подхранвам и развивам\", подчерта тя. Германският лидер ще се срещне с американския президент Доналд Тръмп във Вашингтон на 27 април, а  Макрон планира тридневно държавно посещение  в САЩ, което ще започне следващия понеделник. Европа е на кръстопът, отбеляза френският президент. Съвместният суверенитет на Европа е поставен на изпитание от сегашния световен ред, отбеляза той, посочвайки търговските предизвикателства и измененията в технологиите и климата, както и силните националистически настроения. Живеем във време, когато европейското приключение е наистина уникално, каза още френският президент. По думите му европейските страни трябва да добавят механизми за солидарност като банковия съюз към съществуващите инструменти за подобряване на конкурентоспособността, ако искат блокът да процъфтява. Междувременно еврокомисарят по икономическите и финансовите въпроси Пиер Московиси предупреди, че времето за задълбочаване на интеграцията в еврозоната скоро изтича.", "date": "2018.04.19", "title": "Макрон иска солидарност, Меркел настоя за компромис за реформата в еврозоната"}
{"url": "https://www.dnevnik.bg/sport/2018/04/19/3165761_maratonut_vuv_varna_ochakva_elitni_sustezateli_ot/", "text": "Бегачи от 15 страни са заявили участие за маратона във Варна. Организаторите се надяват, че ще привлекат елитни състезатели, които да вдигнат нивото на надпреварата. За първа година маратонът ще включва и полумаратон. Освен това участниците ще могат да се включат в бягания на 10.5 км и 2 км градски крос. Тази година маратонът ще бъде с променено трасе, което ще започне пред сградата на операта на площад \"Независимост\" и ще премине покрай морския бряг. Промяната идва след критики и призиви за разнообразяване на маршрута, който се движеше предимно в района на Морската градина. Организаторите разчитат и наградният фонд от 49 хиляди лева да привлече повече желаещи, като победителите в класическата дистанция ще спечелят по 8000 лева. Парични награди ще има и за призьорите в останалите дисциплини, с изключение на градския крос. Организаторите са предвидили 44 индивидуални награди, както и такава за училище с най-масово участие при бягането на 2 км. Всички завършили трите дълги бягания ще получат медали. Регистрацията за маратона приключва на 5 май, а състезанието е на 13 май. Единствено в класическата дисциплина има възрастовото ограничение, като състезатели трябва да имат навършени 18 години. Маратонът във  Варна заедно с този в Стара Загора и София е част от веригата \"Бягането - начин на живот\" . В края на март организаторите й обявиха, че  джакпотът от 20 хиляди лева ще стане по-достъпен .", "date": "2018.04.19", "title": "Маратонът във Варна очаква елитни състезатели от чужбина"}
{"url": "https://www.dnevnik.bg/evropa/2018/04/19/3166033_evroparlamentut_odobri_po-strogi_pravila_za_biohranite/", "text": "Нови правила, които да гарантират, че само висококачествени биологични храни се продават в ЕС, и които да увеличат биологичното производство, бяха приети от Европейския парламент в четвъртък. Евродепутатите одобриха новата европейска правна рамка за производството и етикетирането на биологични храни, договорена от преговарящия екип на eвропарламента и министрите на ЕС на 28 юни 2017 г. Правилата бяха одобрени с 466 гласа \"за\", 124 гласа \"против\" и 50 гласа \"въздържал се\". Ето основните елементи: Гарантиране на високо качество Стриктни проверки, основани на рисковете, ще се извършват по цялата верига на доставки. Благодарение на настояването на eвропарламента проверките ще се извършват на място и за всички оператори поне веднъж годишно или веднъж на всеки две години, ако не са открити нарушения през последните три години.  Вносът ще трябва да се съобразява със стандартите на ЕС. Сегашните правила за еквивалентност, изискващи държавите извън ЕС да се съобразяват с подобни, но не идентични стандарти, ще бъдат постепенно отменени през следващите пет години.  Увеличаване на биологичното производство  Увеличаване на предлагането на семена и животни, отглеждани по биологичен начин, в отговор на нуждите на производителите, развиващи биологично земеделие – срокът на действие на изключенията, позволяващи употребата на конвенционални семена и животни в биологичното производство, трябва да изтече през 2035 г.  Смесени стопанства за насърчаване на преминаването към биологично производство – стопанствата, произвеждащи едновременно конвенционални и биологични храни, ще бъдат позволени, при положение че двете дейности на стопанството са ясно и ефективно разделени.  По-лесно сертифициране за малките производители – груповото сертифициране ще спести време и пари на малките производители при преминаването към биологично производство. Избягване на замърсяването  Превантивни мерки – земеделските производители и другите участници във веригата на доставки на храни ще трябва да прилагат нови мерки, за да избегнат замърсяване. При подозрения за наличието на неразрешен пестицид или тор крайният продукт не трябва да носи етикет \"био\", докато не бъде извършено допълнително разследване. Ако замърсяването е умишлено или производителят не е въвел необходимите предпазни мерки, продуктът ще загуби своя биологичен статут. Държавите членки, които в момента прилагат допустими нива за неразрешени вещества в биологичните храни, например пестициди, могат да продължават да го правят, ако предоставят достъп до своя пазар на биологични продукти от други държави членки, отговарящи на изискванията на ЕС.  Четири години след влизането на регламента в сила Европейската комисия ще докладва доколко са ефикасни правилата на ЕС срещу замърсяването и националните допустими нива и ако е необходимо, ще представи нов проект за хармонизирането им.  Договореният текст все още трябва да бъде официално одобрен от Съвета на министрите на ЕС, преди да влезе в сила. Ще бъде приложен от 1 януари 2021 г. ", "date": "2018.04.19", "title": "Европарламентът одобри по-строги правила за биохраните"}
{"url": "https://www.dnevnik.bg/sviat/2018/04/19/3166051_nad_polovinata_ot_bogatite_investitori_po_sveta/", "text": "Над половината от богатите инвеститори по света очакват да живеят до 100 години, като почти две трети планират да работят по-дълго, за да си позволят комфортно пенсиониране. Това сочи проучване на Ю Би Ес инвестър уоч (UBS Investor Watch), цитирано от \"Ройтерс\" и БТА. Компанията за анализи проследява нагласите на над 5 хил. души, които притежават активи за поне 1 милион долара. Според резултатите 9 от 10 анкетирани приспособяват разходите си и правят дългосрочни инвестиции, за да финансират своето дълголетие. Около една четвърт от анкетираните в САЩ и Великобритания обаче твърдят, че няма да правят такива финансови промени. Резултатът подчертава дефицита на пенсионното планиране в две от най-важните икономики в света, докато очакванията за продължителността на живота нарастват, особено сред богатите. \"Идеята да доживееш до 100 години доскоро би изглеждала абсурдна. Сега тя е съвсем нормална\", каза Ник Тъкър, който ръководи британското подразделение на \"Ю Би Ес уелт мениджмънт\" (UBS Wealth Management). Според него бъдещите столетници трябва да планират 30-40 в пенсия. Това означава да натрупват и запазват богатството си през всички пазарни цикли, като решат как да споделят по-ефективно парите си със своите потомци. Перспективата да живеят по-дълго и да оставят по-малко наследство на потомците си безпокои 35 процента от анкетираните, анализира данните Ю Би Ес, докато 62 процента имат намерение да похарчат повечето от своето богатство още докато са живи.  \"Когато умрете, вашите деца най-вероятно ще са на 40, 50 или 60 години. Богатството може да не им е толкова полезно, колкото би било, когато са по-млади. Това е ключовата причина, поради която се опитваме да поделим наследството по-рано или да го дадем на внуците вместо на правнуците\", обобщава Тъкър.", "date": "2018.04.19", "title": "Над половината от богатите инвеститори по света очакват да живеят до 100 г."}
{"url": "https://www.dnevnik.bg/sviat/2018/04/19/3166123_rusiia_suobshti_za_otkriti_v_siriia_germanski_hlorni/", "text": "На територията на доскорошния бунтовнически анклав в Сирия Източна Гута, където в началото на месеца беше извършено предполагаемо нападение с химическо оръжие, бяха открити произведени в Германия хлорни цилиндри и британски димни бомби. Това каза днес говорителят на руското външно министерство Мария Захарова, съобщава БТА. Районът близо до столицата Дамаск беше под контрола на бунтовниците в продължение на години и режимът на президента Башар ал Асад неотдавна си върна контрола над него. \"Сирийските правителствени сили откриха в освободените територии на Източна Гута германски контейнери с хлор, както и димни бомби, произведени в британския град Солсбъри\", заяви Захарова. На 4 март в Солсбъри бяха отровени с нервнопаралитично вещество бившият руски двоен агент Сергей Скрипал и дъщеря му Юлия. Лондон обвини за нападението Москва, а тя отрече и определи случая като провокация. През последните дни Русия обвинява сирийските бунтовници, че са инсценирали предполагаемата атака с химически оръжия, извършена на 7 април в град в Дума. Според спасителни служби при нападението са загинали най-малко 40 души. Западът обвини режима в Дамаск за предполагаемото нападение с химическо оръжие и САЩ, Великобритания и Франция нанесоха удари срещу обекти в Сирия. Случаят доведе и до засилване на дипломатическото напрежение. Снощи Москва публикува предполагаемите свидетелски показания на сирийско момче, което заяви, че е участвало в инсценирането на нападението. Също вчера руската армия обяви, че е открила в Дума химическа лаборатория и склад с химикали. Според нея те са били използвани за производството на сяра и на отровния газ иприт, както и на един цилиндър с хлор. \"Русия е засякла опити на терористичните групировки Джебхат ан Нусра (Фронт на победата) и \"Ислямска държава\" да създадат автономия в Южна Сирия с подкрепата на САЩ\", каза още Мария Захарова.", "date": "2018.04.19", "title": "Русия съобщи за открити в Сирия германски хлорни цилиндри и британски димни бомби"}
{"url": "https://www.dnevnik.bg/photos/2018/04/19/3165383_fotogaleriia_svetovnite_snimki_na_denia_-_19_april/", "text": "Розови фламинго заснети в зоопарка в Мадрид, Испания.", "date": "2018.04.19", "title": "Фотогалерия: Световните снимки на деня - 19 април 2018 г."}
{"url": "https://www.dnevnik.bg/bulgaria/2018/04/19/3166128_avtobus_s_46_putnici_izgoria_krai_kjustendil/", "text": "Автобус с 46 пътници в него се запали по пътя от Кюстендил за ГКПП \"Гюешево\". Инцидентът е станал около 18:30 ч. в местността Дервена, Кюстендилско. Превозното средство е изгоряло напълно, съобщава Би Ти Ви. Пострадали няма. Това се дължи на реакцията на шофьора, който е усетил пожара и веднага е извел пътниците от автобуса. По първоначална информация огънят е тръгнал от късо съединение в двигателния отсек. Хората в автобуса са пътували от София за Македония. На място са били изпратени два екипа огнеборци и линейки. Фирмата превозвач е уведомена и е изпратила автобус, за да прибере пътниците.", "date": "2018.04.19", "title": "Автобус с 46 пътници се запали в движение край Кюстендил"}
{"url": "https://www.dnevnik.bg/sport/2018/04/19/3166134_derbito_mejdu_fenerbahche_i_beshiktash_beshe/", "text": "Истанбулското дерби между \"Фенербахче\" и \"Бешикташ\" от полуфиналите за Купата на Турция беше прекратено в 60-ата минута. Треньорът на \"Бешикташ\" Шенол Гюнеш два пъти беше улучен с предмети по главата. Той беше изведен на носилка, като на място са му направени няколко шева на главата. При инцидентите е пострадал и помощникът му Ердинч Гюлтекин. Хулиганските прояви доведоха до увеличаване на напрежението и мачът беше прекратен. В опит да укроти страстите, жандармерията се появи на терена. Полицаи влязоха на трибуните, като са арестувани привърженици на \"Фенербахче\". Срещата беше прекъсната при нулево равенство. Първият мач завърши 2:2.", "date": "2018.04.19", "title": "Дербито между \"Фенербахче\" и \"Бешикташ\" беше прекратено заради ексцесии"}
{"url": "https://www.dnevnik.bg/sport/2018/04/19/3166153_chelsi_suhrani_nadejdi_za_shampionskata_liga_s_vajna/", "text": "Челси\" постигна важна победа и съхрани надеждите си за класиране за Шампионската лига. Сините се наложиха с 2:1 при гостуването си на намиращия се в отлична форма \"Бърнли\". Воденият от Антонио Конте отбор поведе в 20-ата минута след автогол на Лонг. В 64-ата домакините изравниха чрез Барнс, но пет по-късно Виктор Моузес донесе победата за \"Челси\". Лондончани събраха 63 точки и са пети, като четири кръга преди края на сезона са на пет точки зад четвъртия \"Тотнъм\". Въпреки поражението \"Бърнли\" запазва надежди за участие в евротурнирите - отборът е седми и изостава с две точки от \"Арсенал\". В 20-ата минута след бърза атака на \"Челси\" и подаване от дясно Лонг опита да се намеси, но прати топката във вратата си. Резултатът се запази до 64-ата минута, когато след мощен удар от разстояние се получи рикошет и топката влезе във вратата на лондончани. Пет по-късно след подаване на Емерсон топката стигна вдясно до Моузес, който стреля в близкия ъгъл и върна преднината на \"Челси\" и този път отборът я съхрани.", "date": "2018.04.19", "title": "\"Челси\" съхрани надежди за Шампионската лига с важна победа"}
