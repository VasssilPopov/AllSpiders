{"url": "https://www.dnevnik.bg/bulgaria/2019/06/03/3915511_osem_sa_kandidatite_za_generalen_direktor_na_btn/", "text": "Осем души са подали документи в конкурса за нов генерален директор на Българската национална телевизия. Днес беше крайният срок за подаване на кандидатурите. Процедурата беше обявена в началото на май, след като на 22 април  Константин Каменаров беше признат от съда за виновен  за шофиране в нетрезво състояние и трябваше да освободи поста. От публикация в сайта на Съвета за електронни медии се вижда, че сред кандидатите за директор на БНТ са спортният журналист Сашо Йовков, журналистът от БНТ и бивш говорител на Румен Петков - Явор Симов. За поста се кандидатира и временно изпълняващият длъжността Емил Кошлуков. Както обяви на 20 май, документи е подал и Сашо Диков. Друг претендент е известният от популярни телевизионни предавания Къци Вапцаров. Останалите кандидати са инж. Радостслав Главчев, Никола Тодоров и Стоил Рошкев. Оповестяването на допуснатите до процедурата кандидати ще бъде на 25 юни. На 1 юли ще се разбере кои от тях ще бъдат изслушани. Самите изслушвания са планирани за 3 и 4 юли. А на 5 юли ще бъде обявен новият генерален директор на БНТ. ", "date": "2019.06.03", "title": "Осем са кандидатите за генерален директор на БНТ (допълнена)"}
{"url": "https://www.dnevnik.bg/morski/2019/06/03/3915524_agenciiata_po_prihodite_prodava_na_turg_dve_pochivni/", "text": "За пореден път Националната агенция за приходите прави опит да продаде почивна база с 70 бунгала в местността Фичоза край Варна. Имотът се предлага без успех вече няколко поредни години, а последната покана към потенциални купувачи беше публикуван в средата на март. Тъй като купувачи явно няма, агенцията прави пореден опит да продаде терена. Началната цена, посочена този път в обявата за търга с тайно наддаване, е близо 1.6 млн. лв. , което е със 783 хил. лв. по-малко от обявената стойност на имота през март. Бунгалата се намират в близост до морето. Те са 70 с обща застроена площ от 576 кв.м и се намират в зоната за отдих \"Прибой\", в местността Фичоза на варненския кв. \"Галата\". Пак днес беше публикувана и обява на Националната агенция за приходите за продан на къмпинг с 13 бунгала на първа линия до морето в почивната база \"Луна\" край Бяла, Варненско. Имотът с площ от почти 6 хил. кв.м се намира съвсем близо до морето и обособените туристически зони \"Луна бей\", няколко вилни селища и аквапарк. В този случай началната цена в търга, който според публикуваната обява ще се проведе на 13 юни с тайно наддаване, е 810 хил. лв. Справка в регистрите на Териториалното поделение на Националната агенция по приходите във Варна показва, че конфискуваните и отнети в полза на държавата недвижими имоти към края на май т.г. са били точно 400.", "date": "2019.06.03", "title": "Агенцията по приходите продава на търг две почивни бази по Северното Черноморие"}
{"url": "https://www.dnevnik.bg/video/2019/06/03/3915534_durjaven_fond_zemedelie_e_kato_cherna_dupka_smiata/", "text": "Държавен фонд \"Земеделие\" е като черна дупка - няма прозрачността както при другите програми, каза днес в предаването \"Денят с Веселин Дремджиев\" по TV+ бившият заместник-директор на структурата Виолета Александрова. Според нея  отменената от Върховният административен съд методика  за определяне на санкциите след плащане по проекти по Програмата за развитие на селските райони 2007 – 2013 г. е направена калпаво поради незнание или умишлено. \"Според мен е променена, за да обслужи някого. Вероятно става въпрос за глоба за милиони за някой голям бенефициент и с промяната е трябвало да излезе от обхвата\", смята Александрова. Нейното мнение е, че в момента Борисов няма полезен ход, защото връща хора, които също имат вина, за да се стигне до решението на съда. Вижте повече във видеото:", "date": "2019.06.03", "title": "Държавен фонд \"Земеделие\" е като черна дупка, смята негов бивш зам.-директор"}
{"url": "https://www.dnevnik.bg/evropa/2019/06/03/3915341_germaniia_-_pred_tejki_trusove/", "text": "В политическа Германия резултатите от европейските избори предизвикаха истинско земетресение, чийто помитащ ефект се прояви и тези дни.  Оставката на Андреа Налес  като председател на ГСДП не е просто някакъв вътрешнопартиен проблем на социалдемократите – тя е нещо много повече, защото символизира в еднаква степен състоянието както на ГСДП, така и на ХДС. Нека не забравяме, че тъкмо тези две големи партии управляват Германия от основаването на ФРГ до днес, макар и в различни коалиционни формации. В момента и двете партии не разполагат с потенциала, който е необходим, за да се носи лидерска отговорност – потенциал и като програма, и като личности. Политически гафове в дясното пространство Да започнем от християндемократите. След като Ангела Меркел се оттегли от лидерския пост в ХДС, принудена от лошите резултати на провинциални избори, вътрешнопартийните борби за власт излязоха извън контрол. Новият председател на ХДС и потенциален наследник на Ангела Меркел засега прави твърде неубедително впечатление. В предизборната борба за европейския вот Анегрет Крамп-Каренбауер подхвана флирт с дясното крило на ХДС, но това не донесе нищо на партията ѝ. Напротив. Още по-неприятен гаф тя допусна с критиките си по повод политическото видео на един влогър в \"Ютюб\". Крамп-Каренбауер се опита да демонстрира твърдост, настоявайки за по-сериозен контрол в интернет, но призивът ѝ като бумеранг удари в крайна сметка самата нея. И партията ѝ, която в момента изглежда  грохнала, изхабена  и всичко друго, но не и готова за бъдещето. ГСДП търси своето място За социалдемократите ситуацията е още по-сложна. Те вече от шест години са младши партньор в широката коалиция с ХДС/ХСС и през цялото това време не успяха да предложат никаква алтернатива на умелата политика, която водеше канцлерът. ГСДП прокара идеите си за минимална работна заплата и повече помощ при отглеждането на деца, но в крайна сметка дивидентите обра Ангела Меркел. Основният проблем се състои в това, че под ръководството на Меркел ХДС окупира редица либерални позиции и с това много стесни периметъра на ГСДП. А вместо с промени в политиката си социалдемократите отговарят с вътрешнопартийни борби и с честа смяна на ръководството. Сега от постовете се отказа и настоящият председател на ГСДП. Оттук нататък всичко изглежда възможно.  В допитванията  социалдемократите достигнаха такова дъно, че мнозина вече призовават да се сложи край на кошмара, наречен широка коалиция. Независимо от цената. Но това е много опасно. Защото какво ще стане, ако още тази година се проведат предсрочни парламентарни избори? Нито социалдемократите, нито ХДС/ХСС в момента разполагат с личности, които могат да бъдат убедителни лидери. Нито една от тези партии не разполага с предизборна платформа, която предлага отговори на парещите въпроси и грижи на гражданите.  Опазването на климата  е само една от тези грижи, която в момента просто изпъква по-силно от останалите. Ролята на Германия в света Разбира се, Германия си остава стабилна демокрация. Тъй че дори да се проведат предсрочни избори, пак не съществува опасността  десните популисти и националисти  да се доберат до правителствена власт. В тези размирни времена това е добра новина, която Германия излъчва към Европа и света. А ролята на Германия в Европа и в света в момента е важна, така че не бива политиката ѝ да става заложник на фракционни битки и борби за власт. Затова нека и християндемократите, и социалдемократите да не избързват с решенията. В момента ни трябват не спонтанни, а правилни ходове. Важно е Германия да остане стабилна и предвидима за партньорите си в международната политика. Условие за това е днес да се работи по политическия градеж на бъдещето, а не единствено по опазването на властта.", "date": "2019.06.03", "title": "Германия - пред тежки трусове"}
{"url": "https://www.dnevnik.bg/sviat/2019/06/03/3915473_v_sudan_vse_po-vliiatelen_general_izlaga_na_risk/", "text": "Шест седмици след държавния преврат в Судан известният военен лидер генерал Мохамед Хамдан Дагало се превръща във все по-влиятелна политическа сила. Намесата в политиката на толкова могъщ военен командир може да подкопае усилията за установяване на демокрация в североизточната африканска страна и да провокира офицерите, които внимателно следят амбициите му, казват опоненти и западни дипломати. Дагало, известен като Хемети, е заместник-председател на Преходния военен съвет (ПВС), който управлява Судан след падането на президента Омар Хасан ал Башир през април. За разлика от генерал-лейтенант Абдел Фатах ал Бурхан, лидер на хунтата, Хемети е в центъра на вниманието на медиите и често произнася речи в момент, в който Судан преминава през нестабилен преходен период след 30-годишна диктатура. \"Хемети играе все по-видна роля, надхвърляща основните му правомощия в областта на сигурността. Това показва, че той вероятно има амбиция задълго да играе политическа роля\", каза пред \"Ройтерс\" западен дипломат. \"Ако Хемети поеме по-открито лидерска роля, това би подкопало ясното искане на обществото за гражданско управление в Судан\", добави той. Той се издига от търговец на добитък в пустинята до един от най-доверените съветници на Башир в страна, където съюзите често се променят. Показал е решителност и умение за задкулисно маневриране. Висок, с внушителна фигура, Хемети, който има канцелария в президентския дворец, е поддържан от Силите за бърза подкрепа (СБП) - страховитите паравоенни бойци, които наброяват десетки хиляди и контролират Хартум. Хемети получи жизнено важна помощ от петролните сили - Саудитска Арабия и Обединените арабски емирства, след като изпрати части от СБП да им помогнат за войната в Йемен. Миналия месец държавите от Персийския залив обещаха на Судан помощи за общо три милиарда долара. Политическите цели създават рискове Някои суданци са доволни от нарастващата политическа мощ на генерала. Други виждат в него символ на миналото. Засилва се напрежението между ПВС и алианса на протестиращи и опозиционни групи, който иска властта да бъде бързо предадена на цивилните. Политически анализатори и западни дипломати казват, че на кариерата му може да се противопоставят някои офицери, които смятат, че той незаслужено бързо се е издигнал в армията. Роден през 1975 г., Хемети е най-младия член на ПВС и за разлика от другите генерали не е учил във военно училище. Успехът му до голяма степен се дължи на близките му връзки с Башир. Бойците от СБП, въоръжени с пушки, картечници върху пикапи и гранатомети, са по-добре платени от някои военнослужещи. Те са закалени във войната в Дарфур срещу бунтовниците, опълчили се срещу правителството. \"Няма нито един младши или старши офицер, който да приема това, което прави Хемети\", казва политическият анализатор Файсал Салех. Но няма признаци за враждебност между СБП и армията. Връзките между лидера на хунтата Бурхан и Хемети изглеждат здрави. \"Той се опитва да сътрудничи с армията, колкото е възможно\", казва Халид ал Тагани, известен издател на вестник и политически анализатор. Но това не изключва вероятността от насилие, особено ако Хемети твърдо се бори за консолидиране на своята позиция, смятат западни дипломати и политически анализатори. \"Не очаквам да има гражданска война като в Либия или Сирия. Но в дълъг период от време може да се стигне до конфронтация\", казва Салех. Опитен манипулатор Хемети е бил командир на арабските милиции, преобразували се впоследствие в СБП, които бяха обвинявани от правозащитни групи в геноцид във войната в Дарфур, започнала през 2003 г. Правителството на Башир отхвърляше тези твърдения. Сега Хемети се представя като човек от народа, който може да излекува страната, преживяла много военни бунтове, санкции на САЩ, страдаща от бедност и икономически кризи. Когато през декември избухнаха размирици заради икономическите трудности, Хемети каза, че исканията на протестиращите са законни и заговори против корупцията. Осъзнавайки, че Башир няма да удържи властта, той не позволи неговите сили да участват в репресиите, в които бяха убити десетки демонстранти. Хемети печели аудиторията, като говори на прост, разговорен арабски език, което се харесва из цял Судан. Той плати заплатите на летищните служители за три месеца, каза на СБП да подгони контрабандистите с брашно и други стоки и предложи помощ на задлъжнелите затворници. Той се опитва да покаже, че може да се справя и с международната политика. Когато този месец замина за Саудитска Арабия, се срещна с могъщия престолонаследник и каза, че ще подкрепи кралството при всяка заплаха или нападение от съперника му Иран, гласи изявление на СБП. Наскоро Хемети говори близо 20 минути, прекъсвайки поста на Рамазан, пред аудитория, включваща висш представител на американското посолство и саудитския посланик, както и местни и чуждестранни медии. Той се изказа в полза на \"реалната демокрация\". \"Демокрацията е консултации [...], това е тя. Ние искаме реална демокрация\", каза той в речта си, прекъсвана от аплодисменти и смях. \"Искаме човек, който да дойде с избори. Искаме свободни и честни избори\", заяви генералът. /БТА/ с малки съкращения", "date": "2019.06.03", "title": "В Судан все по-влиятелен генерал излага на риск прехода след преврата"}
{"url": "https://www.dnevnik.bg/sviat/2019/06/03/3915278_oceliavashtiiat_v_burite_ili_vtorata_jena_na_posta_-/", "text": "Двамата основни претенденти за премиерския пост в Дания на изборите на 5 юни са досегашният министър-председател Ларс Льоке Расмусен от десноцентристката Либерална партия и Мете Фредериксен от основната опозиционна Социалдемократическа партия. Расмусен ще се съревновава за трети мандат като министър-председател на Дания.  Лидерът на Либералната партия  стана премиер за втори път през 2015 г. През следващата година той разшири правителството си, като сформира коалиция с Консервативната народна партия и по-малобройния Либерален алианс. Коалицията разчиташе на парламентарна подкрепа от антиимигрантската Датска народна партия. През 2001 г.  55-годишният Расмусен  стана министър в десноцентристкото правителство на предшественика си Андерс Фог Расмусен. Ларс Льоке Расмусен първоначално бе министър на вътрешните работи и на здравеопазването, а впоследствие бе назначен за финансов министър през 2007 година. Той стана премиер и лидер на  Либералната партия  през април 2009 г., след като Фог Расмусен се оттегли, за да стане генерален секретар на НАТО. Две години по-късно Льоке Расмусен призна поражението си пред тогавашната лидерка на социалдемократите Хеле Торнинг-Шмид, като каза, че ключовете от премиерския кабинет \"са само назаем\". Интересът му към политиката започва още през младежките му години, когато става активист на либералите и следва право. На 21 години е избран за лидер на младежкото крило на партията и е избран за член на общинския съвет на родния си град Грестед. Избран е за депутат през 1994 година. Расмусен, който е баща на три деца, е страстен колоездач и е участвал в благотворителни състезания, а също така е канил обикновени граждани да тичат заедно с него в официалната правителствена резиденция Мариенборг. Расмусен има репутацията на талантлив политик и на човек, който оцелява в политиката, устоявайки на бурите, като например обвиненията срещу него, че е твърде благосклонен към бизнес лидерите.  Фредериксен се стреми да стане втората жена - премиер на Дания. Тя бе избрана за лидер на социалдемократите през 2015 г. и стана приемник на  Хеле Торнинг-Шмид , която през 2011 г. стана първата жена - премиер на Дания. Ако бъде избрана, 41-годишната Фредериксен ще стане най-младия премиер на Дания. Тя е депутат от 2001 г. и беше министър на трудовата заетост в правителството на Торнинг-Шмид от 2011 до 2014 г. и министър на правосъдието от 2014 до 2015 г. Фредериксен , която е родена в Олборг, Западен Ютланд, твърди, че е от работнически произход и че има \"ДНК-то на социалдемократ\". Майка й е била учителка, а баща й - печатар. На 15 години тя се присъединява към младежкото крило на социалдемократите. След гимназията учи администрация и обществени науки в университета в Олборг, а впоследствие работи за Датската конфедерация на профсъюзите. През 2010 г. Фредериксен бе подложена на критики, след като призна, че едното от двете й деца учи в частно училище. Няколко години по-рано тя се бе изказала критично за частното образование. Под ръководството на Фредериксен социалдемократите възприеха по-ограничителна политика спрямо имиграцията, докато икономическата й политика е много по-лява в сравнение с тази на Торнинг-Шмид. Фредериксен и други партийни лидери заявиха, че това е в съответствие с традиционната идеология на партията./ БТА", "date": "2019.06.03", "title": "Оцеляващият в бурите или втората жена на поста - кой ще стане премиер на Дания"}
{"url": "https://www.dnevnik.bg/politika/2019/06/03/3915537_ne_viarvam_cvetanov_da_trugne_sreshtu_gerb_kaza/", "text": "Сърцето и душата на Цветанов са част от ГЕРБ. Не вярвам той да тръгне срещу ГЕРБ, каза днес по БНТ Лиляна Павлова. Коментарът и беше по повод  оттеглянето на бившия заместник-председател на партията  от всички постове в нея и изказването му, че  окачва шпайковете на стената засега . В отговор на няколко въпроса по темата Павлова каза, че не знае подробности за това как се е появило напрежението и недоверието между Борисов и Цветанов. \"За мен са важни волята и желанието на Борисов и партията, партията да продължи напред, защото партията е жив организъм. Тя има динамичен живот по места\", каза Павлова. Тя обясни, че не може да прецени дали ролята на Цветанов е преувеличена, както след изборите обяви Борисов. \"Партията има своя лидер, създадена е около неговата харизма. Цветанов е част от голяма пирамида, в която има множество хора, структури със сърце и душа, които работят за нея\", каза още бившият регионален министър. По повод  изказването на Борисов , че е можел и магаре да предложи за депутат и то е щяло да бъде избрано, Павлова каза, че цитатът е изваден от контекста. \"Той визираше времето, когато имаше рейтинг 90%, не е искал да обиди Цветанов, но изказването беше в неподходящо време\", допълни тя. Попитана кои ще са следващите хора, засегнати от планираната чистка в ГЕРБ, Павлова каза, че това ще е всеки, които си помисли, че има правото да злоупотреби с власт или влияние. Говорейки за бъдещето пред ГЕРБ, Лиляна Павлова обяви, че според нея след СДС партията трябва да подаде ръка и на други десни организации, за да си гарантира бъдеще и след 5-10 години. \"България има нужда от силно дясно, не трябва да се разделяме, а да намерим какво ни обединява\", допълни тя. Според Павлова няма нищо странно да има коалиции и с партии, които са критикували ГЕРБ. \"Нищо че са ни критикували, не виждам лошо в това, когато критиката е конструктивна. Тогава тя е нещо добро. По-важното е голямата цел\", каза още Лиляна Павлова. Коментирайки решението на Мария Габриел  да се откаже от позицията си на евродепутат, за да остане еврокомисар, което вкарва Павлова в парламента, бившият министър каза: \"Не мисля, че това е жест към мен, това е прагматично решение в полза на България.\" Според нея е важно в следващите няколко месеца България да е добре представена в Европейската комисия.", "date": "2019.06.03", "title": "Не вярвам Цветанов да тръгне срещу ГЕРБ, каза Лиляна Павлова"}
{"url": "https://www.dnevnik.bg/gradska_sreda/2019/06/03/3915535_veloalei_po_bullinkuln_ne_se_predvijdat_obiaviha_ot/", "text": "Ремонтът на бул. \"Президент Линкълн\" в кв. \"Овча купел\" в столицата, който започна преди седмица не предвижда велоалея, обясниха от Столичната община. \"Не става въпрос за реконструкция на булеварда, а за ремонт на съществуващото платно и на тротоарите\", отговориха общинарите на въпрос на \"Дневник\". По проект се запазват размерите на уличните платна в двете посоки. Строително-ремонтните дейности по бул. \"Президент Линкълн\" ще обхванат 3.4 км и вече започнаха в участъка от ул. \"Карел Трънка\" до ул.\"Сребърни звънчета\" като ще се работи на етапи до ул. \"Зеленика\", в близост до бъдещата метростанция. Срокът за завършване е 28 юни. Движението по булеварда между ул.\"Д-р П. Димков\" и ул.\"Сребърни звънчета\"ще се извършва двупосочно по едното пътно платно. Ще се подмени асфалтовата настилка, както и антипаркинг колчетата по цялата дължина на двата тротоара. Предвижда се изграждане и обновяване на тротоари от двете страни на булеварда. На трите кръстовища ще бъдат поставени нови светофарни уредби, а уличното осветление се обновява. Ремонтът е на стойност 4,8 млн. лв. с ДДС. Фирмата-изпълнител е \"ГБС-Инфраструктурно строителство\".", "date": "2019.06.03", "title": "Велоалеи по бул.\"Линкълн\" няма да има, защото се прави ремонт, а не реконструкция"}
{"url": "https://www.dnevnik.bg/sviat/2019/06/03/3915547_italianskiiat_premier_zaplashi_s_ostavka_zaradi/", "text": "Италианският премиер Джузепе Конте заплаши партиите в управляващата коалиция, че може и да не остане на поста, ако те не покажат недвусмислена \"лоялност\" и не спрат да отправят нападки помежду си. Италиански и европейски медии разтълкуваха решението му като ултиматум срещу лидерите на популистките \"Лига\" и \"Пет звезди\", вицепремиерите Матео Салвини и Луиджи ди Майо, за да решат дали искат да продължат да управляват. В изявление, излъчвано на живо от някои италиански медии, той каза, че бъдещето на италианското правителство не зависи само от него и че заради поведението на Салвини и Ди Майо, не се знае колко може да издържи правителството. В отговор на журналистически въпрос Конте припомни, че не е част от нито една от партиите и винаги е бил независим. Той бе избран в последния момент, след като \"Лига\" и \"Пет звезди\" дълго не успяваха да намерят човек, желаещ да е премиер в правителството на Ди Майо и Салвини. Последният каза минути след заявлението на Конте, че намерението на коалиционните партньори е да продължат да управляват. Напрежението между двете партии се разрасна, след като \"Лига\" на Салвини спечели евроизборите със значителна преднина пред \"Пет звезди\". Безпрецедентна глоба На фона на пререканията между партиите над Италия тегне опасността Европейската комисия да започне в сряда наказателна процедура заради недопустимите според европейските изисквания нива на публичен дълг и особено заради намерението на правителството да не намали нивата му и да увеличи структурния дефицит. Преди дни финансовият министър Джовани Триа  отхвърли  каквито и да било корекции в бюджета. Италианският дълг е 132.2% от брутния вътрешен продукт за миналата година (с 0.8 пункта повече от предходната), а за тази се очаква да достигне 133.7%. Италианският структурен дефицит също нараства всяка година в разрез с изискванията на еврокомисията. Той трябваше да бъде намаляван с 0.6% от БВП на година, а вместо това се увеличава всяка година от 2015-а насам - тази ще достигне 2.4 на сто, а догодина - 3.6 на сто. Миналата година Еврокомисията не започна процедура срещу Рим и постави условие дългът да не се увеличава тази година, а дефицитът да остане на нивото от 2018-а. Конте поиска от двамата вицепремиери да няма никаква политическа намеса в диалога му с Европейската комисия. Той предупреди в речта си, че е важно европейските санкции заради италианския бюджетен дефицит да бъдат избегнати. Докато Италия или някой друг не може да промени това, правилата на ЕС остават в сила, каза той. Същевременно в момент на труден бизнес и инвестиционен климат всякаква наказателна процедура би била лоша за Италия, добави той. Премиерът призова кабинета да работи за връщане на доверието на финансовите пазари. Глобата от 0.2% от италианския БВП, която би могла да бъде наложена при такава процедура, би била в размер 3.5 млрд. евро. Досега никоя страна не е била наказвана по този начин.", "date": "2019.06.03", "title": "Италианският премиер заплаши с оставка заради напрежението в коалицията и спора с ЕС"}
{"url": "https://www.dnevnik.bg/analizi/2019/06/03/3915557_kakvo_se_sluchva_v_nova_na_domuschiev/", "text": "Ако \"Нова телевизия\" беше частна кланица, никой нямаше да се интересува дали нейни служители са напуснали. Или са били \"помолени\" да го направят. Но собствеността на медия е нещо много по-различно. И дори не е и бизнес на малкия български пазар, където едрите предприемачи се сдобиват с медии заради влияние в обществото, а не за да печелят от тях. Машина за влияние \"Нова телевизия\" заедно с \"Нетинфо\" е най-голямата медийна група в България. А това означава огромна машина за влияние. Защото притежаваш силата да убедиш аудитория от милиони да приеме позицията на телевизията по една или друга тема за своя собствена. Каналите са много - телевизионните плюс онлайн компанията \"Нетинфо\", включваща сайтовете Gong.bg, Vesti.bg, DarikNews.bg, АБВ Поща, Vbox7.com, Sinoptik.bg, Edna.bg, както и части от много търговски сайтове и онлайн магазини като Grabo.bg и Trendo.bg. Да припомним, че 70% от акциите на \"Нетинфо\" са собственост на \"Нова броудкастинг груп\", а останалите 30% държат изпълнителният директор на \"Нетинфо\" Христо Христов и собственикът на \"Дарик радио\" Радосвет Радев, като от известно време насам текат преговори собствениците на \"Нова телевизия\" да изкупят и техния дял. Откакто  притежатели на медийната група са българските бизнесмени братя Домусчиеви , зачестиха скандалите с журналисти от \"Нова броудкастинг\", тръгнали си не по собствено желание, а заради натиск, принуда или разногласия с новите собственици. Медийната гилдия, ако изобщо има такава, мълчи. Чуват се само отделни гласове. Засега е известно, че от \"Нова телевизия\" са предложили на трима известни журналисти - Генка Шикерова, Миролюба Бенатова и Марин Николов, да работят оттук нататък на принципа на фрийлансърите. Това означава, че те ще предлагат произведените от тях филми, репортажи и разследвания, а телевизията ще решава дали да ги пуска или не. Така журналистите губят правото на защита от медията в случай на съдебно преследване. Междувременно научихме и за  скандала в сайта Gong.bg , където екипът напусна заради натиск за публикуване на новини \"с доста съмнителни факти и достоверност\", според директора на \"Нетинфо\" Христо Христов. \"Иначе се губи доверие\" Новите собственици имат право на своя политика, това е частен бизнес - казват от лагера на онези, които смятат, че собственикът винаги е прав. Не така обаче стоят нещата, когато става дума за медии, оказали се собственост на бизнесмени, чиито повече от добри отношения с управляващите са публично известни. Аудиторията на \"Нова\" е значителна, а за една медия най-важно е доверието. Отбеляза го един бивш журналист, който днес е експерт по комуникациите. В предаването на Веселин Дремджиев по \"TV+\" Ясен Гуев каза следното: \"Може да не харесваш редакторите на новините и да ги смениш, но излизаш и казваш защо. Не е лошо да се обясни и на зрителите, защото иначе се губи доверие. Явно за тях (собствениците - б.а.) доверието няма толкова голяма стойност, колкото да контролират някакви неща\". Гуев припомни и неясния произход на средствата, с които бе закупена медийната група. 100 милиона евро от цената по сделката бяха осигурени чрез заем от четири банки, но не е известно откъде идват останалите 85 милиона евро. Кой говори Когато става дума за медии, произходът на капиталите е особено важен. Гражданското общество има право да знае кой му говори, заяви още през март Александър Кашъмов от Програма \"Достъп до информация\". Има и още нещо - урокът, който обществото научи след скандала с медийната империя на Мърдок, избухнал заради разкрития за незаконните методи, с които журналистите от един вече закрит таблоид са събирали информация. \"Това е пряката връзка между културата на директорския борд (на медията - б.а.) и доверието и качеството на нюзрума\", се казва в изследването \"Собственици на медии и журналистическа етика\" на Центъра за международна медийна подкрепа. В България доказателствата за тази пряка връзка се срещат почти ежедневно. И се виждат както в качеството на медийната информация, която потребяваме, така и в последните места в класациите за свобода на медиите. Виждат се и в мълчанието на журналистите. Резултатът е недоверие - не само в българските институции, а и в журналистиката като цяло. Което означава, че независимо дали казват истината или не, неизбежно възниква подозрението, че говорят лъжи и/или обслужват интересите на собствениците си. Така в един момент границата между истина и лъжа става неразличима. Тежки поражения Всички, които сме напускали медии заради несъгласие с политиката или разногласия със собствениците, знаем, че това е трудно начинание. А свитият медиен пазар в България допълнително го усложнява. Към списъка можем да прибавим и всичко това: липсата на финансиране и осигуряване на достатъчно време за разследвания; недостатъчната правна защита - няма организации на журналистите, освен СБЖ, които да се заемат с това; ниското заплащане и съответно ниските осигуровки, с малки изключения в телевизиите. Друга характеристика на медийния пазар е нежеланието на собствениците да инвестират в допълнителна квалификация на журналистите. А това допълнително снижава качеството на информацията и девалвира престижа на професията. Накрая да кажем и това: нечистата медийна среда причинява тежки поражения. И то не само върху журналистите и тяхната работа, а и върху аудиторията. Или както би казал един от героите в \"Кланица 5\" на Кърт Вонегът: това вече не са хора, а счупени хвърчила.", "date": "2019.06.03", "title": "Какво се случва в \"Нова\" на Домусчиев?"}
{"url": "https://www.dnevnik.bg/sviat/2019/06/03/3915563_pompeio_prizova_kitai_da_osvobodi_pravozashtitnici_po/", "text": "Американският държавен секретар Майк Помпейо призова днес Китай да отбележи тази седмица 30-ата годишнина от бунта на площад \"Тянанмън\", като освободи от затвора всички, пратени там заради борбата си срещу посегателствата върху правата на човека в страната, предаде Ройтерс, цитирана от БТА. В изявление Помпейо за пореден път призова Китай да огласи публично пълната информация за убитите или изчезналите при студентските продемократични протести на този площад в столицата Пекин. \"Подобна стъпка би демонстрирала желанието на комунистическата партия да спазва човешките права и основните свободи\", каза той. \"Призоваваме Китай да освободи всички онези, които са в затвора, защото са се опитали да упражнят тези права и свободи, да престане произволно да задържа хора и да се откаже от вредните политики\", които смятат изразяването на религиозна и политическа принадлежност за равносилно на тероризъм, заяви още Помпейо. Държавният секретар на САЩ отбеляза, че състоянието на човешките права в Китай не се е подобрило въпреки възхода на страната на международната арена и осъди отношението на властите към около 1,5 милиона уйгури и други мюсюлмански общности в района Синцзян. Еднопартиен Китай не търпи инакомислие и потъпква човешките права, когато това служи на интересите му. Днес китайски граждани отново биват подложени на вълна от посегателства, особено в Синцзян, където ръководството на комунистическата партия методично се опитва да задуши уйгурската култура и да унищожи ислямската вяра, заяви Помпейо. Държавният секретар на САЩ отбеляза, че надеждите за отваряне на Китай са рухнали, 30 години след събитията на площад \"Тянанмън\", предаде Франс прес. \"В десетилетията, които последваха (репресиите), Съединените щати се надяваха, че интегрирането на Китай в международната общност ще доведе до едно по-отворено и толерантно общество. Китайската държава с еднопартийна система (обаче) не търпи никакво дисидентство и нарушава човешките права всеки път когато това е в неин интерес\", отчете Помпейо. Държавният секретар на САЩ отдаде почит на \"героите от китайския народ, които смело се вдигнаха на бунт преди 30 години на площад \"Тянанмън\", за да изискат своите права\".", "date": "2019.06.03", "title": "Помпейо призова Китай да освободи правозащитници по повод 30 години от \"Тянанмън\""}
{"url": "https://www.dnevnik.bg/photos/2019/06/03/3915130_fotogaleriia_svetovnite_snimki_na_denia_-_3_juni_2019_g/", "text": "Ферма за елени в Касимбек, Казахстан.", "date": "2019.06.03", "title": "Фотогалерия: Световните снимки на деня - 3 юни 2019 г."}
{"url": "https://www.dnevnik.bg/bulgaria/2019/06/03/3915571_ministurut_na_vutreshnite_raboti_se_izvini_na/", "text": "Министърът на вътрешните работи Младен Маринов се извини на родителите на пострадалите от граната деца, при демонстрация за обезвреждане на престъпници, направена от полицаи в Силистра. При инцидента леко бяха ранени две деца, а момиченце на шест години още е в болницата в Русе, със сериозни изгаряния по дясната половина от тялото. Пламтящо парче от взривена при демонстрацията светлинно-звукова граната запали якето на детето, което било сред зрителите. Днес пред д-р Наско Тютюнджиев от отделение \"Пластично-възстановителна хирургия\" каза, че на детето са сменени превръзките под пълна упойка, за да не изпитва болка. \"Изгарянето не е толкова дълбоко и се надяваме, че с превръзки ще могат да се овладеят нещата и няма да се стигне до пластики. Поне няколко дена ще лежи в отделението, след което може да бъде изписано и да идва на превръзки\", каза още лекарят. Министър Маринов изрази загриженост и съжаление, че от една добра идея се е стигнало до такъв резултат. Според него граната е била дефектна или стара. Разследването по случая продължава, а Маринов забрани използването на пиротехника на подобни демонстрации на МВР. Заради инцидента временно е отстранен и директора на полицията в Силистра Между временно днес майката на детето обяви пред БНТ и Би Ти Ви, че иска да знае кои са отговорните полицаи и ще съди МВР. Днес при детето на свиждане са дошли и полицаи, изразили готовност да помогнат с пари и каквото е необходимо.", "date": "2019.06.03", "title": "Министърът на вътрешните работи се извини на родителите на пострадалите от граната деца"}
{"url": "https://www.dnevnik.bg/sviat/2019/06/03/3915573_trump_obeshtava_turgovski_sporazumenie_na/", "text": "Президентът на САЩ Доналд Тръмп, който е на официално посещение във Великобритания, продължи да ползва любимата си социална мрежа \"Туитър\", за да произвежда новини. С няколко кратки съобщения днес той накара журналистите да гадаят какво има предвид. \"Голяма Търговска Сделка е възможна, след като Великобритания се отърве от оковите. Вече започваме да говорим!\", беше първият любопитен туит от президента на САЩ, предаде БТА. Според журналистите, това може да означава, че Великобритания може да договори скоро търговско споразумение като под окови се има предвид Брекзит. \"Русия ни информира, че е изтеглила по-голямата част от своите хора от Венецуела\", беше друг любопитно съобщения от Тръмп, разпространено от \"Ройтерс\" и \"Франс прес\". Подробности обаче няма. През март Русия изпрати стотина военни във Венецуела, за да подкрепят президента Николас Мадуро, след като Съединените щати заплашиха да използват сила, за да го свалят от власт, припомня \"Франс прес\". Миналия месец американският президент каза, че в телефонен разговор с руския си колега Владимир Путин е поставил акцент върху хуманитарната помощ за венецуелците, допълва \"Ройтерс\". Съединените щати подкрепят във Венецуела опозиционния лидер Хуан Гуайдо, когото признаха за легитимен изпълняващ длъжността президент. Те засилиха икономическия натиск върху режима на президента Николас Мадуро в опит да го отстранят от власт. Русия подкрепя Мадуро, който нарече Гуайдо \"марионетка\" на Вашингтон.", "date": "2019.06.03", "title": "Тръмп обещава търговско споразумение на Великобритания след Брекзит"}
{"url": "https://www.dnevnik.bg/bulgaria/2019/06/03/3914968_valejite_produljavat_i_dnes/", "text": "Жълт код за интензивни валежи, гръмотевични бури и условия за градушки е обявен в 9 области на страната за 3 юни. Предупреждението е в сила за областите Видин, Монтана, Враца, Плевен, Ловеч, Пловдив, Пазарджик и София град и Софийска област. На места в тези области се очакват количества дъжд до 25 – 30 л/кв.м, локално и повече. През деня ще се развива купеста и купесто-дъждовна облачност и на много места, главно в Западна и Централна България, ще има валежи и гръмотевични бури, с временно усилване на вятъра. Остава повишена вероятността за локални интензивни явления и градушки. В източните райони ще е почти без валежи. Там ще има и повече слънчеви часове, ще духа слаб юг-югоизточен вятър, а температурите ще са по-високи. Преобладаващите максимални ще са между 21° и 26°, съобщи дежурният синоптик Анна Дякова от Националния институт по метеорология и хидрология (НИМХ), цитирана от \"Фокус\". По Черноморието облачността ще е променлива, почти без валежи. Ще духа слаб до умерен вятър от изток-югоизток. Максимални температури на въздуха: 24-26°. Температура на морската вода е 16-22°. Вълнението на морето ще е 1-2 бала. Над планините ще се развива купеста и купесто-дъждовна облачност и на много места ще има краткотрайни валежи от дъжд с гръмотевични бури. Ще духа слаб до умерен вятър от юг-югоизток. Максималната температура на височина 1200 метра около 16°, на 2000 метра – около 9°. Атмосферното налягане слабо ще се понижи, но ще остане близко до средното за юни. През следващите дни въздушната маса над страната ще остане неустойчива. Ще се развива купеста и купесто-дъждовна облачност и на много места, главно в Западна и Централна България, ще има валежи и гръмотевични бури, както и временно усилване на вятъра. Остава повишена вероятността за локални интензивни явления и градушки. В източните райони през повечето дни от седмицата ще е почти без валежи. Там ще има и повече слънчеви часове, ще духа слаб вятър с южна компонента, а температурите ще са по-високи. Преобладаващите максимални ще са между 22° и 27°.", "date": "2019.06.03", "title": "Валежите продължават и днес"}
{"url": "https://www.dnevnik.bg/sviat/2019/06/03/3914391_kralski_banket_bebe_balon_i_protesti_ochakvat_trump_v/", "text": "Когато президентът на САЩ Доналд Тръмп пристигне на второто си посещение във Великобритания, той ще види една разбунена заради Брекзит страна и ще се срещне с един претърпял политическо поражение министър-председател. Очаква се обаче Брекзит и Тереза Мей да бъдат категорично изтласкани на заден план, докато Тръмп се наслаждава на пищността и блясъка на държавното си посещение, което включва банкет с кралицата. По програма Тръмп ще прекара целия първи ден от тридневната си визита във Великобритания с кралското семейство, като се започне от церемонията по посрещането му и се стигне до неофициалния обяд с кралица Елизабет Втора.  Съпругата на Тръмп Мелания  ще пие следобеден чай с престолонаследника принц Чарлс, а в понеделник вечерта ще има държавен банкет. Докато президентската двойка, а вероятно и други роднини присъстват на банкета в Бъкингамския дворец, в центъра на Лондон стотици протестиращи планират алтернативен \"народен банкет\" на неколкостотин метра оттам, на Площада на парламента. Кралската пищност и масовите протести вероятно ще са основните акценти, към които ще е насочено вниманието на това държавно посещение, което по думите на посланика на САЩ в Лондон Уди Джонсън е \"номер едно в списъка с желания на Доналд Тръмп\". Британският вестник \"Гардиън\" коментира, че Тръмп \"ще доведе своя версия на кралски двор\", след като американски медии съобщиха, че към него във Великобритания ще се присъединят  дъщеря му Иванка , синовете му Доналд-младши и Ерик и съпругите им. Във вторник Тръмп ще се срещне с Мей и други британски политици и ще присъства на бизнес форум. В сряда той отново ще се срещне с кралицата и с Мей на зрелищна церемония в южния град Портсмут за отбелязване на 75-ата годишнина от Деня Д през 1944 г., когато 160 000 британски, американски, френски и други войници от съюзническите сили извършват десант в Нормандия, в окупираната от германците Западна Франция през Втората световна война. \"Мисля, че той изпитва дълбоко уважение към кралицата и монархията\", каза за ДПА Клода Харингтън, експерт по политиката на САЩ от университета \"Дьо Монфор\" в централния английски град Лестър. \"А ако погледнете подробно какво включва това държавно посещение. . . то ще е доста внушително, имайки предвид отбелязването идната седмица в Портсмут на годишнината от Деня на десанта\", добави тя. \"Ще има 26 вида самолети на кралските ВВС, 11 кораба от кралските ВМС, ще има банкет с кралицата в Бъкингамския дворец, оръжейните салюти, всички тия неща. Това естествено е стандартна практика за гостуващи държавни глави, но той ще се радва, че това е специално за него\", каза Харингтън. Тя прогнозира още по-масови протести от тези, с които бе посрещнат Тръмп в Лондон през юли, отчасти заради отказа му да се включи в усилията на Запада за борба с климатичните промени. Лидерът на опозиционната Лейбъристка партия Джереми Корбин каза, че няма да присъства на банкета в понеделник, защото смята, че Мей \"не бива да разпъва червения килим за държавно посещение в чест на президент, който се отказва от жизненоважни международни договори, подкрепя отрицанието на климатичните промени и използва расистка и женомразка реторика\". Лондонският клон на Походът на жените ( Women's March ) и други женски сдружения са съорганизатори на \"народния банкет\". Те приканват хората \"да се обединят с любов и съпричастност, да отхвърлят омразата и разделението\". Американският активист против Тръмп Дон Лесъм възнамерява да покаже своя изработен в Китай петметров робот, изобразяващ лидера на САЩ седнал на тоалетна чиния, наречен \"Пуснете Тръмп по течението\" (игра на думи с двойното значение на израза Dump Trump - Б.пр.).  Скулптурата на Лесем показва как президентът на САЩ туитва, докато повтаря тръмпизми като \"Вие сте фалшиви новини\" и \"Аз съм един много стабилен гений\". Протестиращите поискаха и разрешение да използват шестметровия надуваем балон във формата на приличащо на Тръмп оранжево бебе, който пожъна голям успех миналата година. \"Този балон събра погледите на всички хора, всички медии го отразиха\", каза Харингтън. Тя добави, че все повече жени са против Тръмп, защото по думите й той \"символизира отстъплението в гражданските права - правата на жените, гейовете, транссексуалните и други. Отправени са сериозни предизвикателства към някои права на жените, за които си мислехме, че са трайно утвърдени\", каза Харингтън, давайки пример с промените в  законите за абортите в някои американски щати. \"Така че той наистина въплъщава това отстъпление и то според мен за много жени. Давам си сметка, че много омъжени американки гласуваха за Тръмп, явно не всички от тях смятат, че той е лош, но другата седмица в Лондон ще се съберат жени, готови за масови протести\", заяви тя. Посланик Уди Джонсън каза за британското радио Ел Би Си, че Тръмп вероятно няма да обърне особено внимание на протестите, а може дори да намери за забавен надуваемия балон-бебе Тръмп. \"Това донякъде е забавно. Със сигурност няма да засегне президента\", каза той.", "date": "2019.06.03", "title": "Кралски банкет, бебе-балон и протести очакват Тръмп в Лондон"}
{"url": "https://www.dnevnik.bg/analizi/2019/06/03/3915027_na_vtori_juni_vmesto_botev_-_klisheta_i_socnostalgiia/", "text": "Втори юни – знаем ли какво празнуваме и искаме ли да го празнуваме? Празникът през социализма се наричаше \"Ден на Ботев и на загиналите в борбата против турското робство, капитализма и фашизма и в Отечествената война\", а от 1993 година насам се нарича Ден на Ботев и на загиналите за свободата и независимостта на България. Иска ми се обаче да започна с един друг, наскоро отминал празник – 24 май. Той вероятно е единственият, който официалните конюнктури не успяха да отнемат на хората. И те го честват като лично преживяване с мирис на люляци, носталгия по школската младост и благодарност към родното словото, на което общуваш с близките си. 24 май ти носи радост и това е достатъчно. Втори юни е негов антипод. Той трябва да те стресне (ако не с друго, то поне с воя на сирените в 12 часа), да те накара да замръзнеш на място, да прекъсне собствените ти маршрути и да ти внуши смътно чувство за вина. Дори само заради факта, че нечия смърт се е превърнала в повод за празник. И не стига това, ами до Ботев се нареждат още десетки загинали, които да ти тежат на съвестта. Техните имена се четат на вечерни проверки със строг глас, идващ едва ли не от отвъдното, който сякаш ти държи сметка. Защо те са се жертвали за теб, а пък ти си живееш живота без намерение да се жертваш за когото и да било – ни за нацията, ни за държавата, ни за властта Втори юни се чества официално още от 1901 година, но неговият мрачен военизиран канон се налага през времето на социализма от 1953 година насам. Целта му не е само да поддържа перманентната гузност на населението, типична за тоталитарните общества. Далеч по-важно е да свърже героиката на пролетарската революция, довела до насилственото завземане на властта след Девети септември, с героиката на борбите за национална независимост през възрожденския период. За да се окаже – след като до имената на Ботев и Левски звучаха имената на знайни и незнайни партизани и комунистически функционери - че втората героика е продължение на първата, че те са един и същи вид саможертва в името на народа, подкрепяна от самия народ. И така \"по съседство\" комунистическата репресия да се натовари с родолюбиви цели. Това припокриване (днес с право бихме го определили като постистина) беше пряко видимо на втори юни, но то бе заложено още в училищните програми, внушаваше се от портретите в класните стаи и коридори, възпитаваше си от възрастта, в която се залагат матриците в мисленето. Влиянието обаче беше двупосочно – възрожденските герои преливаха национално-освободителна легитимност на пролетарската героика, но техните образи се форматираха според нейния пропаганден модел. Превърнати са в икони, лишени от човешки съмнения и противоречия, изцяло отдадени на революционния идеал, сякаш действат по поръчение на Партията. След като първоначално дори и Иван Вазов е отречен, неговото художествено наследство по темата впоследствие е допуснато да участва в конструирането на тези образи. Явно патетичните му идеализации вършат работа на пропагандния канон, а на \"Под игото\" или на \"Епопея на забравените\" започва да се гледа като на исторически източници за периода (особено в средношколското образование). Подобно разместване на фикция и факти, включително и в съвременни понятия, може да се обозначи като постистина. И до днес не сме излезли от нея, продължаваме да мислим и честваме възрожденските герои като някакви партизани от 19 век, които са се жертвали в очакване да последваме техния пример. Образи на герои, в които самите герои ги няма. На втори юни го няма тъкмо Ботев, който обича родината си със същата любов, с която обича и любимата си, и с присъщата за романтичните поети суисидалност, която го изпраща на връх Вола. Вместо него имаме протоколни речи за него, възпроизвеждащи задължителните клишета от времето на соца и разпалващи не носталгия по героите, а соцносталгия. И това не е случаен ефект, а целенасочена политика, която с участието на националистите в управлението, е на прага да се превърне в държавна митология. Митологията на заплашената нация. Много е важно да не преставаме да се чувстваме така. Както са се чувствали нашите предци в Османската империя (и в никакъв случай не трябва сега да им отнемаме \"правото на робство\" тогава). Или както трябваше да се чувстваме по времето на Студената война, когато \"нашите врагове турците и гърците\" (според надписите в казармите) всеки момент можеха да ни нападнат. Кой обаче ни заплашва днес? Другите страни членки на ЕС, разбира се, които искат да ни отнемат славното минало и да потъпчат националните ни интереси. А Волен Сидеров или Ангел Джамбазки, които се борят с тях от София и Брюксел, са новите ни национални герои. За тях е обяснимо, но защо политиците през прехода масово поддържат митологията на заплашената нация? Защото ако си измислим врагове, които ни заплашват отвън, няма да насочим борбата си за независимост навътре в страната, където са онези, които наистина ни я отнемат и ни правят зависими. В енергетиката, в медиите или в начина, по който мислим историята си. Националистите, впрочем, са добри и на вътрешен терен. Ако все пак битката се премести там, веднага се превръща в битка между българите от една страна и ромите и турците от друга. Така че на втори юни ми се струва предостатъчно, ако всеки прочете на глас по едно стихотворение на Христо Ботев. И даже няма нужда да е \"В механата\": \"Ще да пия на пук врагу, на пук и вам, патриоти, аз вече нямам мило, драго, а вий... вий сте идиоти!\".", "date": "2019.06.03", "title": "На втори юни вместо Ботев - клишета и соцносталгия"}
{"url": "https://www.dnevnik.bg/detski_dnevnik/2019/06/03/3912619_deset_stari_igri_koito_mogat_da_nauchat_decata_prez/", "text": "Играта на дама е подходяща за навън. За нея е необходим тебешир, с който да се начертае полето. То представлява квадрати, разположени един до друг или един върху друг, а в тях са изписани числата от едно до десет. Всяко дете трябва да премине полето скачайки на един крак, като преди това хвърли камъче в някой от квадратите. Ако то излезе от схемата, детето губи реда си. Целта е да премине цялата \"Дама\", без да залита и да излиза от очертанията ѝ, като не трябва да стъпва в квадрата, където е хвърлено камъчето. Победител е този, който успее да мине през полето без да сгреши. Скачането на въже се използва в много спортове като подготовка на тялото преди тежка тренировка или за развиване на пъргавост и бързина. В детската игра това се случва неусетно, като тя помага за добрата координация на горните и долните крайници. На въже може да се скача самостоятелно, но ако то е по-дълго, в играта могат да се включат неопределен брой участници. Двама от тях трябва да въртят въжето, а останалите да се редуват, като могат да изпълняват различни по вид и брой скокове. Този, който сбърка, отива да върти въжето, а другият влиза при останалите. Нужни са разтегливо въже или дълъг ластик, като краищата им трябва да са сключени. Децата е добре да са поне три. Две от тях слагат ластика около глезените си и застават на разстояние един от друг, колкото да го опънат. Третото дете започва да го прескача, като редува десния и левия крак. Когато се върне в първоначалната си позиция, тези, които държат ластика го вдигат на нивото на прасците си и играта започва отначало. Така се продължава, като при всяко успешно преминаване на детето позицията на ластика се сменя все по-нависоко. Играта приключва, когато играчът сбърка или не може да го прескочи без да си помага с ръце. Разбира се, освен този вариант съществуват още няколко игри на ластик. Една от тях е \"Немската\", която може да видите във видеото. Това е една от любимите игри на много поколения деца, особено когато се играе в топлите летни вечери, а участниците са възможно най-голям брой. Избира се едно дете, което ще търси всички останали. Харесва се място, където то да \"жуми\" и да \"заплюва\" всички, които е успяло да открие. Обикновено това е стена или дърво. След като се обърне с гръб и затвори очи, детето брои най-малко до 10, а през това време всички останали си търсят скривалища. Целта е криещите се да успеят да стигнат до първоначалното място, преди да ги е открило детето, което ги търси. Обикновено това става с много бързо тичане. Когато стигне, участникът трябва да извика \"пу за мен\" и да докосне стената или дървото с ръка. Но ако се случи така, че бъде открит, преди да успее да стигне, тогава търсещото дете прави същото, като казва \"пу за...\" и името на открития участник. Следващият, който ще брои, е този, който е намерен последен. Има много вариации на тази игра, но най-разпространената сред тях е тази, в която от участниците се избира един, който се опитва да хване останалите. Когато гонещият хване някое дете те си сменят местата и то започва да гони останалите. Щом някой от участниците каже \"къща\" и сложи дланите си над главата във формата на триъгълник, детето, което се опитва да го хване, няма право да го докосва. Друг популярен вариант на тази игра е \"Замръзванка\". Правилата са същите като при \"Гоненица\" с тази разлика, че когато гонещият докосне някое от бягащите деца, то трябва да остане на място и да чака някой от другите играчи да го пипне, за да го \"размрази\". Така то може да започне да тича отново. Играта свършва, когато детето, което гони останалите, успее да замрази всички. За тази игра са необходими трима участници. Един от тях се избира за \"пиян морков\", като неговата цел е да се опита да хване топката, която другите двама си подават. Ако успее - този, който я е хвърлил, застава на мястото на \"пияния морков\", а той заема неговото. Играта може да се играе с по-голям брой участници. Съществуват много различни игри по двойки с пляскане на ръце. Някои от тях са се превърнали дори в поздрав, вместо обичайното \"здравей\". Една от най-популярните сред тях е тази, в която двамата участници застават един срещу друг и започват с пляскане на двете си длани, редувайки го с пляскане помежду си на срещуположните ръце, а след това едновременно с дясната и лявата. Тази игра може да се изпълнява на песен, да се включат движения с краката и да се добавят по-сложни елементи като завъртания. Целта е да се постигне бързина и децата да правят всички движения без грешка. Играта на \"Народна топка\" е една от най-популярните игри, която присъства дори в програма по физическо възпитание и спорт в училищата. Но в повечето случаи тя е позната още преди децата да започнат да го посещават. За нея са нужни по-голям брой участници, най-малко 10, които се разделят на два отбора. От тях се излъчва по един \"консул\", който влиза в ролята на капитан. Играчите се разпределят в две равни по големина полета. Обикновено в училищните дворове има специално начертано игрище за \"Народна топка\", но ако няма, то може да се нарисува с помощта на тебешир. Двата отбора заемат местата си в полетата, а консулите застават зад ограничителната им линия. Когато играта започне, капитанът подава топката на своите съотборници или се опитва да улучи противникови играчи, които бягат свободно из своето поле. Неговите съотборници също имат право да целят участниците от другия отбор. Ако някой бъде улучен, изгаря и застава зад очертанията на противниковото поле. Той става помощник на консула и също има право да хвърля и хваща топката, както и да цели останалите участници. Играта продължава, докато не бъдат изкарани от полето всички противникови играчи. След това в полето за игра се връща консулът на отбора. Той получава топката, за да играе. Когато и той бъде улучен, играта завършва. Победител е отборът, запазил повече играчи. Играта е подобна на \"Гоненица\", но с малко по-сложни правила. От всички деца се избира едно, което брои до 10 със затворени очи. През това време останалите участници оставят по един предмет. Когато детето спре да брои, разглежда предметите и решава кой да бъде стражар и кой апаш. Играта започва отново с броене до 10, но този път от стражарите, чиято цел е да намерят скрилите се през това време апаши. Когато това се случи, казват фразата \"Стражарска марка, бум-печат, от днеска ставаш мой събрат\" и апашът става част от противниковия отбор. Играта продължава, докато стражарите не хванат всички апаши. Тази гра се играе с топка на улицата, затова е важно да се намери безопасно място, където няма автомобили. Участниците трябва да бъдат най-малко двама, но винаги е по-забавно, когато са повече. В този случай децата трябва да се разделят на два отбора и да застанат на двата отсрещни тротоара. Целта е топката да уцели противоположния ръб на бордюра и да се върне при този, който я е хвърлил. Така той ще спечели 10 точки. При улучване на вътрешния ъгъл между бордюра и паважа или асфалта ще получи 5 точки. При изпускане на топката или непостигната цел е ред на противоположния отбор. Играта печели този, който е събрал най-много точки.", "date": "2019.06.03", "title": "Десет стари игри, които могат да научат децата през лятото"}
{"url": "https://www.dnevnik.bg/sport/2019/06/03/3915071_voleibolnite_nacionali_dopusnaha_vtora_zaguba_i_se/", "text": "Българският национален отбор по волейбол допусна втората си загуба в Лигата на нациите. Воденият от Силвано Пранди състав отстъпи с 1:3 (21:25, 25:19, 26:28, 23:25) срещу смятания за аутсайдер отбор на Португалия. Националите приключиха първия минитурнир в Мендоса, Аржентина, с една победа и две поражения и са 11-и в общото класиране. Сега отборът се насочва към ново дълго пътуване, като в края на седмицата ще играе в Китай срещу домакините, Франция и световния шампион Полша. За първата част от Лигата на нациите Пранди използва подмладен състав. От играчите, пътували за Аржентина, единствено диагоналът Велизар Чернокожев не игра в никой от мачовете. Срещу португалците капитанът Николай Учиков и Розалин Пенчев завършиха с по 15 точки, а Светослав Гоцев и Тодор Скримов добавиха съответно 14 и 13. Предимството на Португалия дойде от по-добрата успеваемост в нападение и от по-добрата блокада (осем срещу три).", "date": "2019.06.03", "title": "Волейболните национали загубиха от аутсайдера и се насочват към Китай"}
{"url": "https://www.dnevnik.bg/evropa/2019/06/03/3915069_evropa_e_v_opasnost_politicite_da_sprat_da_seiat_strah/", "text": "Умолявам ви да не позволяваме Европа да бъде превзета от песимизъм или от идеологии, защото днес Европа е нападана не с оръдия и бомби, а с идеологии, които не са европейски, които идват или отвън, или от малки групи в Европа.\" Това призова папа Франциск в първия си коментар след изборите за Европейски парламент в края на май, на които се засилиха позициите на евроскептични, антиимигрантски и крайни партии. Според него забравените идеи на основателите на единна Европа и политици, сеещи сред хората омраза и страх, заплашват съществуването на Европейския съюз. На борда на самолета, с който се завърна във Ватикана от тридневната си визита в Румъния, той напомни на журналистите колко разделена и войнствено настроена е била Европа в годините преди двете световни войни на ХХ век. \"Моля да не се връщаме към всичко това. Нека се поучим от историята. Нека не падаме в същата дупка.\" Франциск бе попитан какво мисли за изборите, за крайно десния италиански вицепремиер Матео Салвини и за други европейски проблеми, разказва \"Ройтерс\". \"Ако Европа не се заеме внимателно с бъдещите предизвикателства, тя просто ще се изчерпи. Европа вече престава да е \"Майка Европа\" и се превръща в \"Баба Европа\". Тя остаря. Тя изгуби целта си да работим всички заедно. Някои дори сигурно се питат: \"Това ли е краят на 70-годишното приключение?\" Папата подчерта, че думите му не са конкретно за ситуацията в Италия, а са за Европа като цяло, защото и без това му било почти невъзможно да проумее политиката на сегашните управляващи в Рим. \"Трябва да помогнем на политиците да бъдат честни. Те не бива да водят политически кампании под недостойни знамена, със скандали, охулване и лъжи. Много често те сеят сред хората омраза и страх. Един политик никога не бива да прави това, трябва да се сее единствено надежда.\" Папата призова вярващите да се молят за европейско единство, а атеистите - да се надяват \"от дъното на душата си\".", "date": "2019.06.03", "title": "Европа е в опасност, политиците да спрат да сеят страх и омраза, призова папата"}
{"url": "https://www.dnevnik.bg/evropa/2019/06/03/3915075_ungarci_protestiraha_sreshtu_plan_na_orban_za_reforma/", "text": "Унгарци излязоха вчера да протестират в центъра на Будапеща срещу планове за реформиране на водещата научноизследователска институция в Унгария, които според тях са част от стремежа на правителството да ограничи академичната свобода, предаде \"Ройтерс\". Министър-председателят Виктор Орбан затяга контрола върху обществения живот, включително съдилищата, медиите, университетите и научноизследователските институции. Заради тези свои действия той влиза в сблъсък с Европейския съюз. При поредния си ход правителството казва, че  планира да лиши  Унгарската академия на науките от нейната мрежа от изследователски институти и да предаде техните сгради и имущество на нов правителствен съвет. Академията заяви тази седмица, че правителството иска да установи \"пълен политически контрол\" върху важни изследователски дейности. \"Ако зависеше от Орбан, нямаше да има никаква свободна мисъл в тази страна и аз не мога да позволя това просто да се случи, без да надигна глас\", каза учителка, включила се в протеста. Изглежда, че участниците в демонстрацията наброяваха няколко хиляди, но нямаше официални или полицейски данни за числеността на протестиращите. \"Национализацията не е новаторство\", пишеше на плакат, носен от демонстрантите. \"Няма да позволим правителствените чиновници да вземат решение за изследователската и научната работа. Това е нечувано където и да било в демократичния свят\", заяви представител на Форума на академичните работници, организирал протеста. Европейската комисия каза миналата седмица, че ще следи развитието на ситуацията в Унгария, и призова властите \"да се въздържат от всякакво решение, ограничаващо научната и академичната свобода\". /БТА", "date": "2019.06.03", "title": "Унгарци протестираха срещу план на Орбан за реформа в научните дейности"}
{"url": "https://www.dnevnik.bg/bulgaria/2019/06/03/3915079_deset_godini_sme_na_vlast_i_niakoi_hora_veche_se/", "text": "От 10 години сме на власт и някои хора вече се изчерпиха, просто натрупаха рутина. Това каза пред Би Ти Ви депутатът от ГЕРБ и председател на парламентарната бюджетна комисия Менда Стоянова. Коментарът ѝ е във връзка с подадената от Цветан Цветанов оставка и напускането му на всички ръководни позиции в ГЕРБ след разговор с премиера Бойко Борисов. Според Стоянова Цветанов е свършил своята работа по време на европейските избори. По думите ѝ той е \"прекрасен организатор, но незаменими хора няма\". \"Не Цветан Цветанов, а ГЕРБ спечели изборите. Бойко Борисов беше уникален на тези избори, защото излезе на терен. Резултатите показаха, че хората не искат промяна\", добави Стоянова, напомняйки за ежедневните обиколки на премиера в страната по време на кампанията. Те бяха излъчвани на живо в профила му във \"Фейсбук\", като  и този уикенд той продължи  да обикаля различни населени места. Менда Стоянова коментира и  предложенията на депутата от ДПС Делян Пеевски  за намаляване на данъка за хляб, лекарства и книги. Според нея не може да се работи на парче по данъчната политика. \"Трябва да се прави, като разглеждаме данъчната система като цялост\", уточни тя.", "date": "2019.06.03", "title": "Десет години сме на власт и някои хора вече се изчерпаха, смята Менда Стоянова"}
{"url": "https://www.dnevnik.bg/evropa/2019/06/03/3915077_opozicionnata_nova_demokraciia_pobedi_ubeditelno_na/", "text": "Дясната опозиционна партия \"Нова демокрация\" спечели изборите за кмет на Атина, Солун и редица други градове, както и регионалните избори в 12 от 13-те области в Гърция, предадоха \"Асошиейтед прес\" и \"Франс прес\". Така се затвърди тенденцията от първия тур на местните избори и на изборите за Европейски парламент преди една седмица, отбелязва АП. В Атина за кмет е избран с над 65 на сто от гласовете Костас Бакоянис, син на бившата кметица от консервативната \"Нова демокрация\" Дора Бакоянис - първата жена, избрана за кмет на Атина през 2003 г. Костас Бакоянис е племенник на лидера на \"Нова демокрация\" Кириакос Мицотакис и внук на бившия премиер от десницата Константинос Мицотакис. Негов съперник бе кандидат, подкрепен от управляващата лява партия \"Сириза\". В областта Атика, където са близо 30 процента от регистрираните избиратели в Гърция, губернаторът Рена Дуру от \"Сириза\" бе победен от консерватора Гиоргос Патулис, спечелил 66 на сто от гласовете. Избирателната активност бе доста по-ниска от миналата неделя - на регионалните избори тя спадна от 58 на 41 процента, а на общинските - от 59 на 44 процента, посочва АП. След победата в местните избори \"Нова демокрация\" се очертава с най-големи шансове за спечелване на  предсрочните парламентарни избори  на 7 юли, добавя АП. /БТА", "date": "2019.06.03", "title": "Опозиционната \"Нова демокрация\" победи убедително на местните избори в Гърция"}
{"url": "https://www.dnevnik.bg/sport/2019/06/03/3915073_sukrushitelna_treta_chast_spria_toronto_sreshtu_goldun/", "text": "Баскетболистите на \"Торонто раптърс\" изпуснаха отлична възможност да поведат с две победи срещу \"Голдън стейт уориърс\" във финала в НБА. Шампионите имаха много силна трета четвърт (34:21), която им позволи да направят обрат за 109:104 и да изравнят за 1:1 успеха в серията. През първата част преднината на \"Торонто\" стигна до 12 точки, а на почивката тя беше пет. \"Третата част. Там загубихме мача. Не играхме достатъчно добре, изпуснахме прекалено много стрелби\", заяви гардът на \"Торонто\" Кайл Лаури. Според него това е позволило на съперника да натрупа увереност. Кауай Ленърд от \"Раптърс\" стана най-резултатен с 34 точки, 14 борби и три асистенции. Ключов принос за успеха на шампионите имаха Клей Томпсън (25 точки) и Стеф Къри (23 точки). Томпсън, Дреймънд Грийн, Демаркъс Къзинс и Андре Игуодала станаха първата четворка от един отбор, в която всеки от тях прави поне пет точки, пет борби и пет асистенции в мач от финалите в НБА от 1970 г. насам. За последно това постигнаха Уилис Рийд, Уолт Фрейзър, Дейв Дебушър и Дик Барнет от \"Никс\". В залата в Торонто беше бившият президент на САЩ Барак Обама.", "date": "2019.06.03", "title": "Съкрушителна трета част спря \"Торонто\" срещу \"Голдън стейт\" във финала в НБА (видео)"}
{"url": "https://www.dnevnik.bg/politika/2019/06/03/3915082_cvetanov_da_suzdade_organizaciia_gerb_bushoni_predloji/", "text": "Цветан Цветанов трябва да създаде организация \"ГЕРБ бушони\". Начинът, по който той беше низвергнат, е унизителен.\" Това заяви в ефира на Би Ти Ви избраният за евродепутат от БСП Иво Христов, който е бивш шеф на кабинета на президента Румен Радев. На 30 май вторият човек в ГЕРБ  подаде оставка от всички ръководни постове  в партията след среща с премиера Бойко Борисов. Това се случи два месеца след началото на скандала с купените от управляващи  апартаменти на цени под пазарните  и четири дни след европейските избори. Преди това Цветанов напусна парламента, където ръководеше парламентарната група на партията и вътрешната комисия. \"Не смятам, че Борисов  спечели изборите за ГЕРБ . Спечели ги този, който държи мрежите и контролира комисиите, а именно - Цветанов. Омерзителен е начинът, по който той бе низвергнат. Виждате, че за него сега говорят високомерно и го изхвърлиха на бунището на ГЕРБ'', заяви Христов. \"Много анализатори коментираха, че Борисов е взел на ръчно управление изборите и ги е спечелил. Борисов хвърляше ефектно пачки из страната, най-много хвърли в Ямбол, а тъкмо там загуби. Значи не Борисов спечели тези избори\", добави Христов. Христов акцентира, че е огорчен от изборния резултат на европейските избори, при който БСП остана втора  политическа сила след ГЕРБ . По думите му това е било \"победа на апатията над здравия разум\". \"От гледна точка на историята това е едно морално поражение. Истината е, че очаквах ГЕРБ да се срине напълно, защото няма общество, което да толерира корупцията, но се оказва, че българското общество е някаква аномалия\", уточни евродепутатът. \"Имам резерви относно изборния резултат, защото от наблюденията си в страната не съм убеден, че това бяха честни избори. Има прекалено много свидетелства за принуда, натиск, корпоративен вот. Имаше манипулации на твърде много нива. Не бяха честни и почтени тези избори'', каза Христов. По повод отношенията му с президента, той ги определи като \"идеални\". \"Чух се с президента, отношенията ни са идеални от самото начало. Той ми честити победата, а и продължавам да работя по стратегическите теми. Не я съветвам Корнелия Нинова, защото не съм партиен член, но обменяме мнения, за последно обсъждахме изборните резултати. Мога да заявя, че  това поражение на изборите не я е нокаутирало , даже напротив – станала е по-мотивирана'', добави Христов. На 28 май Корнелия Нинова  подаде оставка като лидер на БСП пред широкото ръководство  на партията по време на заседание на Националния съвет. Тя призова за солидарна отговорност в партията и смяна на ръководствата на местните структури, както и предсрочен пряк избор на лидер, на който да се яви. Тогава тя даде да се разбере, че не е председател в оставка, а ще се оттегли от поста, когато започне процедурата по пряк избор, решенията около който да се вземат от широкото ръководство на БСП - Националния съвет, което се очаква да стане на 16 юни.", "date": "2019.06.03", "title": "Цветанов да създаде организация \"ГЕРБ бушони\", предложи Иво Христов"}
{"url": "https://www.dnevnik.bg/bulgaria/2019/06/03/3915081_kratki_novini_mladen_marinov_putuva_za_plovdiv_zaradi/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. КНСБ предлага ваучери за вода за социално слаби Това стана по време на Национална дискусия за устойчиво развитие на ВиК сектора и достойни заплати на работещите в него, съобщава БНР. Лидерът на синдиката Пламен Димитров цитира данни на Световната здравна организация, според които за основните си нужди човек потребява от 1 и половина до три кубически метра вода на месец. Той в заяви, че ваучерите могат да бъдат отпуснати още в бюджета за 2020 година, като за целта ще са необходими 50 млн. лв. при положение, че от такава помощ имат нужда 50 хил. домакинства. КНСБ настоява да бъде приет и специален закон за ВиК. Кметът на район \"Северен\" в Пловдив остава в ареста Специализираният наказателен съд определи мярка за неотклонение \"Задържане под стража\" Ральо Ралев, обвинен от Специализираната прокуратура за корупционни действия, съобщава пресцентърът на институцията. Съдът определи гаранция от 60 хил. лв., (какъвто е размерът на подкупа, искан от кмета) определи в същото време съдът за Иван Делевски, обвинен от като посредник в сделката. Мотивите са, че Делевски не е бил основният инициатор на деянието и неговата роля в корупционната схема е била второстепенна. Според обвинението е налице реална опасност, ако е Делевски е на свобода, да окаже влияние на свидетели или да извърши друго престъпление. Делото ще се гледа на втора инстанция на 11 юни. Влак се удари в паднала скала близо до Клисура Влак се удари в паднал на линиите скален масив. Инцидентът е станал около 4:30 ч. тази сутрин, съобщава \"Фокус\". Влакът се е движил по линията София-Варна и се е ударил в скална маса в района на гара \"Стряма\", която се намира близо до Клисура и Копривщица. Освен скали, по жп линиите са паднали и дърветата. Няма пострадали при инцидента. Състоянието на детето, пострадалото от граната, остава стабилно В момента то се чувства по-добре, предстои да бъде превързано след като  получи 8% изгаряния  по време на демонстрация на МВР за Деня на детето, съобщава БНТ. Засегнати са дясната му ръка, десният крак, дясната част на гръдния кош и част от шията. По информация на лекарите, изгарянията не са дълбоки и се надяват, че няма да се стигне до пластика. Все още не е известно кога е бъде изписано от болницата. Мълния изпепели къща в Казанлък Няма пострадали при инцидента, съобщава Би Ти Ви. Инцидентът е станал около 2.30 през нощта. Мълния е паднала върху къща в Казанлък. Покривът на къщата е изцяло изгорял, а 72-годишният Михаил Иванов и жена му Красимира по чудо са успели успели да излязат преди да започне пожарът и в момента са настанени при роднини.", "date": "2019.06.03", "title": "Кратки новини: Влак се удари в паднала скала близо до Клисура"}
{"url": "https://www.dnevnik.bg/na_put/2019/06/03/3913486_fotogaleriia_deniat_v_koito_otlitash/", "text": "Събуждането е рано - около 3 без 15. Следва бързо ходене до друг хотел, откъдето са осигурени непрекъснато недостигащите свободни места в балоните. Оттам ни взима микробус. Пътуваме неясно накъде в мрака. Микробусът спира и ни канят на...закуска. Вече е 4 часа. Машинално закусваме, но ни се услаждат вкусните черни смачкани маслини, истинското сирене и свежите краставици и домати. Съобщават ни номера на следващия микробус. Натоварваме се.", "date": "2019.06.03", "title": "Фотогалерия: Денят, в който политаш"}
{"url": "https://www.dnevnik.bg/evropa/2019/06/03/3915083_italiia_obeshta_da_spazva_bjudjetnite_pravila_na_es/", "text": "Италия обеща да спазва бюджетните разпоредби на ЕС в следващия си бюджет на фона на влошаващите се държавни финанси и ангажимента на правителството да намали много данъците, предаде \"Ройтерс\". В отговор на  писмо от Европейската комисия , в което се поставя въпросът защо и без това огромният италиански дълг е нараснал миналата година, министърът на икономиката Джовани Триа обясни, че причината е икономическият спад, и допълни, че мерките за затягане на коланите само ще влошат нещата. Искам да повторя, че бюджетът за 2020 г. ще бъде съобразен с Пакта за стабилност и растеж, посочва Триа в писмо до Брюксел. Спадът в световната търговия и промишлената активност през втората половина на 2018 година бе рязък и по-голям от очакваното, отбелязва Триа, а това попречи на Рим да изпълни изискването на ЕС за намаляване на дълга. Вярвам, че новото правителство следва отговорна и благоразумна политика, допълва той. Във всеки случай, като се имат предвид високата безработица и почти дефлационните условия, въвеждането на рестриктивни, бюджетни мерки ще бъде контрапродуктивно, коментира Триа. Италианският дълг се повиши от 131.4 процента от БВП през 2017 година на 132.2 процента през 2018 година. За тази година се очаква да достигне 133.7 процента, а догодина - 135.2 процента по прогнози на еврокомисията. Структурният дефицит на Италия, който според разпоредбите на ЕС трябва да бъде свиван с 0.6 процента от БВП годишно, докато не се балансира, се е увеличавал всяка година от 2015 година. Писмото на ЕС е подписано от заместник-председателя на еврокомисията и комисар за еврото и социалния диалог, финансовата стабилност, финансовите услуги и капиталовите пазари Валдис Домбровскис и от европейския комисар по икономическите и валутните въпроси Пиер Московиси. То бе изпратено на Италия ден след като италианският десноцентристки вицепремиер и министър на вътрешните работи Матео Салвини нарече данъчните правила на ЕС остарели и призова Европейската централна банка (ЕЦБ) да гарантира дълга на страните от еврозоната. Вчера Московиси заяви, че Европейската комисия ще направи предложения тази седмица за решаване на спора с Италия. Той посочи, че предпочита диалога пред санкциите като средство да се изпълняват бюджетните правила на еврозоната. \"За изминалите пет години не съм наказал никого\", каза Московиси пред радио \"Франс ентер\". \"Ако те не зачитат въобще правилата, ще бъде необходимо Европейската комисия и страните членки да поемат отговорностите си. Европа е също така съвместна собственост, има правила, които всеки трябва да спазва\", заяви Московиси. \"Засега мотото ми е: диалог, диалог, диалог\", допълни той. /БТА", "date": "2019.06.03", "title": "Италия обеща да спазва бюджетните правила на ЕС"}
{"url": "https://www.dnevnik.bg/evropa/2019/06/03/3915089_zelenite_v_germaniia_izprevariha_po_podkrepa/", "text": "Намиращата се във възход партия \"Съюз 90/Зелени\" за пръв път оглави проучванията на общественото мнение в Германия, изпреварвайки управляващия консервативен блок на канцлера Ангела Меркел, предаде ДПА. Анкета, проведена от института \"Форза\" за германските обществени медии Ер Те Ел и Ен Ти Ви, показа в събота, че Зелените са увеличили подкрепата си с 9 пункта в сравнение с предишната седмица, достигайки 27 процента. Християндемократите на Меркел и техните баварски партньори от Християнсоциалния съюз са паднали с 2 пункта до 26 процента. Социалдемократите, разтърсени от лошото си представяне на изборите за Европейски парламент, имат почти равна подкрепа с дясната популистка партия \"Алтернатива за Германия\". В неделя лидерът на социалдемократите Андреа Налес  обяви намерението си  да подаде оставка. Те са паднали с 5 пункта и сега имат 12 процента подкрепа, а \"Алтернатива за Германия\" е загубила 2 пункта и сега е подкрепяна от 11 процента от германските избиратели, показват данните. Зелените се наредиха на второ място на европейските избори на 26 май с 20.5 процента от гласовете. Консервативният блок на Меркел и социалдемократите постигнаха най-лошите си резултати, получавайки съответно 28.9 и 15.8 процента от гласовете. Социологическото проучване е проведено между 27 и 31 май. /БТА", "date": "2019.06.03", "title": "Зелените в Германия изпревариха по подкрепа консерваторите на Меркел"}
{"url": "https://www.dnevnik.bg/evropa/2019/06/03/3915118_es_oshte_ne_moje_da_se_sporazumee_za_prekratiavaneto/", "text": "Всеки европеец, който очаква да бъде преустановена практиката да се превърта часовникът с час напред или назад два пъти годишно, ще трябва да бъде търпелив, отбелязва ДПА, цитирана от БТА. Повечето страни - членки на ЕС, имат нужда от още време, за да решат въпроса със смяната на сезонното часово време според документ, изготвен от румънското председателство на ЕС, до който е имала достъп медийната група \"Функе\". Евродепутатите подкрепиха през март идеята  да бъде спряна смяната на времето през 2021 година . Страните от ЕС все още не могат да постигнат споразумение по въпроса като цяло, а одобрението им е необходимо, за да се приложи решението. Въпросът е в дневния ред на министрите на транспорта от ЕС в четвъртък, но не се очаква да бъде взето решение. Румъния подчертава, че е необходим подход, засягащ целия ЕС, за да се избегне разпокъсване на часовите зони и да се запази доброто функциониране на единния пазар. Досега само няколко държави са предали позициите си, се посочва в документа на румънското председателство. Германският министър на икономиката Петер Алтмайер, който е ангажиран с този въпрос в Германия, написа в писмо до съседните страни, че би желал да се избегнат т.нар. часови острови. Хармонизиран подход би могъл да бъде постигнат на следващата редовна среща на транспортните министри, насрочена за края на годината, последвана от преговори с Европейския парламент. През септември 2018 г  Европейската комисия предложи  ЕС да сложи край на смяната на времето още през март 2019 г. Ускореният график, предвиждан от еврокомисията, обаче беше поставен под въпрос още през октомври, тъй като  някои страни членки предупредиха , че те няма да могат да вземат необходимите мерки да се приспособят в области, като въздушния транспорт например. Обществена консултация в ЕС миналата година  показа, че  84 на сто от европейските граждани са против промяната на часовото време. В България също имаше  анкета , която показа, че повечето българи искат да се прекрати тази смяна.", "date": "2019.06.03", "title": "ЕС още не може да се споразумее за прекратяването на смяната на времето"}
{"url": "https://www.dnevnik.bg/evropa/2019/06/03/3915129_cheshki_prokurori_obmisliat_dali_da_prediaviat/", "text": "Чешки прокурори обмислят дали да предявят обвинения в криминални престъпления срещу премиера Андрей Бабиш, след като ЕС установи в доклад, че бизнесът му се е облагодетелствал незаконно от европейските фондове, предаде ДПА. \"Това, което е написано в доклада, е сериозно и може да стане основание за подозрение в криминално деяние\", заяви чешкият главен прокурор Павел Земан пред чешкото радио. Милиардерът Бабиш, лидер на популистката партия АНО, притежава огромна бизнес империя с фирми в земеделието, хранителната индустрия и медиите. Въпреки че Бабиш прехвърли холдинга си \"Агроферт\" в доверителни фондове през 2017 г., критици го обвиняват, че продължава да контролира непряко своя бизнес. Предварително разследване на ЕС, публикувано в чешки медии миналата седмица,  стигна до заключението , че той е в конфликт на интереси. Сега ЕС може да поиска той да върне 17 милиона евро, изплатени на компании от \"Агроферт\". Бабиш категорично отрече и обвини Земан, че нарушава принципа на справедливия процес с престараването си, отбелязва ДПА. Той опроверга публикуваната информация в пражкия вестник \"Хосподаржске новини\", че еврокомисията искала от свързаните с него компании, обединени в принадлежащия му холдинг \"Агроферт\", да върнат получените от еврофондовете средства. \"Това не е вярно\", каза Бабиш. \"Става дума само за проект на одиторски отчет (подготвен за ЕК). Това е само юридическо тълкувание (на експертите на ЕК), с което компетентните органи в Чехия не са съгласни. Тяхното мнение е съвършено различно\", добави чешкият премиер. /БТА", "date": "2019.06.03", "title": "Чешки прокурори обмислят дали да предявят обвинения на премиера Бабиш"}
{"url": "https://www.dnevnik.bg/sviat/2019/06/03/3915131_amazon_zapochva_dostavki_na_priasna_hrana_v_iaponiia/", "text": "Японското подразделение на \"Амазон\" (Amazon) и една от най-големите японски вериги супермаркети, \"Лайф\" (Life), заедно ще започнат да продават пресни храни онлайн тази година с цел да привлекат по-възрастните клиенти и хората, на които не им достига време, предаде агенция \"Киодо\". Това е първото сътрудничество на \"Амазон\" с японска верига супермаркети. \"Лайф\" ще доставя редица продукти, сред които и собствена марка, на ползващите услугата на \"Амазон прайм нау\" ( Amazon Prime  Now), чието време за доставка е около два часа. Услугата ще започне да се предлага в някои части на Токио по-късно тази година, като \"Амазон Япония\" (Amazon Japan) ще прави доставките и ще обработва плащанията. Очакванията са услугата да отговори на нарастващото търсене от възрастни хора и хора, на които им е трудно да посетят физическите магазини, особено заетите работещи и семействата, в които и двамата съпрузи работят. \"Лайф\" вече предлага онлайн услуга, чрез която дава на потребителите достъп до близо 6000 продукта. Компанията обаче успява да покрие с доставки около 50-60 процента от токийския регион и този бизнес й носи под 1 процент от общите годишни продажби от около 3 милиарда йени (27 милиона долара). Сътрудничеството на \"Лайф\" с \"Амазон Япония\" също така ще помогне на японската компания да се справи с недостига на работна ръка. /БТА", "date": "2019.06.03", "title": "\"Амазон\" започва доставки на прясна храна в Япония"}
{"url": "https://www.dnevnik.bg/bulgaria/2019/06/03/3915134_asociaciia_iska_sluchaiat_s_rosen_bosev_da_bude/", "text": "Казусът с журналиста от \"Капитал\" Росен Босев е прецедент в последните години и не бива да бъде отминаван, каза пред БНР Иван Радев от Асоциацията на европейските журналисти (АЕЖ) в България. АЕЖ ще иска от Европейската комисия случаят да бъде включен в следващия мониторингов доклад, обяви той. Асоциацията  излезе с позиция  по осъдителна присъда срещу Босев, постановена след дело, което заведе срещу него бившият шеф на Комисията за финансов надзор и настоящ директор на банката за развитие Стоян Мавродиев. То е по повод публикации на Босев и негови изказвания в медиите и заради уронен престиж. Журналистът беше осъден на глоба от 1000 лв. по наказателното дело. Делото е приключено в Софийския градски съд от съдия, за която Росен Босев е писал за начина, по който правораздава – съдия Петя Крънчева. Босев е поискал нейния отвод, но тя е отказала. Подобни дела Стоян Мавродиев е завел срещу още двама журналисти от \"Капитал\", като те са били оправдани. Радев заяви, че много международни организации са публикували информация за присъдата и това няма да спре. \"Присъдата и целият процес са доказателство за злоупотреба – за това как един държавен служител или представители на държавата могат да се саморазправят с журналист. Съдебният състав е мотивирал решението си с практика на Върховния съд от 1972 г. по дело за клевета в писмо до председателя на окръжния комитет на партията. Можете да сметнете колко години назад ни връща подобно решение\", коментира Радев. Босев е осъден във връзка с негов коментар за фалита на Корпоративна търговска банка, подчерта Иван Радев и добави, че тогава Комисията за финансов надзор е наложила рекордни санкции на медии за разкриване на обстоятелства около фалита на банката. \"Тогава ние реагирахме и заявихме, че това е репресия, и съдът отмени наложените санкции\", припомни той. Асоциацията на европейските журналисти ще поиска от Европейската комисия този случай да бъде коментиран в Механизма за сътрудничество и проверка. \"В моменти, когато се сменя собствеността в България, сме се нагледали на много неприятни ситуации за журналистите, защото нашият труд не е защитен\", коментира Иван Радев и по повод на смяната на собствеността в \"Нова телевизия\".", "date": "2019.06.03", "title": "Асоциация иска случаят с Росен Босев да бъде включен в следващия мониторингов доклад"}
{"url": "https://www.dnevnik.bg/sport/2019/06/03/3915112_fotogaleriia_lud_cherven_vulnuvasht_-_shampionskiiat/", "text": "Повече от 750 000 души празнуваха с \"Ливърпул\" по време на шампионския парад на червените в града. Мърсисайдци ликуват с  . Голямата победа даде възможност на хиляди да тържествуват и да изразят вълнението си по всевъзможни начини.", "date": "2019.06.03", "title": "Фотогалерия: Луд, червен, вълнуващ - шампионският парад на \"Ливърпул\""}
{"url": "https://www.dnevnik.bg/razvlechenie/2019/06/03/3915133_turciia_razsledva_elif_shafak_zaradi_knigite_i/", "text": "Турската прокуратура е започнала разследване на автори на художествена литература, сред които е и Елиф Шафак, съобщава \"Гардиън\". Това се случва след активен дебат в социалните медии, в който писателите, които се занимават с проблемни теми като злоупотреба с деца и сексуално насилие, биват обвинени, че чрез текстовете си показват одобрение спрямо подобни практики. По-рано миналата седмица в \"Туитър\" бе споделена страница от романа на Абдула Севки, след което турският министър на културата и туризма обяви, че е подал наказателна жалба срещу писателя. Според турската новинарска платформа \"Ахвал\" пасажът включвал разказ от първо лице за сексуално насилие над дете, предаден през очите на педофил. Изданието допълва, че Турската адвокатска колегия също е завела жалба с призив правителството да забрани книгата и да глоби автора и издателя в \"злоупотреба с деца и подстрекаване към престъпни деяния\". Впоследствие Севки и неговият издател са били задържани. Оттогава насам в социалните мрежи хората споделят пасажи и от други писатели, сред които Шафак и Айше Кулин, отправяйки подобни обвинения и към тях. Шафак заяви, че е получила хиляди обидни съобщения през последните няколко дни, както и че прокурор е пожелал да разследва романите й и по-конкретно \"Огледалата на града\", публикуван през 1999 г., както и \"Трите дъщери на Ева\" от 2016 г.. \"Всичко, което съдържа някакъв текст за сексуална злоупотреба с деца в турската литература, те го разследват\", заяви писателката. \"Това е най-новият им фокус. И, разбира се, иронията е в това, че това е страна, в която имаме увеличаващ се брой случаи на сексуално насилие срещу жени и деца. Турските съдилища не предприемат нищо, законите не са променени. Така в страна, където има нужда от спешни мерки за справяне със сексуалното насилие, те вместо това разследват писатели. Това е най-голямата трагедия. Превърнало се е в нещо като лов на вещици.\" Директорът на английското крило на PEN Антония Байт обяви, че организацията за защита на свободата на словото е \"дълбоко разтревожена\" заради заплахите към Шафак. \"Тя е изключително талантлив писател и не би трябвало никога да е престъпление да пишеш художествена литература или да коментираш света, в който живеем\", обяви Байт и допълни, че свободата на изразяване в Турция е изправена пред все по-голяма заплаха. \"Прекалено много писатели са в затвора, докато други са принудени да живеят в изгнание.\" През 2006 г. Шафак бе осъдена и оправдана за \"обида на турската националност\", след като прокуратурата откри герой в книгата й \"Копелето на Истанбул\", който описва клането на арменци в Първата световна война като геноцид. Макар писателката да признава, че сексуално насилие се появява в някои от нейните книги, тя напълно отрича идеята, че това по някакъв начин би могло да означава, че го оправдава. \"Те не правят разлика... Ако писател пише по тези теми - педофилия, сексуално насилие, сексуален тормоз - тези изречения са извадени от контекста и са представени сякаш защитаваш сексуалния тормоз\", казва тя. \"Тъкмо обратното. През целия си живот съм се борила за правата на жените, правата на децата, така че за мен подобно обвинение е толкова безпочвено. И също така означава, че писателите не могат да пишат по тези теми повече.\" Според издателя на писателката в Турция Доган Китап Шафак \"винаги е била писател за правата на жените, децата и малцинствата\". \"Проблеми като сексуалния тормоз и кръвосмешение са социални рани. А литературата, разбира се, е за социалните рани. Елиф Шафак е една от най-добрите турски писателки, които говорят за жертви и ранени личности. Книгите й са дар не само за нас, но и за световната литература\", коментира Китап. Турция е сред страните с най-висок процент на детски бракове в Европа по данни на организацията, която се бори с браковете на малолетни Girls Not Brides. Около 15% от момичетата се омъжват, преди да са навършили 18 години, а 1% - преди да станат на 15 години. Според Шафак подобни проблеми съществуват и в други страни в Близкия изток. \"Нуждаем се от силни женско движение и равенство между половете\", казва тя. И допълва: \"Литературата може да има важна роля в този диалог. Но сега те атакуват писатели.\"", "date": "2019.06.03", "title": "Турция разследва Елиф Шафак заради книгите й"}
{"url": "https://www.dnevnik.bg/sviat/2019/06/03/3915161_sasht_poiskaha_evropa_da_spre_da_nalaga_mita_na/", "text": "САЩ искат Европа да не въвежда мита върху американски стоки и да осигури равни условия за производителите. За това призовава държавният секретар на САЩ  Майк Помпейо  в интервю, публикувано в днешния брой на германския в. \"Райнише пост\". Искаме Европа да спре да налага наказателни мита на американски стоки. Искаме Европа да не прави несправедливи стъпки в търговия със САЩ, заявява той. Президентът Доналд Тръмп е за справедлива взаимна търговия - ни повече, ни по-малко. Искаме да виждаме нашите селскостопански продукти в Европа, допълва държавният секретар на САЩ. По думите му това е едно от най-важните условия за поддържането на взаимно изгодни търговски отношения между САЩ и ЕС. На 1 юни 2018 година САЩ въведоха мита за  стоманата и алуминия , внасяни от Канада, Мексико и страните от ЕС съответно от 25 и 10 процента. Те пък приеха ответни мерки. ЕС заведе дело в Световната търговска организация и от 22 юни въведе мита от 25 процента за редица стоки, внасяни от САЩ - от сектора на металургията, машиностроенето и селскостопански продукти, чиято обща сума на износа е 2.8 милиарда евро годишно. Тръмп освен това заяви, че САЩ ще въведат мита върху  автомобилите, внасяни от страните от ЕС , ако евросъюзът не ликвидира търговските бариери пред американските компании. На 18 май Тръмп трябваше да вземе решение дали да въведе мита от 25 процента върху вносните европейски коли и автомобилни части. На 17 май държавният глава на САЩ се възползва от правото си, дадено му от търговското законодателство на страната, да отложи решението си за митата със 180 дни, през които да се водят преговори с търговските партньори, припомня ТАСС. /БТА", "date": "2019.06.03", "title": "САЩ поискаха Европа да спре да налага мита на американски стоки"}
{"url": "https://www.dnevnik.bg/zdrave/2019/06/03/3915167_zdravnoto_ministerstvo_uvelichava_dvoino_parite_na/", "text": "Министерството на здравеопазването (МЗ) увеличава с 50% парите на болниците за прегледаните спешни пациенти. Средствата ще са от допълнителната субсидия от бюджета, обещана за ръст на заплатите на медицинските сестри. Това предвиждат подготвени промени в наредбата, по която се финансират лечебните заведения извън обхвата на задължителното здравно осигуряване, съобщава  в. Сега . Мярката се отнася за пациенти, които минават през спешните отделения, но не се нуждаят от хоспитализация. До момента МЗ плащаше 30 лв. за преминал пациент, а предложението е сумата да се увеличи до 44 лв. Субсидия взимат 43 държавни болници, включително и тези с над 50% държавно участие. В средата на април  Министерският съвет гласува допълнителни около 50 млн. лв ., които да се използват за повишаване на възнагражденията на медицинските сестри, и така началните заплати ще започват от 950 лв. Това се случи, след като в края на март специалистите по здравни грижи  излязоха на два протеста  пред здравното министерство, като настояваха за достойни заплащане и условия на труд. Формално средствата могат да стигнат до болниците именно през субсидиите, които държавата им плаща. Освен за спешните случаи увеличение ще има и на субсидията за лечение на туберкулозно болни - между 15 и 25 лева. Ръст от 5-6 лв. ще има също за леглоден в психиатриите.", "date": "2019.06.03", "title": "Здравното министерство увеличава с 50% парите на болниците за спешни случаи"}
{"url": "https://www.dnevnik.bg/bulgaria/2019/06/03/3915173_policai_sa_konfiskuvali_nad_53_hil_opasni_za_zrenieto/", "text": "Служители от главна дирекция \"Борба с организираната престъпност\" (ГДБОП) във Варна са конфискувани над 53 000 опасни за зрението слънчеви очила, обозначени с търговските означения на над 500 модела от световноизвестни марки, съобщи пресцентърът на МВР. Очилата са били подготвени за онлайн продажба през настъпващия летен сезон, а редица български сайтове също зареждали на едро от фалшивата стока в двете разкрити депа. По данни на експертите ниското качество на иззетите реплики ги прави особено опасни за зрението, тъй като при употребата им зеницата на очите се разширява в пъти, а заради липсата на UV защита навлизат повече от вредните лъчи. От ГДБОП съветват онлайн потребителите да пазаруват от официалните интернет страници на търговските марки.", "date": "2019.06.03", "title": "Полицаи са конфискували над 53 хил. опасни за зрението слънчеви очила"}
{"url": "https://www.dnevnik.bg/analizi/2019/06/03/3915236_niakolko_burzi_suveta_koito_mogat_da_povishat/", "text": "Гледам, че хората от БСП се лутат, тепърва ще правят анализи защо са загубили изборите. После стратегии ще мислят как да спечелят следващите. Изобщо, мъка... Ето някои бързи съвети, които може да повишат електоралната подкрепа за БСП.  Че подкрепят и настояват за тотална лустрация Че изхвърлят от редиците си всички бивши членове на ръководни структури на БКП И всички бивши служители на ДС. Независимо на какво ниво са били Че приемат левия лозунг \"свобода, равенство, братство\" за свой водещ слоган  Че обявяват справянето с климатичните промени за свой приоритет  Че правят коалиция със Зелените и потеглят на кръстоносен поход срещу замърсяването и найлоновите торбички Че се обявяват против намесата на религии в светските дела на европейска държава. И искат облагане на религиозните имоти и приходи с данъци Че искат изгонване на американските ултраконсервативни секти от територията на България. И искат да се наложи забрана за бивши или настоящи сектанти да заемат държавни постове  Че се обявяват за незабавна съдебна реформа и връщане на принципа, че всеки е равен пред закона . Че се обявяват за незабавна реформа в здравеопазването и социалните дейности . Че се обявяват за възстановяване на Фонда за лечение на деца  Че се обявяват за моментална реформа в системите на правоохранителните служби Че изразяват публична подкрепа към Конвенцията против домашното насилие Че ще започнат процедура за подписване на споразумение с всички НПО-та и започват близка и непрекъсната работа по правата на човека и равенство на всички хора  Че се обявяват категорично против насилието, породено от дискриминация. И категорично поставяне извън закона на крайни десни паравоенни формирования. И фашистки такива. И комунистически Че се обявяват за незабавни мерки за ускоряване приемането ни в Шенген . Че искат от държавния бюджет да се плаща пътя на всеки студент, приет в чужд университет, да може поне два пъти в годината да се връща в България. Като част от мерките за повишаване на нивото на модерно образование  Всеки, който иска да бъде част от управителните органи на партията, трябва да си остави само един минимален имот за живеене и да разпродава всичко друго. Парите се разпределят по кухните за бедни или по други социални инициативи  Че искат незабавно връщане на казармата и особено на Строителните войски. И за да дадат пример, цялото ръководство отива да отбива военна служба за една година поне Мога да се хвана на бас, че тези мерки ще проработят (а напоследък ми върви на политически басове). Не разбирам какво ще му мислят толкова. Подарявам им тези точки, да използват каквото си искат.", "date": "2019.06.03", "title": "Няколко бързи съвета, които могат да повишат подкрепата за БСП"}
{"url": "https://www.dnevnik.bg/sviat/2019/06/03/3422551_koi_instruktira_i_koordinira_kampaniite_za/", "text": "Какво може да е общото между противниците в България на Истанбулската конвенция и Националната стратегия за детето 2019 - 2030 г., мексикански мултимилионер, австрийски аристократи и руски \"православен олигарх\"? Това е Agenda Europe - мрежа от над 100 - 150 души и организации от повече от 30 държави в Европа, работещи срещу установени човешки права, права на жените и на сексуалните малцинства. Формално установена през януари 2013 г., тази структура е окуражавана от Ватикана, подпомагана от консервативни протестантски и православни среди, има подробно разработена стратегия и помага професионално за предлагането на закони, стратегии, инициативи, походи и шествия. За да няма критики, че следват религиозни принципи и мотивация, те говорят за \"естествения ред на нещата\", а крайната им цел е да променят не само закони на национално ниво, но и да заемат позиции в международни организации - включително ООН, Европейския съюз и Съвета на Европа. В същото време техни представители системно опитват да прокарат резолюции и закони, с които се разширява определението за религиозна дискриминация и толерантност - в частност срещу християните - за да бъдат третирани като закононарушение критиките срещу техните възгледи за забрана на абортите, половото образование в училище, ограничаване правата на хомосексуалните, признаване равнопоставеност на \"домашното образование\" и т.н. Това твърди обширно проучване на Европейския парламентарен форум за репродуктивни права и права на пола (EPF), обединяващ десетки депутати от 28 държави, представляващи различни политически партии и групи. В доклад на EPF от април 2018 г. се посочва, че конкретно кампанията в България срещу Истанбулската конвенция е дело на местни организации, координирани от базирания във Виена Алианс за защита на свободата (Alliance Defending Freedom International или ADF) с председател Пол Колмън. Тази организация успешно представлява пред Европейския съд за правата на човека случая на Петя Димитрова от \"Слово на живот\" заедно с адвокати Виктор Костов и Невеста Стефанова. Двамата българи са от   - \"правозащитна и издателска група, която защитава (...) ценностите на традиционното семейство. Групата обяви Националната стратегия за детето 2019 - 2030 г. за \"плод на тоталитарно мислене\". Костов пише по конкретен случай, че над България се оказва \"външен натиск, основан на пропаганда и активизъм от прохомосексуални активисти в посока пълно морално и сексуално разграждане и извратено тълкуване на теорията и практиката за човешките права\", че \"източноевропейците сякаш по-усърдно (в сравнение със Запада - бел. ред.) защитават остатъците от християнската европейска цивилизация\" и че България не бива да се поддава \"на истеричните опити на малцинствени, но влиятелни и щедро финансирани групи да проведат още един утопично-тираничен експеримент с българите и техните деца\". Спомената ADF, с която си сътрудничат двамата български адвокати, посочва за финансирането си, че от 1994 г. насам \"е предоставила на адвокати над 40 милиона евро чрез хиляди грантове, помогнали за финансиране на отделни казуси и проекти по света\". Базираната на вярата правна организация - както сама се определя ADF International, допълва, че \"признаваме, че без финансова помощ много от проблемите, които ние и нашите съюзници смятат за важни, няма как да бъдат повдигнати\". Руснаците На среща на Agenda Europe през 2014 г. участва и Алексей Комов - тогава програмен директор на руската фондация \"Св. Василий Велики\", учредена от Константин Малофеев, вероятно най-известният от богатите руснаци поддръжник на православни каузи и медии, известен и с дейността си на Балканите през последните години. Днес Комов е съветник на председателя на Комисията по въпросите на семейството и защитата на майчинството и детството към руската патриаршия и ръководител на програма за подкрепа на семейното образование. Той е член на ръководството на Световния конгрес на семействата (WCF), който проведе годишното си събиране през март във Верона, а Комов го нарича \"платформа номер едно на консервативното движение и привържениците на традиционните семейни ценности в повече от 80 страни по света\". Руската делегация на конгреса през март е от близо 20 души и един от основните акценти в изказванията е \"приоритетното право на родителите да избират такова образование и възпитание, което смятат най-добро за своите деца\". Под това обикновено се разбира \"семейно образование\" и борба с \"претенциите на държавата да налага на семейството светските си ценности, призиви за въвеждане на религиозно образование в държавни и общински училища и противопоставяне на инициативи за полово възпитание и толерантност към различната сексуална идентичност. Комов десетки пъти е участвал в Италия през последните 7-8 години в \"просемейни конференции\", включително на форуми на крайнодясната и евроскептична партия \"Лига\" на Матео Салвини. Сред \"традиционните ценности\" той изрежда и \"против ювеналната юстиция, либералния глобализъм и размиването на националните традиции\", както и \"контрол над имиграцията, защото в една страна никога не могат да се установят консервативни ценности и подкрепа за многодетните семейства, ако правителството цени повече мигрантите, а не собствените си граждани като данъкоплатци\". Руснакът е съветник на протойерей Димитрий Смирнов, който, освен че ръководи от 2011 г. патриаршеската комисия по въпросите на семейството, е бил ръководител на синодалния отдел за връзките на Московската патриаршия с армията и правоохранителните органи, а в момента е декан на факултета за православна култура към Военната академия на ракетните войски със стратегическо предназначение. Американците Но руснаците са само едно звено от мрежата. На събирането във Верона например говори американецът Ед Мартин, един от защитниците на консервативните каузи на Републиканската партия и съавтор на книгата The Conservative Case for Trump, в която през септември 2016 г. се отправяше призив съмняващите се в качествата на Тръмп републиканци да не се колебаят да го подкрепят на изборите през ноември. В Италия с бурни аплодисменти беше посрещнат призивът му \"Библията, границите и Брекзит ще направя Европа отново велика\". \"Някои коментатори поставят под въпрос реалната способност на крайната десница в Европа да действа като единен блок предвид националистическите ѝ приоритети. Това пропуска нещо важно - много по-малко внимание се отделя на степента, в която тези европейски групи са взаимно зависими и често разчитат на руска или американска помощ. Заедно те се опитват да преформулират индивидуалните права и свободи по начин, който ще засегне мнозинството хора във всяка европейска страна\", коментира Мери Фицджералд, главен редактор на openDemocracy. През март това онлайн издание публикува твърдения, че през последните десетина години американски \"фундаменталистки\" организации и лица от крайната християнска десница са спонсорирали с поне 50 милиона долара в Европа подобни каузи. Основните от тях са описани и в \"манифеста\" на Agenda Europe, наречен \"Възстановяване на естествения ред\", и използваният в него език често може да се срещне в позиции и комуникация на симпатизантите в България. В този текст има такива неща като призив за пълна забрана на пренаталната диагностика, \"защото детето, на което би трябвало да помага, почти няма полза от нея\". Освен това авторите смятат, че е абсурдно здравното осигуряване да плаща за медицински асистирано възпроизводство, защото то включва премахване на ембриони. Последното важи и за инвитро процедурите, които по принцип трябвало да се забранят със закон. Продажбата и употребата на противозачатъчни средства също трябва да се забрани, защото е \"неестествено\" и \"иманентно аморално\" и защото \"подронва достойнството на сексуалния акт, а така и на брака\" и увеличавало извънбрачните сексуални връзки, нежеланите бременности и абортите. Как работи Agenda Europe В доклада на EPF се прави опит за структуриране дейността на Agenda Europe, като се посочват 5 категории: организатори, вътрешни хора, идеолози, реализатори и спонсори. Макар в мрежата активно да участват католици, протестанти и православни, според авторите все пак централна роля играят католици и институции с преди връзки с йерархията на Ватикана. Такива са двама от основните организатори на първата среща в Лондон през 2013 г., а втората е в замъка Фюрстенрид в баварската столица, който е и един от духовните центрове на епископа на Мюнхен. За \"вътрешни хора\" са смятани симпатизанти, участващи често на срещите на неправителствената мрежа, като депутати и сенатори, зам.-министри на външните работи, евродепутати, членове и ръководители на партийни групи на Парламентарната асамблея на Европа и дори словакът Ян Фигел, бивш еврокомисар и настоящ специален пратеник на ЕС по въпросите на свободата на религиите и вярата. \"Идеолозите\" са групата, от която се нуждае всяко подобно движение - те създават повечето от оригиналните идеи, тези и лозунги, действат на международно ниво и разработват и адаптират към националната специфика тематични стратегии. Петте основни стратегии, представени на срещата на върха на Agenda Europe през 2015 г., са за евтаназията, религиозната свобода, брака и семейството, против дискриминацията и против сурогатното майчинство, изброява докладът на EPF. Понеже в САЩ има опит от десетилетия, често американци помагат на европейците и такива са Браян Браун от Националната организация за брака, Лайла Роуз от Live Action, Мари Смит от \"Свещеници за живот\" и Шарън Слейтър от Family Watch International (текстове, идващи от FWI или изработени по тяхна поръчка, са публикувани в България от \"Общество и ценности\" например). Европейците имат свой опит в свързването на политически структури с християнски фундамент. Други като ADF, която има представителства не само във Виена, но и в още няколко големи града, или асоциацията Ordo Iuris, съветват национални организации как да приложат кампания срещу ратифицирането на Истанбулската конвенция. Стратегии на действие Когато говорят за начина си на действие, в Agenda Europe казват, че не бива да се притесняват, ако изглеждат \"нереалистични\" или \"екстремистки\". Сред предлаганите стратегии е да обръщат аргументите на опонентите си - например да оспорват методологията в доклади за наличието на хомофобия, които само пилеели парите на данъкоплатците. Следващата фаза е самите вярващи последователи на \"традиционните ценности\" да се представят като жертви на \"християнофобията\" и на нетолерантните \"културни революционери\". Друга цитирана стратегия е представянето на исканията като права или предефиниране на вече съществуващи права. Например \"правото на бащите да предотвратят аборта на своите деца, правото на родителите да са първостепенни възпитатели на децата си, право на децата да получават правилна информация, а не пропаганда на содомия\" и т.н. Част от тази стратегия е да се работи и в академичните среди за алтернативно тълкувание на човешки права, за да попадне след това то в правната мисъл и законодателството. Трета стратегия, цитирана от доклада на EPF, е охулване и злепоставяне на опонентите - с цел подмяна на същността на дебата - с изрази като \"лоби за абортите, за лесбийките, гей лоби, радикални феминистки, войнстващи атеисти\". Реакцията на Agenda Europe В официалната позиция на Agenda Europe се казва, че докладът е \"художествена измислица и включва много фалшиви твърдения за мрежата ни\". Като заявява, че иска да опровергае тези твърдения мрежата посочва, че \"като европейци нашите цленове споделят християнските философски и интелектуални основи на нашия континент\". Членовете ни мирно защитават мирогледа си, а EPF отчаяно се опитва да дискредитира като \"религиозни екстремисти\" неправителствени организации или хора, работещи за фундаменталните човешки права като правото на живот и религиозна свобода, се казва още в позицията. От Agenda Europe от своя страна обвиняват EPF в усилие \"да заглушат гласа или мнение, което не приема собственият им екстремистки дневен ред\". Мрежата отрича да има нещо общо с блога Agenda Europe и с документа \"Възстановяване на естествения ред\", който бил написан от човек без каквото и да е участие в Agenda Europe. \"Ние сме неформална мрежа, а не организация и не получаваме никакво външно финансиране, противно на внушенията в доклада\", казват още от Agenda Europe. От мрежата не отричат да има поверителни стратегически срещи, \"което е обичайно за всяко сдружение, работещо по обща кауза\", и твърдят, че информацията, включена в доклада, \"е придобита незаконно чрез хакване на компютри\" и че имат съдебно решение против публикуването на документите.", "date": "2019.06.03", "title": "Кой инструктира и координира кампаниите за \"традиционните ценности\" в Европа"}
{"url": "https://www.dnevnik.bg/bulgaria/2019/06/03/3915253_v_plovdiv_niama_da_bude_obiaveno_bedstveno_polojenie/", "text": "На този етап в Пловдив няма да бъде обявявано бедствено положение заради пороите отпреди два дни, но всички са готови да реагират при следващи валежи. Това съобщи министърът на вътрешните работи Младен Маринов по време на брифинг в града, цитиран от Би Ти Ви. \"Предотвратено е наводняване на много електрически табла на Национална компания \"Железопътна инфраструктура\", в момента всички са готови да реагират при следващи валежи\", съобщи министърът. Той е в града, за да  инспектира работата по отводняване след пороите , които заляха Пловдив и причиниха големи наводнения. По думите му критичните точки са били 12 на брой. \"Щетите ще бъдат установени. Областните управители и кметовете ще го направят, материалните щети засега са нормални за такъв тип бедствия\", добави Маринов и увери, че шахтите се почистват постоянно. \"Но дори и да е така, при такова количество валежи е възможно да са паднали клони и сега ще бъдат премахнати, за да се отвежда водата\", обясни вътрешният министър. Вчера вечерта в Пловдив  са постъпили над 170 сигнала  за наводнени мазета, приземни етажи, пътни участъци и закъсали автомобили. Произшествията се отработват от 14 екипа, 2 екипа с шестима служители и 6 мотопомпи са пренасочени към Кърджали. Ситуацията беше усложнена и във Велико Търново и Пазарджик. Регистрационни номера изплуваха след стихията Полицията съобщава, че 20 регистрационни номера на автомобили са изплували от наводнението. \"Те са прибрани в ,,Пътна полиция\" на ул. ,,Напредък\" 2 срещу Руския пазар\", съобщава БНР като цитира информация от \"Пътна полиция\". Създадена е организация хората, които са загубили номерата си, да ги получават срещу представяне на регистрационен талон на колата. При необходимост на място ще им се съдейства за монтиране, като за това не се заплаща. За улеснение на хората, информацията ще се обновява непрекъснато като се публикуват снимки, включително и в социалните мрежи. Няма прелели язовири и реки \"За момента няма информация за прелели язовири и реки. Тази сутрин е активиран щабът за наблюдение.\" Това съобщи министърът на околната среда и водите Нено Димов по-рано през деня, цитиран от агенция \"Фокус\". \"Два пъти дневно ще даваме информация – по обяд и след 16.00 часа. Ще има непрекъснато наблюдение\", добави Димов. По думите му към момента служителите от басейновите дирекции са на критичните точки, за да наблюдават ситуацията.  \"Това, което знаем, е, че в Южна България, около Пловдив, е най-сериозно положението. Ние следим постоянно прогнозите и сме в контакт с Националния институт по метеорология и хидрология (НИМХ), добави министърът. Той акцентира, че още през март са предприети превантивни мерки във връзка с дъждовния сезон.  \"При всички положения мога да кажа, че има места, където не са изпълнени предписанията\", отбеляза той. \"От март сме започнали да се готвим за този период със съответните изисквания от институциите, които отговарят за проводимостта на реките. За язовирите през цялото време сме предвиждали необходимите обеми, така че да гарантираме необходимите нива за питейни нужди и промишлени цели\", поясни той. \"Все пак никой не може да привиди колко ще бъдат валежите. Съобразявали сме се с прогнозите, които има. Към момента нямаме информация за нещо, което да е проблемно в страната\", добави министър Димов. По повод опасенията, че река Янтра във Велико Търново може да прелее, той коментира, че в града няма пострадали хора или къщи, които да са наводнени.", "date": "2019.06.03", "title": "В Пловдив няма да бъде обявено бедствено положение, съобщи Младен Маринов"}
{"url": "https://www.dnevnik.bg/politika/2019/06/03/3915254_sds_nai-veroiatno_shte_se_iavi_s_gerb_i_na_mestnite/", "text": "СДС най-вероятно ще се яви заедно с ГЕРБ на повечето места на местните избори през есента. Това заяви лидерът на партията Румен Христов днес, след като обяви, че на \"трудните\" европейки избори съюзът е бил успешен. СДС има един евродепутат - Александър Йорданов, който бе шести в евролистата на ГЕРБ. Макар да каза, че все още няма решение и разговорите са бегли, Румен Христов заяви, цитиран от \"Фокус\": \"Очевидно е, че когато един съюз работи добре, той би могъл да се развива. Най-вероятно да се развива. Ние имаме едно решение, което дава свобода на нашите местни структури да решават по какъв начин ще се явят наесен за местните избори, като забраната е към БСП и ДПС. На повечето места най-вероятно ще бъдем заедно с ГЕРБ. Това го искат нашите структури и структурите на ГЕРБ. Местната власт е изключително важна.\" В отговор на въпрос на журналисти за Румен Христов каза, че ако СДС е бил в коалиция с \"Демократична България\", са щели да имат двама или повече евродепутати, но били водени преговори и условията били унизителни за СДС. По думите му в политиката трябва да се постъпва рационално. Според Владимир Кисьов СДС е успял да активизира не само твърдото си ядро, но и голяма периферия, която е била обезверена. От СДС обявиха, че ще работят за членство на България в еврозоната и Шенген. ", "date": "2019.06.03", "title": "СДС най-вероятно ще се яви с ГЕРБ и на местните избори, обяви Румен Христов"}
{"url": "https://www.dnevnik.bg/bulgaria/2019/06/03/3915232_vseki_moje_da_bude_shef_budete_lider_na_svoite/", "text": "Доста често хората си мислят, че да бъдеш мениджър е лесно. Няма какво да се лъжем, почти всеки смята, че шефът е този, който работи най-малко в една фирма. И също толкова често сме склонни да го обвиним в некомпетентност (понякога и не директно в лицето заради ясни обстоятелства) само защото не разбираме или не сме съгласни с решенията му. Всъщност работата с хора не е никак лесна задача и е трудно да се угоди на всички. Това може би ще го разберат хората, които са били на подобни длъжности. Да ръководиш хора е като да управляваш самолет с всички онези бутони и ръчки по таблото. Трябва много опит и внимателен подход, за да разбереш за какво служи всеки от тях и как да ги използваш, така че самолетът да се движи в правилната посока и всичко да е наред. Какво обаче прави един ръководител добър? Като за начало всеки мениджър е добре да знае, че заповедите рядко водят до нещо добро. Ефективният подход са наставленията. Ако един ръководител не върви редом до своя екип, а се изявява по-скоро като командващ, нещата трудно биха потръгнали към добро. \"Шефът идва винаги последен и си тръгва пръв от работа\" – тази стратегия определено не би помогнала в развитието на дадена компания, точно обратното – би могла да я срине. Мениджърите често се интересуват само и единствено от крайния резултат и забравят да следят за прогреса по изпълнението на задачата. Това обаче е грешен подход. Един истински лидер би останал със своя екип и след работно време, ако дадена задача не е свършена. Да, може да не е лесно, но изберете да бъдете лидери – всеки може да дава заповеди, не всеки може да дава насоки за изпълнението им. Разбира се, много важна част от работата с хора е да ги познавате добре и да намирате време да общувате с тях. Затова организирайте така графика си, че в него винаги да има място и за хората, с които работите. Не пропускайте да поздравите служителите си със \"Здравей\" или \"Добро утро\". Дори една усмивка би свършила работа. Започнете екипната среща с нещо забавно – случка, шега, виц. Хората харесват това и много по-лесно биха се отпуснали да говорят с вас като с равен и да споделят много от нещата, които в противен случай биха премълчали. Затова опитвайте се да бъдете позитивни. И не забравяйте, че добрият мениджър преди всичко е добър лидер. Ако все още сте в търсене на подходящото за вас работно място, разгледайте актуалните обяви за работа на  Karieri.bg . търси: Мениджър за връзки с институционални инвеститори/Relationship Manager Institutional Investors  търси: Administrative Assistant Tax Advisors  търси: Комуникационен експерт  търси: Специалист Маркетинг Офис мениджър (по заместване) търси: Responsable marketing, communication et relation avec les membres  търси: Бранд мениджър  търси: Senior Team Manager - Invoice to Pay Senior Team Manager - Record to Report Senior Team Manager - Credit to Cash Finance Internship Program - 6 months търси: HEAD OF INDUSTRIAL SPACE AND LAND DEVELOPMENT DEPARTMENT  търси: Авиомеханик търси: ACCOUNTANT  търси: Заместник-директор  търси: Junior Private Equity Analyst търси: Началник на отдел \"Човешки ресурси\"  търси: Front-end програмист", "date": "2019.06.03", "title": "Всеки може да бъде шеф, бъдете лидер на своите служители"}
{"url": "https://www.dnevnik.bg/sviat/2019/06/03/3915268_tianunmun_imunizira_kitai_sreshtu_buntove_pishe/", "text": "Кървавите репресии на площад \"Тянанмън\" преди 30 години имунизираха Китай срещу политически бунтове, пише в редакционна статия от днес китайският всекидневник \"Глобал таймс\", цитиран от \"Франс прес\". Близкият до управляващата китайска комунистическа партия вестник отбелязва, че \"инцидентът\" от 4 юни 1989 г. \"се е превърнал в едно забравено историческо събитие\" и че именно тази забрава е позволила на Китай да постигне забележителното си икономическо развитие. \"След инцидента Китай успя да се превърне във втората икономическа сила в света с бързо подобряване на жизнения стандарт\", изтъква \"Глобал таймс\". \"Ваксинирайки китайското общество, инцидентът от \"Тянанмън\" изключително много увеличи имунитета на Китай срещу каквито и да било политически вълнения в бъдеще\", посочва изданието. В нощта на 3 срещу 4 юни 1989 г. танкове на китайската армия сложиха брутален завършек на седем седмици на демонстрации с искания за демократични промени на площада \"Тянанмън\" в Пекин, припомня \"Франс прес\". Репресията, при която бяха убити стотици хора, остава тема табу в Китай, където официалният брой на жертвите и до днес не е публикуван от комунистическия режим. Според \"Глобал таймс\" в днешен Китай не съществуват политически условия за възпроизвеждане на бунта отпреди 30 години. В редакционния си материал вестникът изтъква, че обществото вече е получило необходимата доза трагедии, станали в Съветския съюз, Югославия и някои арабски държави. Китайският министър на отбраната Вей Фънхъ заяви вчера в Сингапур, че тогавашните китайски власти са взели правилно решение, изпращайки танкове срещу събралото се на \"Тянанмън\" множество. \"Последните 30 години доказаха, че Китай изключително много се е променил.\" Благодарение на взетите от тогавашното китайско правителство мерки \"Китай се радва на стабилност и развитие\", изтъкна Вей. /БТА", "date": "2019.06.03", "title": "\"Тянанмън\" имунизира Китай срещу бунтове, пише вестник, близък до партията"}
{"url": "https://www.dnevnik.bg/bulgaria/2019/06/03/3915162_obvineniiata_v_namesa_v_politikata_na_netinfo_shte/", "text": "Тази седмица е свикано спешно заседание на съвета на директорите на \"Нетинфо\". На него ще бъдат обсъдени важни въпроси относно бизнес резултатите и начина на управление на компанията. Сред тях са и обвиненията в намеса на \"Нова броудкастинг груп\" в редакционната политика на информационните сайтове в групата. Това заявиха днес в интервю за \"24 часа\" изпълнителните директори на \"Нова броудкастинг груп\" Вяра Анкова и Николай Андреев. В средата на миналата седмица  и зпълнителният директор и съдружник в \"Нетинфо\" Христо Христов излезе с остра позиция  срещу случващото се в новинарския отдел на компанията. Той обвини \"Нова броудкастинг груп\" в \"засилена намеса в редакторската политика на сайтовете \"Гонг\", \"Вести\" и \"Дарикнюз\". От медийната компания веднага отрекоха, че се месят в работата на журналистите, и  обявиха, че се представят всички гледни точки. В интервюто Вяра Анкова и Николай Андреев засегнаха и въпроса за промените в \"Нова телевизия\". По думите на Анкова бизнес решенията в медиите лесно могат да бъдат представени като намеса в свободата на словото. Според нея проблемът би бил голям, ако те не са професионално обосновани. \"Но не може всяка реформа в една медия да се обвива в реториката за възпрепятстване на свободата на словото. При все по-голямата конкурентна среда всяка компания се променя. Понякога това е с цената на болезнени реформи\", отбелязва тя. В началото на април телевизията  стана собственост на братята Кирил и Георги Домусчиеви . Месец по-късно беше освободена Силва Зурева - дългогодишен член на борда на директорите на \"Нова телевизия\".  Последва я Виктория Бехар , която за два месеца заемаше позицията \"Стратегическо развитие\" на новините и актуалните предавания на телевизията. През уикенда \"Клуб З\" съобщи, че новото ръководство на \"Нова телевизия\" е предложило на трима разследващи журналисти от медията промяна на трудовите взаимоотношения. Трудовите договори на Миролюба Бенатова, Генка Шикерова и Марин Николов ще бъдат прекратени, като им се предлага да произвеждат продукция, която после да предлагат на телевизията. Бенатова и Николов потвърдиха пред \"Клуб З\" информацията.", "date": "2019.06.03", "title": "Обвиненията в намеса в политиката на \"Нетинфо\" ще бъдат обсъдени на спешно заседание"}
{"url": "https://www.dnevnik.bg/bulgaria/2019/06/03/3915260_plovdiv_-_morskata_stolica_na_kulturata_i_oshte_shegi/", "text": " е новият слоган на кампанията за движение по пътищата на Пловдив, след като проливен дъжд снощи наводни града. Днес ситуацията постепенно се нормализира, няма сигнали за бедстващи и пострадали хора, а в социалните мрежи не спират публикациите на остроумни и смешни колажи и изказвания по темата. \"Не плавай пил!\" е една от тях, а видеозаписи показват как  . Продължава работата на аварийните екипи. По информация на създадения кризисен щаб през изминалото денонощие са подадени над 1000 сигнала за наводнени частни и обществени имоти и сгради, с помощта на пожарникари от София в града се отводняват подлезите и улиците. \"От пресцентъра на МВР съобщиха, че   до нормализиране на обстановката в града\", гласи статус на фейсбук потребителя Иван Димитров в  групата  Пловдив (Plovdiv) . Миналата седмица заради подкуп беше арестуван кметът на район \"Северен\" Ральо Ралев. \"До пловдивчаните без ток! Намаляйте яркостта на телефона и пестете батерията, за  \" - гласи обявление в групата. Проходими, но все още трудни за преминаване са единствено подлезът на \"Скобелева майка\" и Коматевския възел. Вече се мият улиците и булевардите, по които има замърсявания, но движението не е спряно. Почистват се и се отводняват и подлезите за пешеходци. Нови имена на ключови места в Пловдив (предложени от фейсбук потребителя Stoqn Penchev): Няма райони в града без електричество или вода. Аварийните екипи продължават отводняването на обществени сгради.", "date": "2019.06.03", "title": "Пловдив - морската столица на културата и още шеги за наводнението"}
{"url": "https://www.dnevnik.bg/photos/2019/06/03/3915192_chitatelska_fotogaleriia_vilata_na_adrian/", "text": "Вилата на Адриан е най-голямата вила, принадлежала на римски император. Площта на имението е около 18 кв. км – няколко пъти по-голямо от Ватикана.", "date": "2019.06.03", "title": "Читателска фотогалерия: Вилата на Адриан"}
{"url": "https://www.dnevnik.bg/sviat/2019/06/03/3915294_voennite_v_sudan_napadnaha_miren_protest_zaplashvasht/", "text": "Суданската армия започна разпръскването на продължаващ седмици наред демократичен протест в столицата Хартум, след като демонстранти не се отказаха да искат край на военното управление, предават местни и световни издания. Протестът пред сградата на генералния щаб на суданската армия в Хартум започна няколко дни преди Омар ал Башир, управлявал 30 години, да бъде свален през април. След преврата той продължи с призив към създадения Преходен военен съвет незабавно да се въведе демократична власт. След разговори с опозиционни представители обаче военните не се съобразиха с искането за бърз преход към цивилно управление, макар да твърдят, че са приели много от предложенията на опозицията. Вчера митингът пред генералния щаб бе обявен за заплаха за националната сигурност. Бе обявено и затваряне на офисите на катарската телевизия \"Ал Джазира\", която отразява протестите. Катар за разлика от Саудитска Арабия, Египет и други арабски страни не оказва недвусмислена подкрепа на въоръжените сили. При разпръскването на демонстрацията, на което протестиращи отговарят с барикади от запалени гуми, са загинали най-малко деветима души, предадоха \"Ройтерс\" и \"Франс прес\". Агенциите се позовават на Централния комитет на суданските медици, който е близък до суданското опозиционно движение. Свидетели, цитирани от Би Би Си, разказват за изстрели и жертви по време на атаката. Организацията на медиците отбелязва също така, че е регистрирала и значителен брой ранени, които се нуждаят от хирургическа намеса и сериозни медицински грижи. Нейни представители искат всенародно \"гражданско неподчинение, за да бъдат свалени предателите и убийците от военния съвет и да се завърши революцията ни\". Разпръскването на демонстранти от военните власти на Судан трябва да спре, заяви днес американското посолство в Судан. Операцията на суданските сили за сигурност е неоправдана и трябва да бъде прекратена, написа в \"Туитър\" посолството, според което отговорност за операцията носи управляващият Судан военен съвет. Договореният преход - който част от опозицията подкрепя - би трябвало да продължи три години. Има обаче разногласия каква част от позициите в институциите, които ще го ръководят, да се заемат от цивилни и каква да останат за военни. Армията временно спря преговорите с искане някои от барикадите пред щаба да бъдат премахнати. След днешните събития опозицията обяви, че прекратява всякакъв разговор и контактите с военните.", "date": "2019.06.03", "title": "Военните в Судан нападнаха мирен протест, \"заплашващ сигурността\", има загинали"}
{"url": "https://www.dnevnik.bg/sport/2019/06/03/3915185_kak_ruis_razmesti_kartite_v_tejkata_kategoriia_i_kakvo/", "text": "Една загуба на Антъни Джошуа може да промени всичко, да измени пейзажа в свръхтежката категория на бокса.\" Това каза промотърът на британския боксьор Еди Хърн дни преди двубоя на клиента си с Анди Руис в Ню Йорк. В събота  Джошуа загуби сензационно  от боксьора с мексикански произход с нокаут в седмия рунд и пейзажът в категорията вече се промени. Поражението на Джошуа е вторият най-голям шок в тежката категория след нокаута на Бъстър Дъглас срещу непобедения дотогава Майк Тайсън през 1990 г. Свалянето на британеца от върха действително променя цялата ситуация в дивизията, след като Джошуа загуби трите си титли Международната боксова федерация (IBF), Световната боксова асоциация (WBA) и Световната боксова организация (WBO). Това има пряко значение и за Кубрат Пулев, който е официален претендент за пояса на IBF. \"Трябва да обърнем внимание на задължителните претенденти - на WBO и IBF\",  заяви Хърн  преди двубоя с Руис, но сега ситуацията се обръща на 180 градуса. След изненадващия изход на мача много боксови анализатори не се наемат с прогноза какво предстои. Руис държи картите Съдбата на Пулев и възможността да се бие скоро за пояса на IBF вече зависи от новия шампион Руис. В договора между  Унищожителя , както е наричан Руис, и Джошуа има клауза за незабавен реванш, която вероятно ще бъде активирана от щаба на британеца. \"Искам си коланите обратно. Загубих, но сега ще има реванш, така че нищо страшно не е станало. Възстановяване, детайлно анализиране на грешките и събиране - това ми предстои. Знам, че ще го победя, ако се изправим един срещу друг\", каза Джошуа след двубоя. Не е ясна позицията по въпроса на IBF, която може да задължи шампиона да защитава пояса си или да остави Руис и Джошуа да се изправят един срещу друг в реванш за всички титли. Според анализатора на World Boxing News (WBN) Фил Джей е възможно Кубрат Пулев да се изправи срещу Тайсън Фюри за пояса на IBF. Той обяснява, че организацията може да поиска от Анди Руис да защити титлата си срещу Пулев, който е задължителен претендент. Очаква се той да откаже мача и така коланът да остане свободен. Джей дава за пример ситуацията през 2015 г., когато Фюри изненадващо победи Владимир Кличко и след това отказа да защитава пояса си заради евентуален реванш с украинеца. В крайна сметка поясът му беше отнет, а втора среща с Кличко нямаше. Плановете на Пулев В момента Кубрат Пулев е с отнет лиценз от Спортната комисия в Калифорния. За последно  българският боксьор се би с Богдан Дину на 23 март , когато спечели с нокаут в седмия рунд. След двубоя Пулев се забърка в скандал след  целувка по устата на репортерката Дженифър Равало . След продължителна сага комисията отне лиценза на Пулев до 23 септември (шест месеца от датата на целувката) и му наложи глоба от 2500 долара. До  септември Пулев  има срок да завърши курс, свързан със сексуалните посегателства. На 22 юли българският боксьор ще трябва да се яви отново пред комисията и да представи доказателства за приключването на курса. Ако той не изпълни условията, наказанието ще бъде удължено на 12 месеца. Засега Пулев не може да се боксира на територията на Северна Америка. Планът на щаба му беше той да продължи да провежда мачове в САЩ. \"Дневник\" потърси за коментар около ситуацията промотъра на Пулев Ивайло Гоцев, който не отговаря на мобилния си телефон. В списъка с евентуални съперници на Пулев се споменават още Дилиън Уайт и Оскар Ривас. Двамата ще се изправят един срещу друг на 20 юли в Лондон. Уайт има само една загуба на професионалния ринг и е начело в ранглистите на WBA и WBC. Колумбиецът Ривас е непобеден в 26 мача като професионалист (18 нокаута), като е добре познат на Пулев, след като го победи на олимпиадата в Пекин през 2008 г. Кубрат Пулев вече имаше насрочен двубой за титлата на Международната боксова федерация (IBF) през 2017 г. именно срещу Джошуа. Няколко седмици преди срещата обаче  българинът получи контузия  на гръден мускул и се отказа от двубоя. Какво предстои в тежката категория \"Джошуа изгуби своя статут на непобедим и боксьор много над останалите, а това е много важно\", написа Би Би Си веднага след срещата. \"Вече все повече боксьори ще искат да се бият с него, защото знаят, че може да бъде победен.\" Загубата на британеца доведе до много реакции от неговите опоненти. Дионтей Уайлдър, който притежава най-ценния пояс на Световния боксов съвет (WBC), се нахвърли върху Джошуа. \"Той не беше истински шампион. Цялата му кариера бе изтъкана от лъжи, спорни ситуации и подаръци. Фактите говорят - сега вече знаем кой от кого бяга\", написа американецът. Двубой между двамата беше чакан с голямо нетърпение заради евентуално излъчване на абсолютен световен шампион. Сега среща между Уайлдър и Джошуа се отлага още по-назад във времето, а освен това и не може да бъде рекламирана като сблъсък между двама непобедени боксьори. Самият Уайлдър вече обяви плановете си и изглежда със запълнен график до началото на 2020 г. Бронзовия бомбардировач е подписал договор с кубинеца Луис Ортис за втори мач помежду им, който трябва да се състои през септември. Преди малко повече от година (3 март 2018 г.) Уайлдър нанесе единствената загуба на Ортис, като го нокаутира в десетия рунд. След повторен сблъсък с кубинеца шампионът на WBC иска да срещне отново и Тайсън Фюри. Мачът между двамата на 1 декември 2018 г.  се превърна в едно от най-гледаните събития през годината. Срещата завърши наравно и доведе до много полемики заради реферското решение. Фюри доминираше, но два пъти беше съборен в нокдаун. Дата все още не е насрочена, като няма и официално потвърждение, но се очаква това да се случи до няколко седмици. На 15 юни Фюри ще се изправи в САЩ срещу непобедения германец Том Шварц. Двубоят е в Лас Вегас и трябва след него да стане ясно какви са плановете на бившия световен шампион – дали Фюри ще се насочи към реванш с Уайлдър за пояса на WBC, или може се изправи срещу Кубрат Пулев. \"Тайсън е фокусиран единствено върху предстоящия мач на 15 юни. Дотогава няма да коментираме нищо друго, нито евентуални следващи съперници\", каза промотърът на британеца Франк Уорън.", "date": "2019.06.03", "title": "Как Руис размести картите в тежката категория и какво се открива пред Кубрат Пулев"}
{"url": "https://www.dnevnik.bg/intervju/2019/06/03/3912510_dmitrii_gluhovski_pisatel_putin_se_strahuva_ot/", "text": "Въпреки че е известен като автор на фантастика, в последния си роман - \"Текст\", Глуховски се обръща към настоящето. В него авторът представя своето виждане за живота в съвременна Русия. Глуховски гостува в България миналата седмица като участник във фестивала \"Варналит\". \"Дневник\" разговаря с него за Русия, Путин, медиите и влиянието на интернет и социалните мрежи върху съвременния човек.  - Днес идеите за \"добро\" и \"зло\" са напълно девалвирали. В същото време изцяло сме загубили доверие в медиите и се съмняваме, че каквото и да бъде казано там, може да е вярно. А благодарение на Тръмп и всички останали популисти, които са на властови позиции, включително в Източна Европа, хората не са сигурни дали истината изобщо може да съществува. Това е глобална тенденция, но аз мога да говоря най-вече за Русия. Хората на власт там не са морални. Те се опитват да покажат на хората, че изобщо няма добро и зло, и дори си правят шеги с идеята за доброто. Те са корумпирани, но казват, че светът е такъв и Западът не може да ги съди, защото и той е корумпиран. Притежават имоти и средства, които не биха могли да притежават законно. Замесени са в убийства като това на Скрипал. Путин има 200 млрд. долара в офшорни сметки. И всички тези престъпления остават ненаказани. По този начин хората се учат, че да си неморален е новият морал. Точно както казва Достоевски. Когато няма Бог, всичко е разрешено. А те притежават дори и Бог, защото по времето на социализма руската православна църква е била под контрола на КГБ. Днес тя е близка до Путин. Според слуховете руският патриарх е имал връзки с КГБ - най-вероятно е бил агент. Това е светът, в който живеем. Популистите връщат хората във времето преди Втората световна война, когато фашизмът е бил легален. Когато пропагандата е използвала другите, различните, за да обедини конкретните нации, насочвайки гнева им към общия враг. Няколко десетилетия по-късно всички тези уроци са забравени. Казахте, че днес хората са загубили доверие в медиите. Допринасят ли за това интернет и социалните мрежи? - Днес всеки може да бъде публикуван. За да бъдеш чут през 80-те години, е трябвало да пишеш във вестник. Трябвало е да преминеш през филтър. Сега просто е необходимо да имаш интернет. Дори не е нужно да знаеш азбуката, защото \"Ютюб\" е по-ефективен начин да достигнеш до хората. Здравословно е, когато медиите пресяват информацията и в същото време се опитват да бъдат обективни, а мисията им е да контролират държавата и да служат на обществото. Въпреки че това до известна степен е цензура. Но днес има медии, които открито заявяват, че са пристрастни, и защитават, да кажем, крайно дясното. Те признават, че не служат на обществото, а имат политическо мнение. За мен това е ефект от упадъка на етиката. Днес всеки може да се изкаже чрез социалните мрежи или като влогър. Но политическата култура намалява. Когато филтър липсва, каквото и да е съобщението, колкото и конспиративно и необразовано да е, то се разпространява бързо и никой не може да го спре. Освен ако то не изобразява или подклажда към насилие. Най-притеснителната тенденция е, че политиците са заинтересовани да поддържат хората глупави. Затова целенасочено опростяват картинката пред тях. И ги манипулират чрез емоциите им, защото така е най-лесно. В същото време днес не само политиците или медиите говорят на тълпата, но и самата тълпа не спира да говори пред тълпата. Това е хаотично и непредвидимо. Част от проблема е, че демокрацията е станала прекалено демократична. Във времената, в които хората могат не само да гласуват, но и да влияят на всички други хора, образованието се превръща в основен приоритет. Рискуваме да се върнем в 30-те години на миналия век и национализма в Германия. Отговорът е в ново Просвещение. Хората трябва да бъдат ваксинирани срещу политическите манипулации, да научат основите на политическата култура, да разберат кой ги управлява и защо. Чии финансови интереси защитават различните партии. По какъв начин днес Русия изгражда своя образ пред света?  - Основната идея на властта в Русия е да се предпази от външни влияния, защото Путин се страхува от тях. Той създаде група от хора, които не само управляват държавата, но и финансово я притежават. Отхлаби ли се хватката, те могат да загубят всичко. Затова, вместо да се изолира от Запада, Русия създава проблеми в съседните държави и в Запада. Така занимава тези държави с техните собствени проблеми, за да нямат те време да се занимават с Русия. Е, аз не мисля, че те искаха реално Тръмп да спечели в САЩ. Те просто искаха да създадат хаос в Америка, така че тя да няма време да се меси в политиката на Русия. Но за разлика от времето на социализма днес Русия няма привлекателен образ, който да предложи. Тогава бяхме тоталитарна държава - потискахме свободата на гражданите си, завоювахме съседни страни. Но претекстът беше, че правим всичко това, за да създадем по-справедлив свят. Днес Русия няма какво да предложи. Тя е просто корумпирана капиталистическа държава, в която приятелите на Путин притежават всичко, а хората живеят зле. Единственото, което е останало отпреди, е антиамериканизмът. За хората Путин е човекът, който не спира да показва среден пръст на САЩ. Но Русия няма пари и реално влияние. Кой подкрепи Русия в Крим? Никарагуа? - Както обикновените хора навсякъде, те са лесни за манипулиране от пропагандата. Ако притежаваш всички медии, телевизиите, повечето от интернет, можеш да накараш хората да мислят каквото ти поискаш. Особено ако се върнеш към старите клишета: Америка иска да завладее света, да ни отслаби, да ни разедини. Това работи безотказно. Но сега нещата до някаква степен се променят, след като миналата година Путин направи пенсионна реформа и покачи възрастта за пенсиониране с 5 години. За да се пенсионираш, трябва да станеш на 70 години. Това означава, че повечето хора дори няма да доживеят до пенсионна възраст. А дори да успеят, никой не може да живее с пенсията си, която е 100 - 200 долара. Така само животът ти се подобрява с една идея. Путин направи това много цинично. Каза просто: \"Това е положението. Оправяйте се!\" Хората се разочароваха и започнаха да виждат социалните и икономическите проблеми, пред които се изправят в Русия. Защото от 2014 г., когато Русия анексира Крим под претекст, че се бори с фашисти, досега пропагандата занимаваше зрителите с вътрешната политика и кризата на Украйна. Хората трябва да дискутират нещо. И вместо да говорят за положението в Русия, те говореха за проблемите на Украйна. При тази манипулация много добре проработи култът, който имат руснаците към победата в края на Втората световна война. Беше лесно да бъдат убедени, че украинските нацисти са посегнали на Крим. Може да звучи напълно абсурдно, но е така. Направиха се много фалшиви документални филми и фотоколажи. Но пет години по-късно руснаците все повече реагират с разочарование и агресия на опитите от страна на руските медии да ги занимават с Украйна и Америка. И си мисля, че вече не вярват в това. - Днешният живот не е точно антиутопия. Антиутопичните романи се занимават с притеснителните тенденции, които могат да доведат до катастрофа. Да ги локализират и да ги проектират в бъдещето, за да се види докъде биха ни довели. Аз имам няколко антиутопични произведения - поредицата \"Метро\", романът \"Бъдеще\". В \"Текст\" исках да документирам днешното състояние на руското общество. Да направя нещо като снимка с \"Полароид\", не, може би по-точно е да се каже с \"Айфон\". С музиката, която се слуша. С рекламите, които дават по телевизията. С разговорите, които се водят. Най-големият проблем в Русия днес е, че живеем в кастова система. Имаме две касти: хората, които работят за системата - политици, полиция, земевладелци, прокуратура, специални служби, пропаганда. Втората каста са всички останали. Права имат само тези, които са от първата каста. Другите, и то не само обикновените хора, а и бизнесмените, които не са близо до държавата, нямат такива. Тъй като няма независима съдебна система, няма нищо по-лесно от това да ти вземат бизнеса, ако пожелаят това. За това се използват полицията, специалните служби, прокуратурата. Изпращат човека в затвора и когато той излезе оттам, бизнесът му вече е отнет. Държавата е като една голяма корпорация, която има различни отдели: църква, преса, парламент, изпълнителна власт... Това описвам в \"Текст\". - Хората не са щастливи с това, което са. Те искат да са някой друг. Профилите им в социалните мрежи са тяхната подобрена версия. Те са образът, който искаш да проектираш пред другите. Затова и обикновено претендираш, че имаш по-интересен начин на живот, отколкото в действителност. Но хората винаги са се престрували. Не мисля, че социалните мрежи могат да променят природата ни. Инстинктите ни са първични, а това са по-скоро нови инструменти, с които те могат да бъдат задоволени по-добре. Имаш нужда някой да те одобрява и чрез социалните мрежи крадеш одобрение. Но това да се покажеш такъв, какъвто не си, винаги е съществувало. Хората са си купували скъп костюм с последната заплата. Вземали са кредит от банката, за да си купят кола, която не могат да си позволят. За годините, откакто социалните мрежи съществуват, те не са ни променили, ние просто сме се пристрастили към тях. Това е всичко. Въпреки че като помислиш за момент за смартфона - чрез него можеш да знаеш всичко, което човечеството някога е знаело. Да комуникираш с всеки, в която и точка на земното кълбо да се намираш. Това по някакъв начин ни прави свръхчовеци. Неслучайно искаш постоянно да държиш смартфона в ръката си или близо до себе си. Все пак той е врата към целия свят. Но и това не ни е променило особено. Мисля, че така ще е и с безсмъртието. Ще свикнем с него на момента. - Непредвидимо е, защото има толкова много възможни сценарии. Всичко зависи от Путин, защото в момента държавата е центрирана около него. Не е ясно какво ще последва, ако той изчезне. Ако икономиката се подобри, може да има наследственост и следващият лидер да е подобен. Това управление е ефикасно за Русия. Дискриминира обикновените хора, но държавата е управляема и елитите са подчинени на центъра. Държавата е контролируема. Демократичните сили могат да дойдат на власт единствено при икономически колапс. В случай че сегашната империалистическа носталгия и псевдосоциалистически политики доведат до такъв колапс, може да се стигне до \"нежна революция\" и реформиране на властта. Нека си спомним за Медведев - като представител на едно друго поколение той се опитваше да модернизира държавата по по-мек начин. Така че е възможна и еволюция, при която наследниците на Путин да са по-ориентирани към Запад. Но всъщност икономическата политика на Путин е много либерална, колкото и контролирана да е държавата. Той комбинира криминалните методи на управление с краен популизъм. Това е ефективен модел, който обаче пречи на развитието на страната, защото потиска инициативата на обикновените хора. Пречи им да станат средна класа, защото това е, от което Путин се страхува. За него е важно руснаците да разчитат за всичко на държавата. Така че не може да се каже какво ще последва. Но все пак мисля, че през 2029 г. Русия все още ще съществува.", "date": "2019.06.03", "title": "Дмитрий Глуховски, писател: Путин се страхува от средната класа"}
{"url": "https://www.dnevnik.bg/gradska_sreda/2019/06/03/3915277_kandidatstvaneto_za_bezplatna_podmiana_na_pechkite_na/", "text": "Срокът за кандидатстване за подмяна на отоплителните уреди на твърдо гориво е до 15 юни. До тази дата всяко домакинство може да подаде заявление до районното кметство, че иска да му се смени безплатно старата печка с един от четирите варианта: централно топлоснабдяване или централно отопление на газ, където са възможни, както и с отопление на електричество (климатик) или отоплително устройство на пелети. В момента в София 55 хиляди домакинства се топлят с въглища или дърва, обяви кметът Йорданка Фандъкова. Сегашната кампания за подмяна на печките е финансирана по оперативна програма \"Околна среда\" и може да помогне на 15 хил. домакинства. \"Искането е доброволно и затова трябва разяснителна дейност сред гражданите, за да са убедени в ползата от подмяната на вида гориво\", призова Фандъкова. 35% от замърсяването на въздуха в София идва от печките на въглища и дърва. При изгарянето им се отделят пепел и сяра във въздуха, от които най-потърпевши са членовете на домакинството, подчертават от общината. Заявленията, подадени до 15 юни, ще дадат информация за интересите на домакинствата към предложените варианти за по-безопасно гориво за отопление. Получените данни ще покажат къде може да се развие ефективно топлопреносната или газопреносната мрежа в столицата. В останалите случаи ще се предоставят безплатно устройства на пелети или климатици. Програмата за безплатна подмяна на старите печки ще действа до 2023 г. В нея като възможност за пречистване на въздуха на София отпадна безплатният монтаж на филтри на комините. Този вариант се смяташе за най-подходящ в ромските гета, тъй като другите предлагани възможности там са трудно приложими. По експертни оценки положителният ефект за въздуха от тези филтри не бил доказан.", "date": "2019.06.03", "title": "Кандидатстването за безплатна подмяна на печките на въглища е до 15 юни"}
{"url": "https://www.dnevnik.bg/evropa/2019/06/03/3915318_boris_djonsun_ako_stana_premier_napuskame_es_na_31/", "text": "Фаворитът за следващ британски премиер Борис Джонсън обеща да извади Великобритания от ЕС на 31 октомври със или без споразумение за Брекзит, предаде \"Ройтерс\". В петък британският премиер ще подаде оставка, след като не успя да изпълни Брекзит в уречения срок, оставяйки след себе си една разделена страна и парламент без консенсус за бъдещето на петата по големина световна икономика. Джонсън беше външен министър, но подаде оставка в знак на протест срещу подхода на Мей към Брекзит. Според букмейкърите той е фаворит в надпреварата за следващ премиер, в която до момента участие са заявили 13 души. \"Ако стана премиер, излизаме на 31 октомври със или без сделка\", казва Джонсън на минувач в публикувано от екипа му видео в \"Туитър\". Видеото съдържа клипове от разговори на Джонсън с гласоподаватели и негов монолог пред камера. Това е първата му изява в надпреварата за премиерското място. Определянето на победителя може да отнеме два месеца. \"Намалете някои данъци и ще имате повече пари\", казва Джонсън на друг гражданин. Той също така призовава за повече инвестиции в инфраструктурата, образованието и здравеопазването. \"Сега е времето да обединим обществото ни и страната ни. Да изградим инфраструктурата, да инвестираме в образованието, да подобрим околната си среда и да подкрепим прекрасната ни здравна служба. Да подобрим благосъстоянието на всеки в нашата страна и, разбира се, да подкрепяме фирмите и създателите на благата, които правят възможни тези инвестиции\", казва Джонсън. /БТА", "date": "2019.06.03", "title": "Борис Джонсън: Ако стана премиер, напускаме ЕС на 31 октомври със или без сделка"}
{"url": "https://www.dnevnik.bg/evropa/2019/06/03/3915269_liderut_na_germanskite_socialdemokrati_napuska_edna/", "text": "Година, един месец и 11 дни - толкова време измина от избирането на лидера на Германската социалдемократическа партия (ГСДП) до  изненадващото обявяване на оставка й вчера . Нейното излизане от ръководството на левоцентристката партия поражда сега въпроси за бъдещето на и без това нестабилното германско коалиционно правителство, както и на собствената й партия, която тя се надяваше да възстанови след исторически слабото представяне на изборите. Краткото й пребиваване на лидерския пост още от самото начало бе доста несигурно. Първите й действия бяха да накара партията да влезе в силно нежелана коалиция с Християндемократическата партия (ХДС) на канцлера Ангела Меркел и консервативната й баварска сестринска партия Християнсоциален съюз (ХСС). Само месец преди избирането й за лидер на партията Налес и вицеканцлерът Олаф Шолц, който е и финансов министър, успяха да преодолеят ожесточената опозиция в собствената си партия, за да включат за сетен път ГСДП в недолюбваната голяма коалиция с консервативния блок. Въпреки стопяващата се подкрепа в собствената й партия Налес започна да възстановява ГСДП след слабото представяне на парламентарните избори. Усилията й да влее нова енергия в партията обаче не постигнаха почти нищо и доверието към ГСДП в социологическите проучвания продължи да спада. през май само влоши нейното и на партията й положение. Критиките, отправени към Налес в дните след лошото представяне на евроизборите, вероятно са я подтикнали окончателно да приключи политическата си кариера и да освободи мястото си в парламента 30 години след влизането си в ГСДП, още като 18-годишна ученичка. Дъщеря на зидар от района на Айфел в Западна Германия, навремето тя основа своя собствена местна структура на ГСДП. Като студентка по германска литература тя посвети дипломната си работа на \"ролята на катастрофите в любовните романи\". Като лидер на младежката организация на партията Налес показа, че може да се справя сама с властовата политика, и по-късно изигра роля в оставката на партийния председател Франц Мюнтеферинг през 2005 г., докато се бореше със стереотипния имидж на язвителна, гръмогласна фурия в партията. След като ГСДП се срина до 20.5 процента на федералните избори през 2017 г., тя смени поста си на министър на труда с този на партиен лидер и бе възприемана като една от малкото надеждни личност в ГСДП, способни да изправят на крака една от двете традиционно най-големи партии в германската политика. След това слабо представяне тя като мнозина други очакваше, че партията ще напусне коалицията и ще излезе в опозиция, и на шега обещаваше Но след като преговорите за съставяне на коалиция между ХДС и другите партии се провалиха, партията на Налес бе принудена да преосмисли позицията си на опозиционна партия и да реши да се включи отново в голямата коалиция с ХДС/ХСС - ход, който още повече навреди на репутацията на ГСДП сред избирателите. Подобно на много други германски политици личният й живот е закрит за медиите. На страницата си в интернет Налес се описва като \"социалдемократ, католичка, майка\". Тя има осемгодишна дъщеря Ела, която посещава училище в западната провинция Райнланд-Пфалц. Налес веднъж беше казала, че ако трябва да се опише с две думи, те ще са \"бачкатор със сърце\". Сега дните й на усилена работа за ГСДП внезапно приключват, а тя оставя след себе си доста работа, която трябва да се свърши. /БТА", "date": "2019.06.03", "title": "Лидерът на германските социалдемократи напуска една партия в развалини"}
{"url": "https://www.dnevnik.bg/analizi/2019/06/03/3915327_a_la_todor_jivkov/", "text": "Докато има минимум цивилизованост – т.е. докато властта не трепе значимо количество хора по улиците – всяко голямо напрежение в обществото в крайна сметка нахлува сред управляващите с ефекта на лисица в кокошарник. Друг е въпросът, как властта реагира на такива внезапни събития.  Вече не е, но беше. И американският президент Никсън беше, преди почти половин век. Не се виждаше никаква сериозна алтернатива на неговото управление. Но все пак падна от власт по доста драматичен начин. Подплашен от продължаващото да бушува американско общество от началото на 70-те години, Никсън реши да се пази с извънредни и извънзаконови мерки. Монтира подслушвателни устройства в централата на Демократите, сграда с името \"Уотъргейт\". Сгащиха го. Дълго време отричаше. Накрая подаде оставка, а доста негови хора се оказаха в затвора. За размаха на онзи скандал можем да съдим дори само по това, че оттогава и до днес към всички последващи скандали с политици, където и да е по света, медиите веднага добавят суфикса \"-гейт\".  Горе-долу същото се случи с ГЕРБ тия месеци. Когато пукна пролетта, ГЕРБ изглеждаше непоклатим. После гръмна \"Апартаментгейт\". Тъй като за разлика от Никсън Борисов не е (доказано) замесен в аферата, той можа да ограничи пораженията, като се раздели с най-близките си съратници, накиснати в аферата до ушите. И остана сам. Затова бе принуден лично, макар в нарушение на закона, да поеме изборната кампания на ГЕРБ.  Елементарната политическа логика гласи, че следващата глава, която трябва да се търкулне, е неговата. Просто други значими глави не останаха.  Едно е да имаш край себе си свита от познати за хората везири, които да наказваш, когато стане напечено, та да можеш да играеш пиеската \"добрият султан, подведен от лоши везири\". Друго е всичко да се събере в теб самия.  Подгонен от закона и от общественото мнение, навремето Никсън няколко пъти се опита да апелира към народа за подкрепа. Не че му се получи, но така реагират притиснатите в ъгъла политици, когато се намират в демократична среда. Преди време френският президент Макрон, внезапно притиснат от протестите на \"жълтите жилетки\", тръгна да обикаля страната, град по град, за да преговаря с тях за \"нов национален договор\". И това е реакция на демократ в демократична среда. За разлика от Никсън на Макрон му се получи.  Борисов не прави така. Той реагира, както реагират автократите. Партията му – също. Към средата на 80-те години Живков се беше разделил с най-силните фигури около себе си. Той лично правеше и обясняваше всичко, което се правеше и обясняваше. Не му хрумваше, че оттук насетне цялото обществено недоволство ще се насочва лично към него. Но го е усещал. И се опита да го парира с мантрата \"аз строя Родината\". Изтръгна сърцата на повечето исторически български градове, за да ги замени с монументални (по неговите разбирания) мраморно-бетонни конструкции, целящи да внушат вечността на властта му. Откри и неминуемите заводи гиганти. Под път и над път се срещаше с \"народа\", за да бъде видян като \"човек от народа\". Но мраморно-бетонните уроди почти веднага започнаха да се разпадат, заводите така и не заработиха. А щастливите комбайнерки, които се снимаха с него, вкъщи го попържаха за всекидневните безобразия на властта около тях. Днес, разделил се с \"големите\" в ГЕРБ (и неспособен да рекрутира нови такива), Борисов също прави и обяснява всичко, което се прави и обяснява. И той \"строи Родината\" с пътища, които веднага пропадат. И той ремонтира градовете така, че те на секундата се наводняват. И той \"се къпе в народната любов\" на днешния еквивалент на тогавашните комбайнерки. И той се обяви за \"дете на народа\". Само заводите \"му\" евентуално ще работят, защото са филиали на западни фирми. Докато Тодор Живков смътно долавяше през поредица от филтри общественото недоволство, неговите хора по места се сблъскваха с това всеки ден лице в лице. И реагираха по типичен за комунистите атеисти начин - с търсене на магически лек. След като БКП вече беше само Тодор Живков, партийците се опитаха да потърсят закрила при него, като предварително го произведат в свръхестествено същество. Развихри се \"култът към личността\" на Живков. За разлика от Сталин не Живков инициира това. \"Култът\" към него дойде отдолу – като паническа реакция на партийците, чувстващи се заплашени от недоволството на хората.  И Борисов така. Смайващо беше веднага след евроизборите човек да гледа пресконференцията на две току-що избрани евродепутатки от ГЕРБ. \"Анализът на резултатите ще се направи от лидера Борисов.\" \"Лидерът Борисов ще съобщи/разпореди/предприеме.\" \"Лидерът Борисов ще ви обясни.\" В следващите дни из всички медии всякакви гербери повтаряха, как чакат \"лидерът Борисов\" да им съобщи какво мислят. Не Борисов инициира култа към себе си. Изпадналата в паника негова партия го прави.  Нещо като морфин, инжектиран срещу болка след операция. Не лекува, а замайва.  По времето на култа към Живков всичко спря. Просто никой не правеше нищо, преди да си е осигурил подписа на \"Първия\". Залят от необходимостта всеки ден да взема всички решения в страната, Живков правеше все повече грешки. А липсата на крупни фигури край него бе компенсирана от появата на свита ласкатели, които не допускаха до него да стигне реално знание за реалното положение на нещата.  Накрая Живков осъзна, че се опира единствено на подкрепата на чиновници, милиционери и военни. Започна панически да им вдига заплатите, за да не го изоставят поне те. Днес анализът на екзитполовете след евроизборите показва, че гласовете за ГЕРБ са предимно чиновнически плюс такива, зависими от местни големи работодатели. Това е отговорът на въпроса: \"Как така ГЕРБ победи БСП в селата?\" Е – така. Когато обаче удари часът, нито чиновниците, нито милиционерите, нито военните се втурнаха да спасяват Живковата власт. Както това няма да направят днешните чиновници и гласуващите под заплаха от уволнение. Накрая Живков завъртя мантрата \"няма кой друг да управлява освен БКП\". Това е и днешната мантра на ГЕРБ. Но дори тогава, при липсата на реален демократичен живот, оказа се, че има кой.  Очевидно е, че Борисов не е използвам времето си със своя \"учител\" Живков, за да го разпита за последните години от неговото властване. Ако беше, нямаше да повтаря точка по точка залеза на Живков.  Не казвам нищо по темата \"историята се повтаря като фарс\". Дори първия път, при Живков, вече беше достатъчно смешно.", "date": "2019.06.03", "title": "А ла Тодор Живков"}
{"url": "https://www.dnevnik.bg/sviat/2019/06/03/3915340_inflaciiata_v_turciia_e_spadnala_prez_mai_no_ostava/", "text": "Годишната инфлация в Турция през май е била 18.7 процента на фона на 19.5 процента предходния месец, предаде ДПА, като цитира данни на Турския статистически институт, публикувани днес, предаде БТА. Инфлацията през май е отбелязала увеличение от 0.95 процента спрямо предишния месец според публикуваните данни. Инфлацията при храните обаче е останала висока. Най-голямото увеличение на годишна база - 28.44 процента, е било отчетено при храните и безалкохолните напитки. Инфлацията отбеляза най-високото си равнище от 15 години насам през октомври, когато достигна 25.2 процента заради отслабването на лирата. Оттогава лирата се стабилизира. Миналия месец централната банка повиши прогнозата си за инфлацията на 16.68 процента до края на годината. Президентът Реджеп Тайип Ердоган често призовава банката да понижи лихвените си проценти. Високата инфлация обаче попречи на централната банка да намали лихвите. Банката се събира на 12 юни на месечно заседание по въпросите за паричната политика. Турската икономика навлезе в рецесия в края на миналата година. Тя излезе от рецесия през първата четвърт на годината, но отбеляза спад от 2.6 процента спрямо същия период на миналата година, съобщи миналата седмица Турският статистически институт. Международни издания отбелязват, че днешното съобщение е поредният сигнал, че продължават икономическите трудности, през които Турция преминава последната година. Множество анализатори са свързвали поражението на местните избори за управляващата Партия на справедливостта и развитието (ПСР) с тези проблеми и най-вече със скока в цените и безработицата от миналата пролет насам.", "date": "2019.06.03", "title": "Инфлацията в Турция е спаднала през май, но остава над 18%"}
{"url": "https://www.dnevnik.bg/bulgaria/2019/06/03/3915429_obshto_390_mln_leva_shte_budat_otpusnati_za_gradski/", "text": "Общо 390 млн. лева ще бъдат отпуснати за подмяна на превозните средства от градския транспорт в общини с високи нива на замърсен въздух. Това каза министърът на околната среда и водите Нено Димов по време на годишен отчет на дейността на Националния доверителен екофонд за 2018 г., съобщи \"Фокус\". Според него темата за електромобилността е изключително сериозна и важна. \"Замърсяването на въздуха е голям проблем за България, за Европа и всичко големи градове. Почти 2/3 от държавите в ЕС имат градове, които не отговарят на критериите на качество на атмосферния въздух\", каза Димов.  \"В България има проблем с фините прахови частници. Електромобилът и електорпревозът са едно от решенията, които предстоят да видим през следващите години. В тази посока дейността на фонда е изключително навременна и в крак с неща, които прави министерството\", отбеляза министърът на околната среда. \"Само преди няколко седмици обявихме изключителен ресурс от 390 млн. лв, който ще подпомогне български общините, които са в наказателна процедура по числата за качеството на атмосферния въздух, да сменят старите си паркове с нови електробуси, тролейбуси или трамваи\", уточни той. По думите му през юни се очаква общините да подадат своите нужди от подмяна и още тази година да бъдат сключени договори с тях. \"Десет са общините, които имат право да подават заявления. След много сериозни преговори с Европейската комисия успяхме от спестявания да насочим този ресурс в тази посока\", коментира той. \"Това ще даде изключителен мощен тласък към електрификацията на градския транспорт. Всички изчисления показват, че този транспорт е значително и по-евтин от останалите\", изтъкна той. 80 млн. лв. за общините, неучаствали в програмата за битовото отопление В края на годината ще бъдат отпуснати 80 млн. лв. за общините, които не са участвали в програмата за битовото отопление, каза още Нено Димов. \"Очакваме на база на резултатите на база първата програма да се отвори второ финансиране за около 80 млн. лв. Така на практика ще осигурим може би 8 пъти по-голям ресурс, отколкото е имало предвидено в оперативната програма по време на нейното договаряне\", отбеляза министърът на околната среда. \"Проектът за електромобилност не трябва да се ограничава само до градския транспорт. Аз съм в процес на разговори с колеги от други централни европейски страни. Вероятно ще търсим начин да активизираме по-голяма ресурс от страна на ЕК затова да бъдат стимулирани не само градският транспорт, но и изграждането на инфраструктура, зелени коридори, които не само да свързват град с град, но и държава с държава\", поясни той. \"Разговорите вървят доста обнадеждаващо. Ще видим в новия финансов период по какъв начин може да има стимулиране в тази посока\", допълни Нено Димов. \"Това са посоки, в които активно работи МОСВ заедно с нашите партньори от ЕС, които напълно съвпадат с развитието на Националния доверителен екофонд\", добави още той.", "date": "2019.06.03", "title": "Общо 390 млн. лева ще бъдат отпуснати за градски транспорт в общините с мръсен въздух"}
{"url": "https://www.dnevnik.bg/sport/2019/06/03/3915338_treska_za_pokoriavane_na_vurhove/", "text": "Дипанкар Гош, 52-годишен индийски фотограф, през май се устреми към петия по височина връх в света - покрития със сняг Макалу (8485 mм). Той обаче не успя да слезе жив. След като бил отделен от останалата част от екипа заради лошото време, той колабирал и загинал заедно с Нараян Сингх, офицер от индийската армия, съобщава туристическата му агенция. \"Дипанкар имаше лично отношение към планините\", разказва брат му Гутам, седнал край ковчега след връщането му в семейния дом в Колката, столицата на щата Западна Бенгалия. \"Нямаше нищо, което той да обича повече\", допълва Гутам. Смъртта на Гош стана поредният трагичен инцидент през пролетния сезон в Хималаите, като най-осезаемо е това на Еверест (8848 м) - най-високия връх в света. Девет души са загинали досега от началото на годината от непалската страна на планината, което прави този катерачески сезон най-смъртоносния от 2015 година. Тази статистика поставя в неудобно положение непалското правителство, което е подложено на все по-силни критики заради начина, по който издава разрешителни и контролира компаниите, организиращи изкачвания. Броят на индийските алпинисти в Хималаите силно нараства, може би твърде много спрямо риска, тъй като те обикновено се присъединяват към евтини експедиции, които понякога са по-лошо екипирани. Това сочат интервюта с над двадесет катерачи, компании и представители на властите в Индия и Непал. Министерството на туризма на Непал миналата година е издало разрешителни на рекордните 78 индийски алпинисти през 2019 година спрямо 59 през 2018 година. Индийците вече са най-голямата група получатели на разрешителни и тази година са надминали по брой гражданите на САЩ. Четирима индийци вече загинаха в отделни инциденти на Еверест от началото на годината - най-много, откакто петима индийски войници намериха смъртта си при експедиция през 1985 година. Бум на местния пазар От години експедициите към Еверест и другите осемхилядници на Непал - малка група от трудни за изкачване върхове с височина над 8000 метра, обичани от катерачите, бяха доминирани от чуждестранни компании. След това през 2012 и 2014 години лавини убиха няколко местни планински водачи, т.нар. шерпи. Инцидентите разпалиха гневна реакция и обвинения, че западни компании трупат големи печалби, разказва Алън Арнет, ветеран алпинист, който отдавна следи \"черната хроника\" на Еверест. Местни компании се намесиха агресивно с пакети, които подливат предложенията на чуждестранните конкуренти. Непалска компания взема около 35 000 долара за изкачване на Еверест спрямо таксите от 70 000 долара или повече на чуждестранните компании според няколко туроператори. Преди пет години около 80% от изкачванията са били организирани от чуждестранни компании. Сега съотношението е обърнато според Арнет и Фил Кромптън от американската компания за планински преходи Altitude. Със сигурност в клопките, поставени от избора на по-евтин оператор - от недостиг на кислородни бутилки до готвачи, представяни като опитни водачи - могат да се хванат алпинисти от всички страни. Нискобюджетните компании обаче са особено привлекателни за индийците, които имат склонност да са по-пестеливи и да се въздържат да набират дарения или да търсят спонсори, за да си помогнат с финансирането на изкачването, отбелязват няколко компании за планински преходи. \"Някои индийски катерачи търсят нискобюджетни компании и получават лоши услуги\", посочва Анг Тсхеринг Шерпа, основател на Asian Trekking - една от най-големите непалски компании за алпинизъм, която тази година е изкачила 54 катерачи на Еверест без фатални случаи. Риза Али, 18-годишен алпинист от контролирания от Индия Кашмир, разказва, че е бил принуден да се откаже от изкачването на Еверест миналата седмица, след като неговият шерп, работещ за непалска компания, не успял да донесе достатъчно кислород за върха. Неопитните водачи не успяват да се справят с \"голямото задръстване\" от катерачи, което се образува близо до върха, допълва той. То е резултат от факта, че тази година непалското правителство е издало рекордните 381 разрешителни за изкачване на Еверест. \"Ако дойда следващ път, ще избирам по-умно с коя компания. Ще избера умно с кой шерп, ще избирам всичко по-умно\", казва младият алпинист. Гош, опитен катерач, е бил с експедиция на непалската компания Seven Summit Treks, която е сред най-големите в страната. Седем нейни клиенти са загинали на три хималайски върха от началото на годината, съобщава компанията, което е близо една трета от всички фатални случаи в Непалските Хималаи. Тханесвор Гурагай, мениджър на Seven Summit Treks, твърди, че смъртните случаи не са резултат от мениджърски провал на компанията. \"Времето е било лошо и всеки би могъл да загине. Не защото нямаме опитни шерпи или защото не осигуряваме достатъчно подкрепа\", казва той. Гурагай и семейството на Гош отказват да говорят за цената на неговата експедиция. По думите на Гурагай компанията предлага пакети, струващи между 30 000 и 130 000 долара на катерач. Съблазънта на планината Нарастващата популярност на Еверест, разпалвана от социалните медии и обещанието за бърза слава, тревожи опитните алпинисти в Индия. Според тях така хора, които нямат необходимите умения или подготовка, биват насърчавани да изкушават съдбата. \"Ако неопитен катерач достигне Еверест, след това бива канен като почетен гост на различни социални събития\", разказва Малай Мукерджи, индийски ветеран алпинист от Колката. \"Това не означава, че е добър или отговорен алпинист, а изпраща погрешно послание на другите\", допълва той. Мая Шерпа, 41-годишната председателка на Everest Summiteers' Association, която три пъти е изкачвала върха, разказва как се връщала от връх Канчендзьонга (8586 м, трети по височина в света) на 15 май, когато срещнала индиец, борещ се с изкачването. \"Беше болен, но настояваше да продължи\", припомня си тя. Осемнайсетгодишният Али от Кашмир разказва как, след като му казали, че няма достатъчно кислород за върха, слязъл от планината, облян в сълзи. Сега обаче може да погледне нещата в перспектива. \"Мечтая за това, откакто бях дете. Планината обаче винаги ще е там, няма смисъл да се самоубиваш\", казва той. /БТА", "date": "2019.06.03", "title": "Треска за изкачване на върхове"}
{"url": "https://www.dnevnik.bg/razvlechenie/2019/06/03/3915275_do_25_kafeta_na_den_ne_zaplashvat_zdraveto_tvurdi_novo/", "text": "Ако сте от почитателите на кафе, които се чудят как да ограничат страстта си и да намалят дневната консумация, ново изследване показва, че може да пиете толкова, колкото ви е на сърце. Онези, които достигат до 25 чаши кафе на ден, могат да са спокойни, че това не е вредно за здравето им, твърдят учени. Някои предходни изследвания показваха, че кофеинът стеснява артериите, което създава напрежение в сърцето и повишава риска от сърдечен удар. Заради това почитателите на кафето бяха предупреждавани да намалят консумацията. Ново изследване сред над 8000 души във Великобритания показва, че пиенето на 5 и дори до 25 чаши кафе на ден не пречи на артериите повече, отколкото пиенето на по-малко от една чаша на ден. Изследването, което е частично финансирано от Британската кардиологична фондация, е било представено по време на конференция в Манчестър. За целите на изследването експертите от лондонския университет \"Куин Мери\" разделили 8412 души на три групи. Първата била с онези, които пиели по-малко от една чаша кафе на ден. Втората - които пиели между две и три кафета на ден, а третата - с такива, които пият повече от три на ден. Някои хора от последната група пиели до 25 кафета на ден, но средното количество за участниците в групата било по пет чаши кафе на ден. Изследователите открили, че онези, които пиели до 25 кафета на ден, не били по-предразположени към свиване на артериите, отколкото онези, които пиели по-малко от една чаша кафе на ден. Всички участници са били прегледани с ядрено-магнитен резонанс и с инфрачервен тест на пулсовите вълни и резултатите се оказали валидни дори когато се вземат предвид и други фактори като възраст, тегло или тютюнопушене. Д-р Кенет Фънг от университета \"Куин Мери\" казва: \"Въпреки огромната популярност на кафето в цял свят различни сведения могат да откажат хората да му се наслаждават. Макар да не можем да докажем причинно-следствената връзка в това изследване, нашето проучване показва, че кафето не е лошо за артериите, както предишни изследвания твърдят.\" Проф. Метин Авкиран, асоцииран медицински директор в Британската кардиологична фондация, коментира, че изследването изключва един от потенциално вредните ефекти на кафето върху нашите артерии.", "date": "2019.06.03", "title": "До 25 кафета на ден не заплашват здравето, твърди ново проучване"}
{"url": "https://www.dnevnik.bg/gradska_sreda/2019/06/03/3915383_stolichnata_obshtina_otpuska_12_mlnlv_za_obnoviavane/", "text": "Столичната община обяви търг за обновление на парк \"Дружба\" с прогнозна стойност 1.2 млн. лв. с ДДС. Поръчката включва изграждане на нови детски площадки, фитнес на открито, градинка за кучета, сцена за събития на открито с площ 1200 кв.м и осветление, съобщава  \"Капитал\". Според документацията към поръчката асфалтовата настилка на алеите ще се възстанови на местата, където има нужда. Планира се и изграждането на център за районни събития със сцена и амфитеатрална трибуна за зрители. За целта ще бъде осигурено парково осветление в тази част. Водещият критерий за избор на изпълнител на поръчката е цената с тежест 80% и срок за изпълнение 20%. Цената за проектиране не може да е повече от 5%, а авторският надзор - до 10% от цената за строителство. Изискванията към кандидатите са да имат опит в сферата и да са работили по подобна поръчка за последните 3 години - за проектантите, и 5 години - за изпълнителите. Срокът за изготвяне на проекта е до 30 календарни дни, а за извършване на строително-ремонтните дейности - 180. Още четете  тук.", "date": "2019.06.03", "title": "Столичната община отпуска 1.2 млн. лв. за обновяване на парк \"Дружба\""}
{"url": "https://www.dnevnik.bg/sviat/2019/06/03/3915398_sasht_i_izrael_shte_predlojat_na_rusiia_sdelka_za/", "text": "САЩ и Израел възнамеряват на очакваната тристранна среща в Ерусалим да предложат на Русия сделка, включваща сваляне на санкциите срещу сирийските власт в замяна на съгласието на Москва да предприеме действия, необходими за сдържането на влиянието на Иран в арабската страна, съобщи в неделя на сайта си в.  \"Аш Шарк ал Аусат\" , цитиран от ТАСС и БТА. Съветът за сигурност на Русия по-рано съобщи, че неговият секретар Николай Патрушев ще има среща със съветника по националната сигурност на Белия дом Джон Болтън и с председателя на Съвета за национална сигурност на Израел Меир Бен Шабат в края на юни в Ерусалим. Според сведения на изданието една от главните теми, които ще се обсъждат, е иранското присъствие в Сирия, продължава цитираното издание, считано за влиятелен източник в арабския свят. Освен това страните възнамеряват да обсъдят в Ерусалим план за пътна карта, в рамките на която \"САЩ и съюзниците им ще предложат на Москва такива стимулиращи фактори в Сирия като (нейното) възстановяване, легитимност (на сегашните сирийски власт) и сваляне (от тях) на санкциите в замяна на ангажирането на Русия с конкретни действия, свързани със сдържането на ролята на Иран\" в арабската страна. Както по-рано съобщи 13-и канал на израелската телевизия, израелският премиер Бенямин Нетаняху заяви, че сам е предложил на руския президент Владимир Путин и на американския му колега Доналд Тръмп организирането на такава среща. След посещенията си във Вашингтон и Москва Нетаняху каза пред журналисти, че придвижва инициатива, целта на която е съдействието за извеждането от Сирия на чуждестранните войски, включително и на иранските сили. Издаван в Лондон от 1978 г. досега, \"Аш Шарк ал Аусат\" (\"Близкият изток\") се ползва според някои източници с неофициалната подкрепа на саудитските власти. Независимо от няколко скандала в последните десетилетия той се смята за един от най-влиятелните панарабски вестници.", "date": "2019.06.03", "title": "САЩ и Израел ще предложат на Русия сделка за Сирия този месец, пише арабски вестник"}
{"url": "https://www.dnevnik.bg/sport/2019/06/03/3915404_djokovich_stigna_chetvurtfinalite_v_rolan_garos_za/", "text": "Новак Джокович се класира безпроблемно за четвъртфиналите на  \"Ролан Гарос\"  след трисетова победа над Ян-Ленард Щруф 6:3, 6:2, 6:2. Световният №1 се нуждаеше от малко повече от 90 минути, за да се справи със съпротивата на 45-ия в ранглистата. Сърбинът попада сред осемте най-добри в Париж за 10-и пореден път. В историята на \"Ролан Гарос\" няма друг тенисист с подобно постижение. Четвъртфиналът е 44-и в кариерата на Джокович в турнири от Големия шлем. С повече е единствено Роджър Федерер, който има 54. От началото на турнира Джокович няма загубен сет и продължава да играе много уверено. В следващия кръг той ще срещне победителя от сблъсъка между Фабио Фонини и Александър Зверев. В срещата си с Щруф Джокович реализира шест аса, но допусна и три двойни грешки. По време на целия двубой сърбинът даде само една точка за пробив на своя съперник, но без никакви проблеми я защити. Световният №1 завърши с 31 уинъра и 12 непредизвикани грешки. \"Атмосферните условия се промениха от взера, след като сега имаше дъжд и времето беше по-хладно. Мисля, че тези условия са малко по-добри за мен, отколкото тези вчера. Не знам какво ще бъде състоянието на корта в следващите дни, защото сега той е много тежък\", каза Джокович след срещата. Към четвъртфиналите продължи и Кей Нишикори, който пречупи в петсетов мач представителя на домакините Беноа Пер 6:2, 6:7 (8), 6:2, 6:7 (8), 7:5 след 3.58 часа игра. Срещата започна в неделя, но беше прекъсната заради късния час, като се доигра в понеделник. Японецът имаше аванс от 2:1, но последните два сета бяха много драматични с множество обрати. Зрителите видяха общо 15 пробива в срещата – 5 за Пер и 10 за Нишикори. Французинът допусна 15 двойни грешки, като направи голям срив, въпреки че водеше с 4:1 в решителния сет, а след това дори сервираше за мача. Нишикори изигра втори пореден петсетов мач в Париж, след като мина през пълния формат и срещу Ласло Джере. В кариерата си японецът има баланс от 23-6 в петсетови двубои. Общо в решителни сетове Нишикори има баланс 132-45. Нишикори ще срещне 11-кратният шампион Рафаел Надал в четвъртфиналите. Японецът има само две победи в 12 мача с испанеца, като на клей кортове предимството на Надал е 4:0. В друг интересен мач, който ще бъде във вторник, един срещу друг излизат Роджър Федерер и Стан Вавринка.", "date": "2019.06.03", "title": "Джокович стигна четвъртфиналите в \"Ролан Гарос\" за десета поредна година"}
{"url": "https://www.dnevnik.bg/gradska_sreda/2019/06/03/3915410_avtomatichni_pregradi_shte_se_montirat_na_perona_na/", "text": "Общинското дружество \"Метрополитен\" обяви поръчка за автоматични прегради на перона на метростанции \"Опълченска\" и \"Стадион \"Васил Левски\". Те се поставят за обезопасяване и се отварят автоматично при спиране на влака. Прогнозната им стойност е 3.2 млн. лв. без ДДС. По преценка на възложителя същият изпълнител може да достави обезопасителни съоръжения за още 10 метроспирки за нови 15 млн. лв. без ДДС. Първите две метростанции ще бъдат оборудвани в рамките на 12 месеца след сключване на договора, а останалите 10 - в следващите 24 месеца, съобщава  \"Капитал\" . Обезопасителни прегради вече са поставени на пероните на новия, трети лъч на метрото, който ще свързва кв. \"Горна баня\" с кв. \"Левски\". Частта му от \"Овча купел\" до \"Подуяне\" ще заработи през есента на тази година. Заради предимствата на обезопасителните прегради Столичната община взе решение да поръча такива и за най-натоварените спирки на първите два метродиаметъра.", "date": "2019.06.03", "title": "Автоматични прегради ще се монтират на перона и на старите метростанции"}
{"url": "https://www.dnevnik.bg/analizi/2019/06/03/3915424_niakoi_novi_idei_za_betonirane_na_vlastta_na_glavniia/", "text": "Правосъдният министър Данаил Кирилов обясни днес в интервю за \"Канал 3\" някои от идеите си за \"мащабни изменения\" в Закона за съдебната власт. Всеки редови обвинител от Апелативната специализирана прокуратура да може да иска от Висшия съдебен съвет временно отстраняване от длъжност на \"тримата големи\" – председателите на двете върховни съдилища и главния прокурор. Това може да стане, ако един от тях бъде привлечен като обвиняем, а ВСС да вземе решението с квалифицирано мнозинство от поне 17 гласа. Не е нужно човек да е много навътре в юридическите тънкости, за да схване съвсем простата идея на правосъдния министър. Ако проектът на Кирилов бъде гласуван, председателят на Върховния касационен съд А другият \"голям\" – главният прокурор, независимо как се казва, ще е почти невъзможно да бъде отстранен. По една проста, да я наречем, устройствена, причина, дори ако хипотетично допуснем, че е извършил престъпление. Тя е заложена в самото устройство на прокуратурата. Написано е черно на бяло. Прокуратурата в Република България се състои от главен прокурор, Върховна касационна прокуратура, Върховна административна прокуратура, Национална следствена служба, апелативни прокуратури, апелативна специализирана прокуратура, военно-апелативна прокуратура, окръжни прокуратури, специализирана прокуратура, военно-окръжни прокуратури и районни прокуратури. В състава на окръжните прокуратури има окръжни следствени отдели, а в състава на специализираната прокуратура – следствен отдел. А сега да си представим как някой редови прокурор самоубиец ще направи предложение за отстраняване на шефа си. Дори по някакви неведоми причини такъв се намери, вероятността предложението му да пробие и да мине каналния ред, е почти равна на нула. Но г-н Кирилов изрично подчертава, че \"режимът е еднакъв за двамата председатели на върховни съдилища и главния прокурор\". И както се вижда от интервюто на правосъдния министър, повечето промени са държани в тайна, защото г-н Кирилов не желаел да навлиза \"в конкретни детайли\". Научаваме също, че проектът е почти завършен и към момента екипът на министъра осъществява финално гласуване. Можем само да подозираме, с голяма доза вероятност, кои са вип персоните в ложата на т.нар. екип. Ако и обсъжданията ще са също толкова скришни, остава ни само една надежда – проектът да не мине на европейско ниво. Ако изобщо решат да го съгласуват. \"Искам да посоча в аванс, че тук обхващаме всички аспекти на отговорността. Стремежът ни е бил да направил уредбата изчерпателна\", казва правосъдният министър Данаил Кирилов. И тук е напълно прав. Уредбата наистина е изчерпателна за целите, които преследва. какво предвиждат в случаите, когато има данни за извършено престъпление от някой от \"тримата големи\": \"В тези случаи доразвиваме действията, които се извършват от разследващите органи, така че да се преодолеят всякакви съмнения за зависимост и невъзможност да се проведе такова разследване.\" Само да повторим – следствието също е на подчинение на главния прокурор. Ах, да. Щяло да има и \"форма на контрол\", но засега правосъдният министър очевидно не иска да разваля изненадата с излишни подробности. Така новите идеи как да се контролира институцията на главния прокурор се превърнаха в апотеоз на абсолютното му бетониране. Дето се вика, на съда е ясно, да влезе убитата демокрация.", "date": "2019.06.03", "title": "Някои нови идеи за бетониране на властта на главния прокурор"}
{"url": "https://www.dnevnik.bg/sport/2019/06/03/3915135_fotogaleriia_krasivi_peizaji_i_koloezdachi_emocii_ot/", "text": "Поредният сезон на колоездачната обиколка на Италия приключи с  . На снимката: серпантините на красивото изкачване Сан Болдо по време на 19-ия етап.", "date": "2019.06.03", "title": "Фотогалерия: Красиви пейзажи и колоездачни емоции от Джиро д'Италия"}
{"url": "https://www.dnevnik.bg/razvlechenie/2019/06/03/3915257_koi_specheli_nagradite_v_igrata_aladin/", "text": "Играта  на \"Дневник\" и \"Форум Филм България\", посветена на най-новата игрална версия на вълшебната приказка за \"Аладин\" с режисьор Гай Ричи и Уил Смит в ролята на духа от лампата, приключи в 23:59 ч. на 2 юни. В нея са се регистрирали 277 участници, а верните отговори са общо 286. Жребий днес определи наградите да отидат при потребителите със следните имена: 1 двоен билет - grm1508326267536136 1 двоен билет - taw00610879 1 двоен билет - pupsi 1 двоен билет - odc1485286027515525 1 двоен билет - ell1558426124610823 комплект от тениска и татуировки - katia_1 комплект от тениска и татуировки - smilepetia комплект чанта и ключодържател - bpm1421142828387571 комплект чанта и ключодържател - bebsun 1 брой кукла на Жасмин - cassiopeia Честито!", "date": "2019.06.03", "title": "Кой спечели наградите в играта \"Аладин\""}
{"url": "https://www.dnevnik.bg/zelen/2019/06/03/3915493_ekoministerstvoto_niama_da_se_otkaje_ot_promenite_za/", "text": "Ведомството на министър Димов отговори (виж  тук ) на становищата на коалиция \"За да остане природа в България\", че предложенията за промени в Закона за биологичното разнообразие (ЗБР) няма да бъдат оттеглени. Атаката срещу закона, регламентиращ правилата за мрежата \"Натура 2000\" в България, беше подновена на 30 май, веднага след европейските избори в страната. Процедирането на промените в закона беше спряно през април след  писмо на екокоалицията до премиера Борисов . При общественото обсъждане на ЗБР през февруари законовите промени предизвикаха множество възражения сред учени и природозащитници. През април министър Димов обяви (виж  тук ), че е получил подкрепата на учените, но те отрекоха. В същата си изява министърът заяви и че смята, че площта на \"Натура 2000\" в страната трябва да бъде намалена и че екоминистерството не разполага с научни данни за нея, въпреки че е отговорно за обявяването и периодичния й мониторинг. Реакцията на природозащитниците В писмо до медиите от днес коалиция \"За да остане природа в България\" съобщава, че въпреки важността на \"Натура 2000\" и европейските ангажименти на България премиерът не се ангажира с темата, а отговор идва отново от министерството на околната среда и отново защитава предложените промени, без да се съобрази с мненията на научни институти и природозащитни организация срещу законопроекта. Предстои МОСВ да внесе поправките за разглеждане в Министерския съвет в същия им вид. Промените Природозащитната коалиция припомня също, че предлаганите от министър Димов поправки в ЗБР противоречат на различни български закони, както и на европейските директиви за природните местообитания и за птиците. \"Приемането и прилагането на предложените промени означава намаляване и обезсилване на мрежата \"Натура 2000\", сериозни затруднения за устойчивото управление на защитените зони у нас и засилване на непрозрачното и авторитарно управление на природния ресурс на България, заради което в последните години страната ни продължава да губи гори, реки, дюни и защитени видове\", заявяват от \"За да остане природа в България\". Основни моменти, срещу които се съсредоточиха становищата на учени и природозащитници при обществените консултации, бяха начинът на определяне на мерките за защита за всяка от зоните от \"Натура 2000\", участието на експерти по биоразнообразие при разработването на плановете им за управление, избор на администрации, които да упражняват експертен контрол и да управляват ресурсите на зоните. Някои от становищата на научните институти и природозащитни организации можете да прочетете  тук ,  тук ,  тук ,  тук ,  тук ,  тук  и  тук . В представянето на предложенията си пред медии през април министър Димов обяви няколко акцента. С промените екоминистерството предлага изисквания за разработване на териториалните планове за управление на \"Натура 2000\". Водеща роля за плановете на зоните от \"Натура 2000\" ще имат новосъздадени регионални комитети от местни власти, собственици на земи и браншови организации и организации със седалище в съответния район. Те ще бъдат под ръководството на регионалните инспекции на екоминистерството, които ще определят целите на зоните и режимите за опазването им по места. Плановете за управление ще са с акцент върху управленски мерки, а не върху забрани за човешко въздействие върху природата, защото \"центърът на политиките са хората\". Министър Димов не даде отговор на въпрос на \"Дневник\" по какъв начин ще могат така съставените регионални комитети от бизнес организации да защитават биологичното разнообразие без експертиза в тази сфера, а повтори, че местните общности трябва да вземат тези решения. Според него \"всички възможни заинтересовани страни ще могат да бъдат представени на регионално ниво\", въпреки че природозащитните организации рядко са регистрирани във всички райони, които защитават, а научните звена почти без изключение имат седалища само в столицата. Според министъра е достатъчно научни експерти да участват в национален консултативен орган, който не разработва мерките за опазване, а \"задава националната посока на движение\". Към момента Нено Димов се консултира със селектирани от него учени в \" Съвет на министъра \", сред които има само трима биолози и един специалист по биологично разнообразие - доц. Анна Ганева от ИБЕИ. В националния орган, който ще се създаде с промените в Закона за биологичното разнообразие, ще има и изискване към неправителствените организации да участват само ако са \"национално представителни\". Според Димов ключова промяна е и въвеждането на \"вземане на мотивирани и обосновани решения за \"Натура 2000\" само въз основа на проверени за достоверността им първични данни\", което \"не е правено до момента\". Затова със законопроекта се формулират нови изисквания за предоставяне на достъп и верифициране на платените с публични средства научни данни за \"Натура 2000\". \"Досега първичните данни не са предоставяни на министерството\", заяви Димов. Научните данни за \"Натура 2000\" При все това, основно европейско изискване към \"Натура 2000\" е създаването й въз основа на строги научни изследвания, каквито са правени преди обявяването на всяка от защитените зони от мрежата в България. Данните от тези изследвания са предавани на екоминистерството, което е националният отговорник, предложил зоните за обявяване. Допълнително Европейската комисия изисква периодични изследвания за състоянието на зоните от \"Натура 2000\" от всички държави въз основа на строги научни методики - т.нар. мониторинг. Докладването от мониторинга също е задължение на екоминистерството и данните от изследванията са предавани на него. За съжаление през последните години възникват съмнения за обективността и реалното извършване на теренната научна работа при мониторинговите изследвания за \"Натура 2000\", възлагани от страна на ведомството и неговите звена (виж  тук  и  тук ).", "date": "2019.06.03", "title": "Екоминистерството няма да се откаже от промените за \"Натура 2000\""}
{"url": "https://www.dnevnik.bg/sport/2019/06/03/3915405_za_purvi_put_jenite_begachi_sa_poveche_ot_mujete/", "text": "За пръв път жените бегачи са повече от мъжете - това отчита Международната федерация по лека атлетика (IAAF). През 2018 г. 50.23% от общия брой бегачи са били жени, обяви организацията на първата глобална конференция за бягане в Ланджоу, Китай. Изследването , проведено от IAAF и RunRepeat.com, е най-голямото, правено досега по темата. Анализите се основават на над 107 милиона резултата в над 70 000 състезания, състояли се между 1986 и 2019 г. в Европа и Северна Америка. Бягането остава най-практикуваният спорт по света. Въпреки това има лек спад в масовите състезания през последните няколко години. Данните дават поводи за размисъл, като се вижда, че бегачите никога не са били по-възрастни. През 1986 г. средната възраст на бягащите е била 34 години, а през 2019 г. е 39 години. Времената на мъжете никога не са били толкова бавни, докато при жените има леко подобрение. \"Никога не е имало повече хора, които пътуват, за да участват в състезания\", каза Йенс Якоб Андерсен, основател на RunRepeat.com, цитиран от insidethegames.biz. По думите му се прекрачват езиковите бариери, като много хора пътуват в държави, в които не се говори английски, водени от стремеж към социални, здравословни и психологически ползи. През миналата година  в Китай е имало 1581 улични състезания спрямо едва 22 през 2011 г . За това време броят на участниците е скочил от 400 000 до 5.83 милиона души.", "date": "2019.06.03", "title": "За пръв път жените бегачи са повече от мъжете"}
{"url": "https://www.dnevnik.bg/politika/2019/06/03/3915521_mariia_gabriel_se_otkazva_ot_poziciiata_si_na/", "text": "Водачът на листата на ГЕРБ в изборите за евродепутати  Мария Габриел няма да отиде в Европейския парламент, като предпочита да остане на поста еврокомисар, съобщи тя по Би Ти Ви. Решението й е било съгласувано с премиера Бойко Борисов и той бил приел идеята й. Габриел уточни, че ще е еврокомисар до избора на новите еврокомисари, което ще стане до 5-6 месеца. В отговор на въпрос тя допълни, че поема риска след това да не бъда избрана. Решението на Габриел проправя път към европарламента на седмия в листата - Лиляна Павлова. Габриел е вторият избран водач на листа, които решава да не отиде в Брюксел. Преди нея  това направи Мустафа Карадайъ  от ДПС. При ДПС  евродепутат не пожела да стане и вторият в листата - Делян Пеевски . \"Не мога да си позволя да оставя България без еврокомисар, защото това е силен лост за влияние\", каза Габриел. Тя отбеляза, че за няколко години е успяла да превърне темата цифровата икономика и общество, за които отговаря, от незначима в една от най-важните в Европейската комисия. Също по Би Ти Ви говорителят на Централната избирателна комисия Александър Андреев обяви, че Мария Габриел трябва да заяви отказа си пред Европейския парламент, защото решението на ЦИК за това кои са българските евродепутати е вече публикувано. Коментирайки казуса с Карадайъ и Пеевски, за които също има твърдения, че не могат да се откажат в България, а трябва да го направят в Брюксел, Андреев каза, че няма законов текст, който да не им позволява да се оттеглят.", "date": "2019.06.03", "title": "Мария Габриел се отказва от позицията си на евродепутат, за да остане еврокомисар"}
{"url": "https://www.dnevnik.bg/sviat/2019/06/03/3915417_rusiia_zadulji_svetovna_platforma_za_zapoznanstva_da/", "text": "Руският комуникационен регулатор Роскомнадзор добави световната мрежа за романтични запознанства \"Тиндър\" (Tinder) в регистъра на организаторите на разпространение на информация. Това съобщи онлайн изданието РБК. Промяната е достъпна и на  страницата  на регистъра, в който в момента има общо 175 сайта и където фигурира и tinder.com, собственост на американската компания \"Мач груп\". Промяната означава, че Федералната служба за сигурност (ФСБ) на Русия ще има право да изисква данни за потребителите, включително от съобщения, които си разменят. Тези правомощия на руското контраразузнаване, наследник на КГБ, изискват \"Тиндър\" да пази информацията половин година. Всички в регистъра са длъжни да предоставят на ФСБ данни за дешифриране на потребителска кореспонденция. Това се случва съгласно правила, заложени в т.нар. закон на Ярова (на името на Ирина Ярова, заместник-председател на Държавната дума). Същият закон задължи чат приложенията да приемат включването си в регистъра и да предоставят ключ за декриптиране при поискване и доведе до блокирането на известната платформа \"Телеграм\" на руска територия. Платформите \"Фейсбук\", \"Туитър\" и \"Инстаграм\" обаче не са включени в регистъра, отказвайки да се съобразят с изисквания на закона (като съхраняването на данни за потребители руснаци на руска територия) и срещу тях се водят административни производства. Фактът, че \"Тиндър\" е в регистъра, обаче означава (според говорител на Роскомнадзор,  цитиран  от \"Интерфакс\"), че компанията \"Мач груп\" е предоставила нужната за прилагането на закона информация.", "date": "2019.06.03", "title": "Русия задължи платформата за запознанства Tinder да дава информация на службите"}
