{"url": "https://www.dnevnik.bg/sport/2018/07/21/3285521_trenyorut_na_botev_razkri_za_problemi_mejdu_otbora_i/", "text": "Треньорът на \"Ботев\" (Пловдив) Николай Киров изрази разочарованието си от загубата от \"Левски\" на старта на сезона в Първа лига.  Пловдивчани отстъпиха с 0:1 като домакин на сините , но специалистът беше по-остър към ръководството, отколкото към играта. \"Да загубиш в последната минута не е никак лесно, но явно нещата от миналия сезон продължават. Това, което виждам не ми харесва и трябва да видя как ще се развиват нещата. Едно изказване на нашия ръководител не ми харесва и ме притеснява. Не съм съгласен, че сме запазили отбора си, защото в последните два периода текучеството в нашия клуб е голямо\", каза треньорът Николай Киров. Той определи интервю на президента на пловдивчани Ангел Палийски като странно. \"Аз говоря с факти и истини. Нека нещата се представят коректно пред медиите. Бюджетът за трансферния прозорец беше намален с 20%, а не увеличен. Също така не е вярно, че всичко към играчите е коректно. Това обаче не е причината за днешната загуба\", каза още треньорът на жълто-черните. Киров изрази притеснение за работата си с отбора при наличния кадрови състав. Треньорът добави, че входящ трансфер в \"Ботев\" не може да има в момента и не очаква такива. \"Не очаквам нищо, защото ми казаха, че нямаме финансови възможности. Реално ние имаме конкуренция само на три поста – вратарският, централните защитници и вътрешните халфове. Това обаче не е достатъчно. Аз не съм се предавал, върша си работата съвестно, но тази година ще е много трудно\", завърши наставникът на отбора от Пловдив.", "date": "2018.07.21", "title": "Треньорът на \"Ботев\" разкри за проблеми между отбора и ръководството"}
{"url": "https://www.dnevnik.bg/sport/2018/07/21/3285404_klop_obiavi_krai_na_selekciiata_v_livurpul/", "text": "Мениджърът на \"Ливърпул\" Юрген Клоп няма да привлича повече играчи до края на летния трансферен прозорец. Германецът заяви, че разполага с \"всичко необходимо\" след  привличането на вратаря на \"Рома\" Алисон. Преди да превърне бразилеца в най-скъпия вратар в историята на футбола, английският клуб купи  Наби Кейта от \"Лайпциг\" ,  Фабиньо от \"Монако\"  и  Джердан Шакири от \"Стоук сити\" . Финалистът в Шампионската лига инвестира около 175 милиона паунда за четиримата. \"Имаме всичко, което ни е необходимо за следващия сезон. Не мисля, че ще добавим още нещо. Даже съм доста сигурен в това\", каза Клоп. Германецът даде ясен знак, че трансферът на капитана на \"Лион\" Набил Фекир окончателно пропада. Атакуващият халф беше много близо до \"Анфийлд\" в началото на лятото, но  не успя да премине медицинските тестове. \"Миналия сезон не се справихме толкова зле, но трябваше да подобрим състава и точно това опитахме да направим на трансферния пазар. Загубихме един-двама играчи, но доведоха няколко нови. Много съм щастлив с новите ни попълнения. Затова нека се насочим към последните няколко седмици от предсезонната подготовка и да ги използваме по най-добрия възможен начин\", каза още Клоп. Емре Джан беше единственият основен играч, който си тръгна от \"Ливърпул\" това лято. Договорът на германския халф изтече и той премина със свободен трансфер в \"Ювентус\". Дани Уорд, който беше трети вратар през миналия сезон, беше продаден на \"Лестър\" за 12.5 млн. паунда. Лошата новина за Клоп е, че няма да може да използва Алекс Окслейд-Чембърлейн през целия следващ сезон. Английският национал получи тежка контузия в коляното в първия мач срещу \"Рома\" от полуфиналите на Шампионската лига през април. \"Мисля, че е подходящото време да кажем на хората, че в предстоящия сезон Окс ще се фокусира изцяло върху възстановяване и рехабилитация. Ще го чакаме и ще покажем търпението, което се изисква, за да сме сигурни, че той ще продължи оттам, откъдето ни остави - като един от най-впечатляващите изпълнители в европейски футбол в момента\", каза Клоп.", "date": "2018.07.21", "title": "Клоп обяви край на селекцията в \"Ливърпул\""}
{"url": "https://www.dnevnik.bg/bulgaria/2018/07/21/3285408_trim_sa_zadurjani_pri_opit_da_izvedat_osem_migranti/", "text": "Трима български граждани са задържани при операция на служители от Главната дирекция \"Национална полиция\" и РУ-Своге вчера в района на Искърското дефиле, съобщиха от МВР в съобщение до медиите. Българите са били наблюдавани известно време. Вчера те направили опит незаконно да изведат от страната осем души - четирима мъже, три жени и момиче - по техни думи, иракчани, всички без документи за самоличност. По предварителни данни чужденците са били преминали незаконно на наша територия, като целта им е била да достигнат до Западна Европа, уточниха от вътрешното ведомство. Двама от задържаните са се придвижвали с лека кола, а след тях третият е управлявал джип с осемте мигранти. След преследване от полицейските органи двете коли са спрени на пътя Лакатник-Вършец, в района на село Миланово. Тримата българи са задържани, наложена им мярка за неотклонение до 72 часа. Работата по изясняването на случая продължава под надзора на Районна прокуратура-Своге, добавиха от МВР.", "date": "2018.07.21", "title": "Трима души са задържани при опит да изведат осем мигранти през страната"}
{"url": "https://www.dnevnik.bg/sport/2018/07/21/3285405_budeshteto_na_shtangite_i_boksa_v_olimpiiskata/", "text": "Бъдещето на вдигането на тежести и бокса като олимпийски спортове не е гарантирано, обяви президентът на Международния олимпийски игри (МОК) Томас Бах. Заради скандалите в двата спорта те могат да отпаднат от олимпийската програма съответно за игрите през 2024 и 2028 г. По-критична е ситуацията с щангите, които са разкъсвани от проблеми с допинга. През октомври двете водещи сили вдигането на тежести - Русия и Китай,  бяха изхвърлени от спорта  заедно с още седем страни - Турция, Украйна, Казахстан, Беларус, Молдова, Армения и Азербайджан. Боксът рискува мястото си  в олимпийската програма заради подозрения в корупция и уреждане на мачове на ръководно ниво. Миналата година започна разследване срещу Световната боксова асоциация (AIBA), което се ръководи от председателя на Етичната комисия на МОК Пакерт Жерар-Запели. Сред най-сериозни проблеми, които МОК отчита, е назначаването на узбекистанеца Гафур Рахимов за президент и съмненията в манипулиране на мачове по време на олимпийските игри в Рио де Жанейро през 2016 г. Рахимов е свързван с организираната престъпност, но въпреки това  беше избран за временен президент на AIBA . \"Мястото на вдигането на тежести в програмата на Париж 2014 си остава условно. Имаме нужда да видим по-голяма подкрепа от федерациите към международната федерация за една нова и по-сериозна борба с допинга\", каза Бак. Той добави, че \"МОК си запазва правото да не включи бокса в игрите през 2028 г.\". В същото време германецът заяви, че в близко бъдеще електронните спортове няма да станат олимпийски. В събота ще се проведе форум с участието на ръководителите на МОК, на който \"ще бъдат обсъдени всички въпроси с буквата е\". \"Ще отидем на тази дискусия без никакви предразсъдъци. Все още има широк кръг от въпроси по тази тема и все още няма единомислие по най-съществения - спорт ли е това?\" \"Моето мнение е, че тези професионални играчи се подготвят и състезават по начин, който може да бъде сравнен с традиционните спортове. Нужни са концентрация, бърза реакция, тактически познания. Те трябва да бъдат силни не само психически, но и физически\", продължи Бах. \"Не всички обаче са съгласни с това, а дори да бяха, след това ще изникне нова серия въпроси. Само за професионалисти ли да бъде, или и за тези, които седят на дивана вкъщи, ядат чипс и играят десетина минути на ден? Какъв тип игри да бъдат включени? След това, кой ще бъде нашият партньор - създателите на игрите, организаторите на шампионата, отборите? Кой може да гарантира, че правилата ще се спазват? Без допинг тестове? Те казват, че не са нужни, защото не оказва влияние. Чувал съм това извинение и от други. Ще е необходимо време. Докато не отговорим на всички тези въпроси, няма смисъл да говорим за мястото на електронните спортове в олимпийската програма\", каза още президентът на МОК.", "date": "2018.07.21", "title": "Бъдещето на щангите и бокса в олимпийската програма e под въпрос"}
{"url": "https://www.dnevnik.bg/bulgaria/2018/07/21/3285412_bsp_nareche_tvorcheski_vandalizum_prevrushtane_na/", "text": "Непростим творчески вандализъм е превръщането на стихове на Никола Вапцаров в долнопробна чалга, каза днес лидерът на БСП – София Калоян Паргов по време на възпоменателния митинг-поклонение по повод 76 години от разстрела на поета и неговите съратници Антон Попов, Антон Иванов, Петър Богданов, Георги Минчев и Атанас Романов. \"Наш дълг, като потомци, е да не допускаме световният поет Никола Вапцаров, за пореден път, да бъде разстрелян. Не само трябва да запазим \"Моторни песни\" в учебниците, но и да съхраним смисъла на неговата гениална поезия\", каза в словото си Паргов. Той призова да не се допусне изкривяване на фактите за фашизма и да се омаловажи подвига на борещите се срещу него.", "date": "2018.07.21", "title": "БСП нарече творчески вандализъм превръщане на стихове на Вапцаров в чалга"}
{"url": "https://www.dnevnik.bg/bulgaria/2018/07/21/3285417_bsp_predloji_plan_za_upravlenie_na_stranata_koito_ne/", "text": "Не предлагаме алтерантива на ГЕРБ, а алтернатива на системата, каза лидерът на БСП Корнелия Нинова по време на Националното съвещание на партията, на което беше представена програмата за управление \"Визия за България\", предаде агенция \"Фокус\". Нинова обяви, че партията се обръща към всички българи, като претендира, че ще сложи край на прехода и ще очертае друг път за развитие на България. Нинова призова, който с каквито сили и компетенции разполага, да се включи в този процес. Като виждане на партията тя посочи връщането на държавата в стратегическите сектори за живота на българите – производство, земеделие, енергетика, здравеопазване, енергетика, образование, социални системи, наука и култура. При разработването на документа екипите са били посъветвани да не се стъписват пред имена и групировки, а да мислят за интереса на българина и за суверенитета на България, подчерта Нинова. Безплатни детски градини и забрана на концесии \"Не на джендър идеологията в българските училища – нека развиваме традиционно и електронно обучение\", каза още лидерът на БСП. Тя допълни, че за левицата семейните ценности са по-скъпи от третия пол. Нинова поиска образователна система, адаптирана и обърната към дигиталното поколение. Според нея държавата се е оттеглила от образованието и науката и трябва си поеме ролята. \"Предлагаме – безплатни детски градини, един учебник за един клас в цялата страна. Общественият ресурс да отива за държавните и общински училища\", каза още лидерът на БСП. Част от програмата на БСП е и спиране на разграбването на националните богатства. Нинова обяви, че твърдението, че държавата е лош стопанин се е изтъркало. \"Разбира се, че ние сме за това да има равнопоставеност на държавната, общинската собственост. Живеем в съвременен свят, балансът беше тотално нарушен. Равновесието трябва да бъде възстановено\", каза лидерът на БСП. Тя поясни, че онези стратегически обекти, които днес са забранени за приватизация, трябва да бъдат забранени и за концесия. \"Концесиите на плажовете трябва да се премахнат, а на дървесина в държавните горски стопанства - да се забранят\", допълни депутатът от левицата Петър Кънев. Не на вноса на работна ръка Нинова отчете, че предложеният план за развитие на индустрия и производство има проблем, който може да го спъне и това е недостигът на кадрите. \"Голяма грешка е да се смята, че мигрантите ще ни решат въпроса с работната ръка. Държавата върви по пътя на най-лекото съпротивление. Нямаме – ще си внесем. Не, нямаме ще си произведем – български кадри и работна ръка\", обяви Корнелия Нинова. Според нея държавата трябва да инвестира в знанията и уменията на необходимите кадри. Нинова призова за намаляване на ДДС върху храните и въвеждане на таван на земеделските субсидии, защото \"десетина фамилии в България владеят земеделската земя и получават най-високия процент от субсидиите\". Нинова иска дискусия за влизането в еврозоната По отношение на влизането на България в Еврозоната Нинова посъветва, \"да забавим ежедневното и непрекъснато напиране да ни приемат\". Лидерът на БСП обяви, че по принцип левицата на свой конгрес е подкрепила този ход, но сега Нинова призова отново да се отвори темата. \"Предлагам да отворим тази дискусия, въпреки решението на Конгреса и ако стигнем до друго по-разумно, по-полезно и по-важно на народа, за България и за националния ни интерес, нищо не пречи да се съберем и да го ревизираме, но нека да го говорим. Досега го приемахме- решено е от Конгреса и край. Не, животът, условията и нещата се промениха и ние трябва да сме адекватни към тази промяна\", е мнението на Нинова. Обединяване на лечебните заведения по региони В областта на доходите визията на БСП е за въвеждане на скала на прогресивно данъчно облагане. По отношение на пенсионерите, Нинова заяви, че се търси разговор най-накрая да се преизчислят всички пенсии. Левицата предлага във всеки регион лечебните заведения да се обединят в холдингова структура и да се намали ДДС за лекарствата. БСП иска също държавата да се намесва в определянето на цените на лекарствата. За частните болници пък се предлага да се отпишат от търговския регистър, да станат само лечебни заведения и тогава да получават пари от НЗОК. Нормализиране на отношенията с Русия и диалог с Вишеградската четворка Според Нинова страната трябва да има външна политика с характер, стъпила на националния интерес. Тя каза, че българският национален интерес изисква да нормализираме отношенията си Русия. \"Българският национален интерес диктува балансирана политика със САЩ, Европа, Русия и Китай\", коментира лидерът на БСП. Нинова предложи за дискусия темата за Висшеградска четворка. \"Сигурна съм, че сега ще има много бурна реакция срещу това, но ви уверявам, че само след една година две противниците на този вид политики ще се убедят, че съм права\", поясни Нинова. В заключение лидерът на левицата обобщи, че \"Визия за България\" събира само предложения. \"Това са идеи, предстои много работа, за да могат те да станат национално съгласие по ключови сектори за България и нашия живот. Идваме с тях при вас\", завърши Нинова.", "date": "2018.07.21", "title": "БСП иска нова смяна на системата без съобразяване с имена и групировки"}
{"url": "https://www.dnevnik.bg/sport/2018/07/21/3285414_petima_osnovni_igrachi_sa_pod_vupros_za_svetovnoto_po/", "text": "пПетима основни играчи от мъжкия национален отбор по волейбол са под въпрос за световното първенство, на което България е съдомакин с Италия. Шампионатът ще се проведе от 10 до 30 септември. По регламент селекционерът Пламен Константинов трябва да обяви окончателния си състав до 31 юли. Това поставя под съмнение участието на разпределителя Георги Братоев, посрещачът Тодор Скримов, диагоналът Боян Йорданов и централните блокировачи Николай Николов и Теодор Тодоров. Още през май пък стана ясно, че водещият български реализатор - Цветан Соколов,  ще пропусне световното заради операция в коляното. \"Големият ни проблем са датите и сроковете за заявяване на играчи. Трябва да обявим група от 22 души до края на месеца, а ние за поне пет-шест човека не знаем дали ще могат да помогнат\", каза Константинов при събирането на отбора за подготвителен лагер на Белмекен. \"Едва ли ще се изясни ситуацията в близките дни. Трябва да дублираме състезателите с контузии с поне по един човек на тези постове. Нямам пост без проблеми освен на либерото. В един момент ще трябва да направим някакъв избор\", допълни треньорът. В понеделник Братоев заминава за прегледи във Франция. Той има фрактура в глезена. \"Не е много ясно положението. Откакто полчуих контузията, две седмици почивах, след това поиграх малко и имах болка, направих резонанс и открихме фрактура. Преди пет дни направихме контролен резонанс, на който се вижда, че фрактурата изобщо не е мръднала и не зараства. Искам да участвам на световното, но на този етап няма ясна информация дали ще мога да играя, без да се оперирам, или ще трябва веднага да се оперирам\", обясни разпределителят. С отбора вече тренира разпределителят Иван Станев. В близките дни ще се присъедини и посрещачът Мирослав Градинаров, който при необходимост може да бъде използван и като център. \"Вие видяхте и в Лигата на нациите, че едно планираш, а друго се получава. Но ние от очакванията и напрежението не можем да избягаме. Естествено, че като играеш вкъщи, независимо от проблемите, има очаквания и хората искат да се постигне добър резутлат. Ако не можеш да се справиш с това и да играеш близо до потенциала си по напрежение, значи не ставаш за такова ниво спорт\", добави Константинов. В същото време двамата от водещите български играчи намекнаха, че ще се оттеглят от националния тим след световното първенство - Виктор Йосифов и Теодор Салпаров. \"Тялото ми дава ясни сигнали, че не може да издържа на този ритъм. Последните десет години съм общо взето без почивка. Не съм просукал шампионати, клубни турнири, национален отбор. Колкото и да имам желание да съм тук и да играя, в един момент е неизбежно (да се оттегля)\", заяви Йосифов. \"Сега трябва да направим колектив, да играем заедно като отбора и да си помагаме, защото с всички тези контузии голяма част от класата на обтора се отслаби\", каза още капитанът на отбора. Салпаров допълни: \"Най-важното е да оцелеем и да не се контузим до световното, защото всяка година играем четирима-петима основни играчи на тези големи форуми и това е тежко е за нашия отбор.\"", "date": "2018.07.21", "title": "Петима основни играчи са под въпрос за световното по волейбол"}
{"url": "https://www.dnevnik.bg/photos/2018/07/21/3285427_snimka_na_denia_nai_-_mladiiat_obitatel_na_zooparka_v/", "text": "Шестседмичен броненосец беше представен в зоопарка в Будапеща, Унгария.", "date": "2018.07.21", "title": "Снимка на деня: Най - младият обитател на зоопарка в Будапеща"}
{"url": "https://www.dnevnik.bg/bulgaria/2018/07/21/3285432_uduljavane_na_uchebnata_godina_za_sedmoklasnicite/", "text": "Нов график на учебното време и ваканциите предлага за обществено обсъждане Министерството на образованието и науката (МОН). В проекта на ведомството се предлагат и датите и дейностите по държавните зрелостни изпити, националното външно оценяване и изпитите за придобиване на професионална квалификация през следващата учебна година. Това съобщава пресцентърът на ведомството, цитиран от Дарик радио. Следващата учебна година е първата година, в която по учебен план седмокласниците ще учат 36 учебни седмици, т.е. за тях учебните занятия ще приключат на 28 юни. Досега те учеха до 15 юни.  С графика за изпитите се предлага матурите в 12-и клас да останат на същите дати - първата по български език и литература от майската сесия да бъде на 21 май 2019 г., а втората - по предмет по избор - на 23 май 2019 г. Държавните зрелостни изпити по желание ще са в периода 28 май - 31 май 2019 г., предвижда проектът. Предлага се в сесията август - септември 2019 г. изпитът по български език и литература да е на 28 август 2019 г., вторият задължителен - на 29 август, а изпитите по желание - в периода 30 август - 4 септември. Датите на националните външни оценявания се определят всяка година и за следващата проектът предвижда изпитът по български език да е на 17 юни 2019 г., а по математика - на 19 юни 2019 г. Подаването на документите за участие в приема за гимназиите ще е от 3 до 5 юли 2019 г. Резултатите от първото класиране на учениците трябва бъдат обявени до 11 юли 2019 г., от второто класиране до 18 юли, а обявяването на незаетите места след втори етап на класиране ще бъде на 23 юли. Промяна се предлага и за външните оценявания за четвъртокласниците - на 9 май 2019 г. ще се състои изпитът по \"Човекът и обществото\", а на 10 май - по \"Човекът и природата\". Проверката на знанията по български език и литература е предвидена за 14 май, а по математика - за 16 май 2019 г. Оценяването на дигиталните компетентности на учениците от десети клас ще е в периода 10-14 юни 2019 г. Държавните изпити по теория на професията и специалността за придобиване степен на професионална квалификация ще са на три сесии - през януари, юни-юли и септември. Те са в зависимост от това, кога желаещите са придобили право да ги положат.", "date": "2018.07.21", "title": "Удължаване на учебната година за седмокласниците предвижда проект"}
{"url": "https://www.dnevnik.bg/ot_vas/novini_ot_vas/2018/07/21/3285418_bial_slon_v_centura_na_sofiia/", "text": "Джунглата се забелязва и от самолетите които кацат в София.", "date": "2018.07.21", "title": "Бял слон в центъра на София"}
{"url": "https://www.dnevnik.bg/bulgaria/2018/07/21/3285435_ima_dokazatelstvo_che_provokaciite_v_sharkovo_sa_po/", "text": "Имаме видео доказателство, че провокациите, които се случат в село Шарково, са по \"екшън план\", иницииран от Корнелия Нинова, каза бившият народен представител от ГЕРБ Антон Тодоров по време на извънреден брифинг, съобщи агенция \"Фокус\". Става въпрос за протестите на фермери, които подкрепени от хора от различни части на страната, не допуснаха да бъдат евтаназирани потенциално болни от чума животни. Тодоров обяви, че в социалните мрежи има видео, от което става ясно, че човек, който е сред най-активните, пречещи на органите на реда да влязат в огнището на чумата, е получил разписан \"екшън план\" от Корнелия Нинова какво да се прави. \"Ако се докаже, че провокациите в Шарково са инициирани от Корнелия Нинова, ще сезираме прокуратурата, защото това е заплаха към националната сигурност\", каза на същия брифинг депутатът от ГЕРБ Тома Биков. \"Очакваме отговор веднага от г-жа Нинова. Тя трябва да отговори на следните въпроси - познава ли този човек и общувала ли е с него във времето, в което самата тя присъстваше в Странджа. Поддържала ли е контакти с други хора от групите, които организираха провокации в Странджа, и с хора, които отидоха там с луксозни автомобили и възпрепятстваха органите да си свършат работата? Давала ли е задачи на организаторите как да действат?\", допълни той. Пред журналисти в НДК, където представи  визията на БСП за бъдещето на България , Нинова отказа коментар по темата, с аргумента, че не това е темата на деня.", "date": "2018.07.21", "title": "Има доказателство, че провокациите в Шарково са по план на Нинова, обявиха от ГЕРБ"}
{"url": "https://www.dnevnik.bg/sport/2018/07/21/3285433_rukovodstvoto_na_milan_beshe_smeneno/", "text": "Бившият главен изпълнителен директор на италианската енергиен гигант Eni Паоло Скароло е новият президент на \"Милан\". 71-годишният бизнесмен, който ръководеше компанията от 2006 до 2014 г., беше избран на поста днес на заседание на новите главни акционери във футболния клуб. Американският хеджфонд \"Елиът мениджмънт\" пое управлението на седемкратните шампиони на Европа, след като собственикът  Юнхун Ли  не успя да върне  заема, който фондът му отпусна  при закупуването на клуба от Силвио Берлускони през 2017 г. Китаецът  е освободен като президент. С него си тръгва и главният изпълнителен директор Марко Фасоне. \"Решението влиза в сила с незабавен ефект. Паоло Скароло ще наблюдава временно управлението на клуба до назначаването на главен изпълнителен директор\", заявиха от клуба. На заседанието беше избран и нов борд на директорите. В него влизат Скароло, Марко Патуано, Джорджо Фулани, Стефано Чочирио, Салваторе Черкионе, Алфредо Гарса, Джанлука Д'Аванцо и Франк Туил. Последният е представител на \"Елиът мениджмънт\" и помогна на клуба за  успешното обжалване на забраната за участие в европейските клубни турнири. \"Бордът ще се събере в скоро време, за да прегледа нов бизнес план за клуба, който представя конкретни стъпки за връщане в Шампионската лига. Бордът ще гласува и нов план за бюджета, чиято цел е да засили конкурентността на състава в съответствие с изискванията на финансовия феърплей на УЕФА\", заяви още новото ръководство на \"Милан\". \"Елиът\" вече ясно показа своята силна подкрепа към клуба с намерението да увеличи капитала с инжекция от 50 млн. евро. Вярваме, че днешните промени са фундаментални за постигането на дългосрочен успех\", завършват от клуба.", "date": "2018.07.21", "title": "Ръководството на \"Милан\" беше сменено"}
{"url": "https://www.dnevnik.bg/biznes/2018/07/21/3285458_trump_ne_se_opitva_da_vliia_na_valutnite_pazari_obiavi/", "text": "Президентът на САЩ Доналд Тръмп не се опитва да влияе на валутните пазари, заяви днес американският министър на финансите Стивън Мнучин, цитиран от \"Ройтерс\". Той повтори, че силният американски долар отразява силната американска икономика и е в дългосрочен интерес за САЩ. Пред репортери в Буенос Айрес американският финансов министър посочи, че той и Тръмп напълно подкрепят независимостта на американската централна банка. Американският президент през последните дни измени на традициите с критични коментари за силата на долара и паричната политика на Управлението за федерален резерв. Мнучин е в Буенос Айрес по повод започващата днес среща на финансовите министри и централни банкери от групата на Г-20. Сред участниците са управляващият директор на МВФ Кристин Лагард, президентът на Световната банка Джим Ким и шефът на Европейската централна банка Марио Драги, припомня БТА. Основното заседание ще се състои днес, като ще бъдат обсъдени рисковете и възможности в световната икономика. Второто заседание ще се занимава с развитието на пазара на труда и финансовата инфраструктура. Тези два въпроса са приоритетни за аржентинското председателство на Г-20 през тази година.", "date": "2018.07.21", "title": "Тръмп не се опитва да влие на валутните пазари, обяви министърът на финансите на САЩ"}
{"url": "https://www.dnevnik.bg/sport/2018/07/21/3285459_fetel_specheli_kvalifikaciiata_v_germaniia_hamiltun/", "text": "Пилотът на \"Ферари\" Себастиан Фетел спечели квалификацията за 11-ия кръг от Формула 1 - Гран при на Германия. Лидерът в шампионата постави нов рекорд на пистата \"Хокенхайм\" - 1:11.212 мин., за да стигне до 55-ия полпозишън в кариерата си. В неделя германецът ще може да нанесе важен удар в битката за световната титла с Люис Хамилтън. Световният шампион получи повреда в болида и отпадна още в първата фаза на квалификацията. Британецът ще потегли едва 14-и. Пилотът на \"Мерцедес\" изпусна един от завоите и мина с много висока скорост през високите бордюри и тревата. Веднага след това от отбора му казаха да спре колата, защото е получила повреда в хидравличната система. Той продължи да бута болида към бокса, но малко след това прие, че за него квалификацията е приключила. Съотборникът му в \"Мерцедес\" Валтери Ботас успя да се пребори за втората позиция, след като записа 1:11.416 мин. На втора редица ще са Кими Райконен и Макс Верстапен, които изостанаха съответно с 0.335 сек. и 0.610 сек. от Фетел. Пети и шести ще стартират пилотите на \"Хаас\" Кевин Магнусен и Ромен Грожан. Нико Хюлкенберг и Карлос Сайнц класираха двата болида на \"Рено на седма и осма позиция. Шарл Леклерк (\"Заубер\") и Серхио Перес (\"Форс Индия\") допълниха топ 10. От последна позиция ще потегли Даниел Рикардо.  Пилотът на \"Ред бул\" получи 20 места наказание  на стартовата решетка, след като за трети път през сезона смени хибридна система, батерия и електронен блок.", "date": "2018.07.21", "title": "Фетел спечели квалификацията в Германия, Хамилтън повреди болида и ще потегли 14-и"}
{"url": "https://www.dnevnik.bg/sviat/2018/07/21/3285475_s_ogromno_zakusnenie_i_dvoino_po-goliam_bjudjet_v/", "text": "След 15 години строеж и седем годишно закъснение, белязано със спорове, днес беше открита нова линия на метрото в Амстердам, минаваща под някои от най-важните исторически забележителности на града, предаде ДПА, цитирана от БТА. Линията \"Север – Юг\" е дълга около 9 километра и свързва северната част на града с центъра и южната част. \"Това е голяма стъпка към бъдещето на града\", каза кметът на Амстердам Фемке Халсема при откриването. Метролинията е един от най-спорните строителни проекти в холандската история, като струва около 3 милиарда евро, което е над два пъти първоначалния бюджет.", "date": "2018.07.21", "title": "С огромно закъснение и след двойно оскъпяване в Амстердам се откри нова метролиния"}
{"url": "https://www.dnevnik.bg/razvlechenie/2018/07/21/3285206_zvezdite_na_mamma_mia_otnovo_zaedno_posochiha/", "text": "На световната премиера на филма \"Mamma mia! Отново заедно\", която се състоя в Лондон преди няколко дни, актьорите и екипът разказват в интрвю за \"Ройтерс\" кои са любимите им песни от репертоара на шведската група ABBA. Актрисата и певица Шер посочи хита  . Лили Джеймс, която играе младата Дона Шеридън в продължението на филма, казва, че любима нейна песен е  , макар тя да не е сред най-популярните на групата. \"Пея я във филма и мисля, че хората ще се влюбят в нея. Наистина е красива.\" Кристин Барански, която отново изпълнява ролята на Таня, казва: \"Всички обичат   нали?!\" Авторът и продуцент на мюзикъла   Джуди Краймър посочва баладата   като любима. \"Тя беше моето вдъхновение да направя сценичното шоу и да поканя Мерил Стрийп за главната роля [в първия филм през 2008 година].\" Саундтракът \"Mamma Mia! Отново заедно\" излезе седмица преди премиерата на филма (Анимато Мюзик/Universal Music Group). Музикален продуцент на проекта е Бени Андершон от ABBA и във филма звучат някои от най-емблематичните и обичани песни на легендарната група, изпълнени от актьорите.", "date": "2018.07.21", "title": "Звездите на \"Mamma mia! Отново заедно\" посочиха любимите си песни на ABBA"}
{"url": "https://www.dnevnik.bg/bulgaria/2018/07/21/3285148_obshto_630_mobilni_ekipa_boriat_bitovata_prestupnost/", "text": "Общо 630 мобилни екипа се борят с битовата престъпност. Това се разбира от отговор на вътрешния министър Валентин Радев след въпрос на Атанас Стоянов (\"Обединени патриоти\"). Екипите организират посещения и срещи на място в малките населени места, като осъществяват и прием на граждани за получаване на информация, свързана със състоянието на обществения ред и противодействие на престъпността. Те получават сигнали за нарушения на реда и за престъпления, за нарушения на Закона за движение по пътищата, както и сигнали, които налагат предприемането на действия от други компетентни институции. Освен големия брой полицаи, занимаващи се с битовата престъпност, след промяна от началото на годината в Закона за частната охранителна дейност кметовете на общини могат да сключват договори за частна охрана на цели села и градове. Това означава, че общините за собствена сметка ще могат да наемат частни охранители, които да защитават от противоправни посегателства върху имуществото и населението, което по принцип е прерогатив на МВР. За противоречивото възприемане на промяната четете  тук . През март директорът на Главна дирекция \"Национална полиция\" Христо Терзийски каза, че  д вестахилядната армия  на частните охранители е ресурс, който трябва да се впрегне в помощ на полицията.  От отговора на министъра се разбира още, че по негова инициатива са се провели редица регионални срещи с представители на местната власт - в Плевен, Ловеч, Благоевград, Шумен, Варна, Враца, Перник и др. Целта им е била предприемане на мерки за подобряване на обстановката, свързана с конвенционалната престъпност. На срещите са обсъждани възможности за допълнително взаимодействие, както и проблеми, свързани със спецификата на съответните региони. Министърът обяснява още, че поетапно общините изграждат системи за видеонаблюдение по утвърдени от МВР минимални технически параметри и функционалности, като целта е да се постигане пълно покритие на цялата страна. , обхващащи входно-изходни артерии, кръстовища, основни пътни артерии и др. В отговора си министърът дава и статистика за престъпленията против личността и собствеността като най-голям дял от битовата престъпност. Общият брой регистрирани през 2017 г. престъпления е 104 237. От тях 93 747, или Разкритите престъпления са 42 477, или 45.3%. За първото шестмесечие на 2018 г. са регистрирани 45 513 престъпления против личността и собствеността на гражданите, което е със 7 % по-малко спрямо същия период на 2017 г. Разкритите пък са 18 699 - 43% от регистрираните престъпления, или с 1.8 процентни пункта повече от първата половина на 2017 г. Сравнението само на престъпленията против личността изглежда така: 6.3% през 2018 г. при 5.3% за 2017 г. \"През последните години се очертава тенденция на намаляване на регистрираните престъпления. Основна част от тях са предимно против собствеността на гражданите: грабежи, кражби от апартаменти, къщи, вили, складове и гаражи, извършване на телефонни измами и измами на възрастни и самотно живеещи хора, автокражби. Обект на кражбите и грабежите са посочва в отговора Радев. Той уверява, че значително се подобрява кадровото и ресурсно осигуряване на оглавяваното от него министерство. МВР периодично обявява конкурси и назначава полицейски служители и разследващи полицаи. От май 2017 г. досега са назначени над 1700 полицаи, които преминават специализирана подготовка в Академията на МВР, отбелязва още министърът. Министърът допълва, че периодично се подменяли полицейските коли, както и екипировката на охранителна полиция и жандармерията. Реновирани били повече от 20 сгради на полицейски управления и пожарни. Открит бил и нов полигон за симулации и практически занятия на полицаи. Осигурено било и специализирано оборудване за провеждане на учебни занятия.", "date": "2018.07.21", "title": "Общо 630 мобилни екипа борят битовата престъпност"}
{"url": "https://www.dnevnik.bg/kultura/2018/07/13/3206218_otkus_ot_rukopis_nameren_v_saragosa_na_ian_potocki/", "text": "\"Ръкопис, намерен в Сарагоса\" или любов от първа буква! \"Ръкопис, намерен в Сарагоса\" е книга-предизвикателство, което поемат само заклети рицари от Ордена на думите. Тя е наслаждение, което изпитват само онези, чието съзнание е чисто и широко отворено. Тя е път, по който се тръгва с лек багаж. Тя е едно лукаво намигване, направено преди 250 години от поляк на име Ян Потоцки. Тя е галантна, вятърничава, философска, красива и понякога ужасяваща. Тя е океан от истории. Тя е всичко, което една книга трябва да бъде и нищо от онова, което сме очаквали. Готови ли сте да я отворите? Историята в романа е разказана от Алфонс ван Ворден - офицер от Валонската гвардия, който през 1739 г. тръгва към Мадрид, за да се присъедини към испанската армия. Странни обстоятелства отклоняват пътя му и го отвеждат в Сиера Морена, където в продължение на 66 дни той живее на границата между съновидението и реалността, познатото и непознатото, християнството и исляма, лудостта и здравия разум. Среща зли духове в тела на обаятелни жени, кабалисти, разбойници, принцеси и записва разказите им, в които се преплитат митове, апокрифи, религии и философии. Резултатът е калейдоскоп от истории, които понякога излизат извън контрол. Изненадващи събуждания под бесилките, на които висят братята Зото. Съзвездия, които слизат на земята, за да погъделичкат нечии крака. Мъже, които се оказват жени и жени, които са всъщност мъже. Връзки, които противоречат на морала. Блудства. Приятелства. Влюбвания. Противоестествени, свръхестествени или точно обратното – ще решите сами. \"Ръкопис, намерен в Сарагоса\" е книга, която можеше да е написана и вчера. Книга, която напомня на \"Декамерон\" и \"Хиляда и една нощ\". Книга, в която историите са пълни с готически ужас, вълшебни приключения и удивителни персонажи. Всяка от тях може да бъде прочетена поотделно, но заедно съставят безценен и ненадминат роман, където любовта и толерантността побеждават моралния фанатизъм и лицемерието. Почти три века по-късно, обградени не от магии и инквизитори, а от смартфони и политически лидери, все още копнеем за тези победи, нали? Полският режисьор Войчех Йежи Хас прави филм, базиран на романа на Ян Потоцки. Той излиза през 1965 г. и жъне забележителен успех в Полша и останалите европейски комунистически държави. Години по-късно е открит от Мартин Скорсезе и Франсис Форд Копола, които насърчават разпространението му в Америка. Превод от френски Георги Цанков Историята на демоничния Пачеко Роден съм в Кордоба; баща ми живееше в охолство. Преди три години почина майка ми. Отначало моят баща изглеждаше безутешен, но няколко месеца по-късно, когато му се наложи да замине за Севиля, се влюби в младата вдовица Камила де Тормес. Тази личност не се ползваше с особено добра репутация, много приятели на баща ми се опитваха да го отклонят от страстта му, но сякаш напук на тях той се ожени за нея две години след смъртта на моята майка. Сватбата си отпразнуваха в Севиля и по-късно баща ми се завърна в Кордоба с Камила, новата му невеста, и със сестра й, която се наричаше Инезила. Поведението на мащехата ми напълно оправда разнасящите се за нея слухове. Още щом се появи в нашия дом, тя започна да ми хвърля нежни погледи. Те обаче не предизвикаха в мен ответни чувства; влюбих се безумно в сестра й Инезила. Скоро страстта ми се усили до такава степен, че коленичих пред баща ми и започнах да го умолявам да ми я даде за жена. Татко ласкаво ме вдигна и рече: - Синко, забранявам ви да мислите за подобен брак по три причини. Първо, не е прилично да се окажете шурей на собствения си баща. Второ: светите канони на Църквата не допускат такива сватби. И трето: не искам да се жените за Инезила. След като изброи трите причини, баща ми се обърна и се отдалечи. Усамотих се в стаята си и се предадох в обятията на отчаянието. Когато научила от съпруга си каква е работата, мащехата ми дойде при мен и се опита да ме убеди, че напразно страдам; макар да не ми бе разрешено да стана мъж на Инезила, спокойно съм можел да бъде неин кортехо, което ще рече любовник, и че тя била готова да уреди нещата. Същевременно обаче ми разкри, че е влюбена в мен и изтъкна каква жертва принася, отстъпвайки ме на сестра си. Жадно слушах тези ласкателни за слуха ми слова; но Инезила беше толкова скромна, че ми се струваше невъзможно някой да успее да я убеди да сподели обичта ми. Точно по това време моят баща се отправи за Мадрид, където се надяваше да си изпроси длъжността корехидор на Кордоба и взе със себе си своята съпруга и нейната сестра. Това пътешествие трябваше да продължи не повече от два месеца, но за мен, който не можех да дишам и ден без Инезила, времето течеше непоносимо бавно. В края на втория месец получих от баща ми писмо, в което той ми нареждаше да тръгна да го посрещна и да го чакам във Вента Кемада, в подножието на Сиера Морена. Няколко седмици преди това не бих дръзнал да пресека Сиера Морена, но сега, след като току-що бяха обесили двамата братя на Зото, бандата му се беше разпръснала и пътищата станаха безопасни. Тръгнах от Кордоба към десет часа сутринта и отидох да преспя в Андухара, при най-приказливия ханджия в цяла Андалусия. Разпоредих се да ми приготви обилна вечеря и половината храна изядох, а останалата част запазих за из път. На следващия ден се подкрепих с остатъците в Лос Алкорнокес и вечерта пристигнах във Вента Кемада. Баща ми все още го нямаше, но тъй като ми беше наредил да го чакам, охотно изпълних желанието му, понеже странноприемницата се оказа просторна и удобна. Собственикът, някой си Гонсалес от Мурсия, добряк, макар и голям хвалипръцко, обеща да ми приготви вечеря, достойна за знатен благородник. Докато той си вършеше работата в кухнята, аз отидох да се поразходя по брега на Гвадалаквивира, а когато се върнах, се убедих, че вечерята наистина е превъзходна. Щом се нахраних, казах на Гонсалес да ми спретне леглото Забелязах, че се смути и измърмори нещо неразбираемо. Накрая призна, че странноприемницата е превзета от привидения, а той и семейството му прекарвали нощите в малка ферма край реката и добави, че ако искам непременно да преспя, ще ми постеле легло до неговото. Това предложение ми се стори неуместно – казах му да върви да спи където ще, но да ми изпрати преди това слугите ми. Той се подчини и се оттегли поклащайки глава и присвивайки рамене. Бързо-бързо слугите ми доприпкаха; те също бяха чули приказките за привидения и се опитаха да ме убедят да спя във фермата. Доста рязко отклоних съветите им и се разпоредих да ми подготвят легло в стаята, където бях вечерял. Подчиниха се неохотно и когато леглото беше застлано, отново започнаха със сълзи на очи да ме молят да отида да нощувам във фермата. Раздразнен от настойчивостта им, си позволих определени жестове, които ги накараха да побягнат. Тъй като не бях свикнал слугите да ме събличат, лесно се справих без тях и си легнах. Те обаче се оказаха по-загрижени, отколкото заслужавах с грубото си поведение: бяха оставили близо до леглото запалена свещ, още една – резервна, два пистолета и няколко книги, които можеха да ме държат буден, но истината е, че вече се бях разсънил. В продължение на няколко часа ту четях, ту се въртях в леглото. Накрая чух звъна на камбана или на часовник, който отброи полунощ. Бях изненадан, тъй като не бях доловил звън до този момент. Тутакси вратата се отвори и видях мащехата си; тя беше с прозрачна нощница и държеше свещник в ръката си. Приближи се до мен, стъпвайки на пръсти, а с показалец пред устните си ми нареди да запазя мълчание, остави свещника върху нощната масичка, седна на леглото ми, грабна една от ръцете ми и рече: - Пачеко, настъпи мигът, когато ще мога да ви доставя насладите, които ви обещах. Преди час пристигнахме в странноприемницата. Вашият баща отиде да спи във фермата, но щом разбрах, че сте тук, измолих разрешение да прекарам нощта заедно със сестра ми Инезила. Тя ви чака и е решена да не ви отказва нищо, но трябва преди това да ви осведомя за условията, които ще осигурят вашето щастие. Вие обичате Инезила и аз също ви обичам. Искам да ви събера, но нямам намерение да ви оставя сами, така че ще остана заедно с вас . Елате. Мащехата ми не ми остави време да й отговоря; хвана ме за ръка и ме поведе по дълги коридори, докато най-сетне стигнахме до врата, пред която тя се наведе и погледна през ключалката. Когато се насити на гледката, рече: - Всичко е чудесно; убедете се сам... Заех мястото й до ключалката и съзрях прелестната Инезила в леглото, ала тя беше ужасно далече от скромността, която бях свикнал да приемам за нейна даденост. Изражението на лицето й, учестеното дишане, пламналите от страст бузи, самата й поза – всичко говореше, че очаква появата на любовник. След като ме остави да се нагледам на воля, Камила каза: - Скъпи ми Пачеко, стойте до вратата; когато мигът настъпи, ще дойда да ви предупредя. Тя влезе вътре, а пък аз отново залепих око към дупката на ключалката и видях хиляди неща, които нямам волята да разкажа. Отначало Камила се разсъблече бавно, шмугна се в леглото при сестра си и й рече: - Клета ми Инезила, наистина ли искаш да имаш любовник? Бедно дете, не знаеш каква болка ще ти причини той! Най-напред ще ти се нахвърли, ще те опипа цялата и после ще те смачка, ще те прониже и разкъса. Решила, че е дала достатъчно наставления на своята възпитаничка, Камила отвори вратата, отведе ме до леглото на сестра си и се настани заедно с нас. Какво да ви разказвам за тази гибелна нощ: познах бездните на насладата и на похотта. Дълго се борех срещу съня и срещу природата, за да продължа до безкрайност тези дяволски съблазни. Най-сетне заспах и сутринта се събудих под бесилката на братята на Зото, лежах между полуразложените им трупове. Тук отшелникът прекъсна демоничния мъж и се обърна към мен с думите: - Е, какво, сине мой? Как ви изглежда? Струва ми се, че и вие бихте се вкаменили от страх, ако се бяхте озовали между обесените. Отвърнах: - Отче, обиждате ме. Благородникът не бива да се бои от нищо, особено когато има честта да е капитан от валонската гвардия. - И все пак, сине мой – прекъсна ме отшелникът, - чували ли сте подобно нещо да се е случвало и с някой друг? Поколебах се и отвърнах: - Отче, щом сеньор Пачеко е преживял това приключение, то би могло да се случи и с друг; все пак ще отсъдя по-точно, ако му наредите да продължи своя разказ. Отшелникът се обърна към обсебения и му рече: - Пачеко! Пачеко! В името на твоя Изкупител ти заповядвам да продължиш! Пачеко отново издаде зловещ вой и заговори: Бях като полумъртъв, когато побягнах от бесилката. Лутах се, без да зная накъде. Накрая срещнах пътници, които се съжалиха над мен и ме отведоха във Вента Кемада. Намерих там ханджията и моите слуги, изглеждаха страхотно разтревожени за съдбата ми. Попитах ги дали баща ми е нощувал във фермата. Отговориха ми, че никой не се е появявал. Не посмях да остана повече във Вента Кемада и поех по пътя за Андухара. Пристигнах там след залез слънце. Странноприемницата беше пълна; приготвиха ми постеля в кухнята и си легнах; ала не можах да заспя, тъй като нямаше как да изтръгна от ума си ужасите от предишната нощ. Бях оставил горяща свещ на кухненския тезгях, но тя изведнъж изгасна и тутакси усетих гибелен ужас, от който кръвта във вените ми се вледени. Нещо започна да тегли одеялото ми и чух тих глас, който мълвеше: - Аз съм Камила, твоята мащеха. Студено ми е, скъпи, направи ми място под завивката. - Аз съм, Инезила – намеси се и друг гласец, - позволи ми да легна при теб. Събрах всичките си останали сили и изкрещях: - Махни се, Сатана! Тогава гласовете се обадиха: - Защо ни гониш? Не си ли нашето мъжленце? Студено ни е. Ще запалим огън. Действително малко по-късно видях пламък в кухненското огнище. В помещението стана малко по-светло и открих не Инезила и Камила, а двамата братя на Зото – те висяха обесени в огнището. От това страшно зрелище едва не припаднах. Измъкнах се от леглото; изскочих през прозореца и хукнах да бягам през полето. За момент си помислих, че щастливо съм се отървал от ужасяващите призраци, но когато се обърнах назад, видях обесените да ме гонят. Плюх си на петите и скоро оставих братята далеч зад себе си. Обаче радостта ми беше кратка. Гнусните създания сякаш литнаха и се озоваха редом с мен. Продължих да тичам, но силите ми започнаха да ме напускат. Тогава усетих, че единият от обесените ме хвана за глезена на левия крак. Опитах се да се отскубна, обаче другият ми пресече пътя. Той се изпречи пред лицето ми, ококори страховити очи и изплези език, ален като измъкнато от огъня желязо. Помолих за милост, но напразно. С едната си ръка той ме сграбчи за гърлото, а с другата ми извади окото. На мястото му вкара огнения си език. Облиза ми мозъка, така че аз полудях от болка. Тогава другият обесен, който ме държеше за левия крак, включи в изтезанията и ноктите си. Отначало започна да гъделичка петата ми. След това чудовището изтръгна кожата, оголи нервите, почисти ги от кръвта и се опита да свири на тях като на музикален инструмент, но тъй като не издадох звук, който да му се понрави, натика палеца си в задколянната ми ямка, защипа сухожилията и започна да ги подръпва, сякаш настройваше арфа. Накрая превърна крака ми в нещо подобно на галска тамбурина. Дочувах демоничния му смях. Ужасяващата болка ме принуждаваше да крещя неистово, а неговият адски вой ми пригласяше. Дочувах стенанията на прокълнатите, имах чувството, че всяка моя фибра бива разкъсвана от зъбите на братята на Зото. Накрая изгубих съзнание. На сутринта пастири ме намерили насред полето и ме донесли в тази обител. Изповядах греховете си и в подножието на разпятието намерих известно облекчение от мъките си. В този момент демоничният отново изви ужасяващо и замълча.", "date": "2018.07.21", "title": "Откъс от \"Ръкопис, намерен в Сарагоса\" на Ян Потоцки"}
{"url": "https://www.dnevnik.bg/kultura/2018/07/21/3211003_1968_g_maskata_na_komunisticheskiia_rejim_se_propuka/", "text": "През 1968 г. Асен Игнатов публикува \"Тъга и порив на епохата\". Книгата е критикувана във вестника на БКП \"Работническо дело\" и е повод за уволнението му от университета. Четири години по-късно той бяга от България. По повод тези събития \"Дневник\" потърси литератора и дисидент Димитър Бочев - близък приятел на Асен Игнатов. - В онези кошмарни времена преподавателите във философско-историческия факултет на Софийския университет бяха разделени неофициално, но отчетливо, на два лагера. Единият - на старата, догматична гвардия, на неосталинистите, оглавяван от партийния секретар на специалност \"Философия\" Кирил Петров и неговия заместник Ленин Димитров. От другата страна беше лагерът на либерално настроените начело с Асен Игнатов. От студентите 90% останаха индиферентни към поляризацията, но 10%, между които и аз, се приобщиха към един от двата лагера. Това беше факултет, по-идеологизиран от всеки друг. На него партията гледаше като на собствена идеологическа школа, като на свой пиар. Ние не изучавахме философия, а партийна идеология. Държахме изпити по \"История на БКП\", \"История на КПСС\", \"Научен комунизъм\", \"Политикономия\". Наш пътеводител не бяха Платон и Аристотел, още по-малко Киркегор, Хайдегер, Ясперс, а марксистко-ленинско мислене. Асен Игнатов беше пътеводител. Той беше органично несъвместим със средата, беше необикновено ерудиран. За разлика от свои колеги, които ползваха само съветски източници, той ползваше германски и френски, \"оправяше се\" и с английския. Цялата тази артистичност, която носеше, бе в разрез с догматиката на идеологизираното мислене. Повечето преподаватели не знаеха дори книжовен български - те владееха по-скоро диалектите на местата, откъдето произхождаха. Заради това, че знаеше езици, получи покана за участие във световния младежки фестивал от партийното бюро. На него той гледаше като на възможност. И на фестивала, и в \"Тъга и порив на епохата\" изявленията му не бяха антикомунистически, бяха прокомунистически, но изказани на непартиен, некомунистически език. Не на марксистко-ленинския език. - Не, ни най-малко. Правеше го лицемерно. Но шило в торба не седи. - Да, точно така. Едно от есетата му в \"Тъга и порив...\" беше озаглавено \"Революция без граници\" и е посветено на Октомврийската революция, в което той я хвали. Но още със заглавието то възбужда гнева на ортодоксалните марксисти. \"Каква е тая революция без граници? Значи след Октомврийската революция има и друга?!\". Книгата му е пълна с подобни примери, от подобни примери гъмжат и изявленията му на младежкия фестивал. Фактът, че след това беше уволнен, изгонен от университета, говори сам по себе си. Когато го уволниха, зам.-декан на факултета беше Исак Паси. ДС праща Исак Паси при Асен Игнатов. Предава предложението на службите - уволнение с оставане в София или с изселване в Шумен. Асен предпочита да остане в София. Условието било той да си направи публична самокритика пред партийното събрание. Да каже, че се е подвел, без да съзнава, е станал оръдие на буржоазната идеологическа диверсия. Той го направи, каза всички тези неща. Аз го чаках в кабинета му. Той дойде след час и половина - пламнал, изпотен. Изми ръцете си, погледна ме и каза: Сега презираш ли ме? Каза, че го е страх, че хора примитивни, неинтелигентни, нецивилизовани, като имаше предвид ДС, могат да го арестуват, да се гаврят с него... Предупреди ме да внимавам какво говоря пред него: Никога няма да тръгна да те донасям доброволно, но ако ме арестуват, всичко ще си кажа. Благодарение на този компромис, който беше психологически и морално много тежък за Асен, не го изселиха от София, а учредиха за него нова длъжност - секретар на философския институт към БАН. По такъв начин ДС постигна две от своите централни цели. Едната беше да отлъчи Асен Игнатов от студентите. Втората - да го унижи, да го смачка, да му смаже достойнството. Какво по-унизително от това да се изправиш пред колегите си и да започнеш да се самооплюваш на специално свикан форум за целта... Светослав Минков има разказ, в който един учен в положението на Асен трябва да излезе пред партийното бюро и да си признае, че му е поникнала опашка. - Не го е казвал директно, но ми е намеквал, така че знаех. Например когато ме предупреди да внимавам какво да говоря пред него. Асен е бил поставен между чука и наковалнята. Той е бил много наплашен и изстрадал заради действията на властта и службите срещу него. Просто е поддал.  - Той вече беше секретар на БАН. Свиква се международен философски марксически конгрес в Брюксел. За България е въпрос на престиж да прати свой учен. Кого обаче, като работният език на симпозиума е френски. Само Асен знаеше. Не мога да знам интимните доводи на ДС, но теоретично има две възможности. По-малко вероятната е да са знаели, че той няма да се върне. По-вероятната, е да са решили, че след като си има някаква длъжност, скърпил си е филистерско битие, жена му е тук, ще се върне. Асен отива в Брюксел с цяла група от 7-8 човека от България. Излиза от хотела една сутрин, като казва на останалите, че ще купи вестници. Не купува вестници, а отива в първия полицейски участък и казва на дежурния, че е политически емигрант и търси убежище. Полицаят го пита къде му е багажът. Асен обяснява, че не го взел от опасение, че придружителите му са щели да се усетят и да го спрат. Вие сте на територията на НАТО, казал полицаят. Тогава Асен упълномощава двама полицаи да му съберат багажа от хотела. Започва да работи по една научна програма в католическия университет в Льовен. После отиде на моето място в \"Дойче веле\", но напусна и започна работа като научен сътрудник в институт в Западна Германия за проучване на Източна и Югоизточна Европа. - Либерални идеи, които изхождаха от човешките права, гражданските и духовните свободи, от духовните хоризонти. По този начин той никога не е формулирал тезите си, защото не можеше. Но ги е подсказвал, също както и неговите изявления на фестивала. Говорил е за НАТО като агресор. Ами как иначе да говори? Ако каже истината, че НАТО е военна организация, която защитава човешките права и гражданските свободи от варварството на комунизма, няма да излезе до края на дните си от затвора. - Този фестивал за партийния елит беше нож с две остриета. От една страна, беше средство за реклама на нашия комунистически строй и марксистко-ленинска идеология. Това беше целта и надеждата на партийния елит. Опасността беше, че чрез фестивала ще проникнат в България идеи и възгледи, които са отрова за всяко мракобесие, включително и комунистическото. Надделяха вижданията, че е по-добре да приемем фестивала, да бъде използван за пропагандни цели и да се вземат мерки, доколкото е възможно, да не се допуска на родна земя полуляризирането на буржоазни възгледи. Първо, те изгониха много народ от София, сред които бях и аз, както и професор Георги Фотев. (Аз дойдох все пак с риска, че ако ме хванат, ще ме върнат). Либерално мислещите очакваха, че ще видят един свят, който не познават. Почти никой от тях не беше посещавал западна държава. Ние не можехме да отидем при свободния свят, но той дойде при нас. По онова време цял Париж ехтеше от студентски бунтове, Пражката пролет, целият свободен свят беше обзет от демонстрации срещу войната във Виетнам, хипарското движение беше на гребена на вълната. Цялата планета вреше и кипеше и закипя и София. Чехословашката делегация дойдоха с коси до раменете и с поли над коленете - това беше забранено в България. Това е чисто визуално, но зад това седяха духовни свободи и човешки права. Чешките делегати скандираха \"Дубчек\", \"Свобода\" (имайки предвид президента Лудвиг Свобода). Скандираха и \"София, събуди се\". Това беше ужасно за партийната върхушка. - За Виетнам лесно - официалните комунистически медии съобщаваха за това и то на първа страница. За Пражката пролет - много по-трудно и главно чрез западните медии и българоезичните радиостанции - \"Свободна Европа\", \"Гласът на Америка\", Би Би Си и \"Дойче веле\". Тези радиостанции се слушаха с много по-жив интерес от радио 'Москва\". Все по-често се появяваха статии за \"заблудите на чешките другари\", за това, че те са се поддали на буржоазната идеологическа диверсия, за техните десни уклони. Общо взето, бяхме наясно. Единствената видима съпротива срещу нашия режим, единствената видима защита на Пражката пролет във факултета (който беше ключов) беше фактът, че в една мъжка тоалетна на втория етаж се появи издълбано върху хоросана на стената много дълбоко името \"Дубчек\". Откакто го прочетох за пръв път, забелязах, че посещенията на студентите и преподавателите в тоалетната зачестиха. Прислужничките се опитваха да го заличат и дълго време не успяха. Извикаха една бояджийска бригада, която изтърга всичко до тухла и го заличи. От една страна, е хубаво, че все пак някакъв намек за съпротива е имало, но от друга, беше ужасно, че тя беше свряна в тоалетните. Такива времена бяха. - Първо се набираха студенти и преподаватели, които знаят западни езици. Дори аз бях извикан по недоглеждане, защото знаех немски, но после вдигнаха ръце от мен. Тях ги инструктираха във факултетното бюро на комсомола, идваха лектори на ЦК на БКП, които даваха инструкции за поведение пред чуждестранните гости и как да участват в дискусиите. Те бяха да защитават нашата идеология, правата вяра, да дадат отпор. В тези указания на инструктори от ЦК на БКП и от ДС ни предупреждаваха не само за идейни опасности, но и за венерически болести. Сякаш всички дошли тук са сифилистици. При това говореха съвсем сериозно, а ние гледахме с насмешка. Показателно беше, че тогава ЦК на комсомола издаде брошура \"100 отговора на 100 въпроса\". Там бяха формулирани провокативните според властите въпроси, които евентуално чужденците ще зададат, и бяха написани и отговорите. Например - защо не можем да пътуваме на Запад. Отговорите бяха, че студентите просто нямат нужда да пътуват, защото в България се чувстват много добре, всичко им е осигурено. Когато някои искат да пътуват, могат, но организирано, главно до братските социалистически страни. Всичко това граничи с малоумие, но тя цялата партийна идеология граничи с малоумие. Неофициалните дискусии бяха най-голямото зло, най-опасни бяха личните контакти. Защото делегатите бяха хиляди и нямаше как всички да се контролират. На мен ми се струва, че режимът по-скоро загуби, отколкото спечели от фестивала. Ефектът беше, че колкото и да не искаха и колкото да се съпротивляваха партийните апаратчици, режимът в София и България малко или много се демаскира и разкри грозното си лице, маската се пропука. За фестивала дойдоха младежи от целия свят - това значеше, че те могат да пътуват по целия свят и всеки се питаше \"Защо ние не можем\", \"Защо не можем да напуснем и за миг най-добрия от световете?\".", "date": "2018.07.21", "title": "1968 г.: Маската на комунистическия режим се пропука"}
{"url": "https://www.dnevnik.bg/evropa/2018/07/21/3284025_da_kurmish_v_parlamenta_kakvo_e_pozvoleno_na_maikite/", "text": "Когато Джасинда Ардърн се върне в парламента на Нова Зеландия, след като стана вторият действащ премиер,  родила по време на мандата си , нейната дъщеря ще може да се гушка в майка си по време на дебати, разказва \"Ройтерс\". Този достъп, който почти не съществуваше преди година, е знак за опитите на много страни да направят парламентите си по-удобни за децата и техните родители. \"Мисля, че не свършихме достатъчно добра работа\", коментира Тревър Милард, председател на новозеландския парламент, който от време на време може да бъде видян да държи деца на други членове, докато надзирава разгорещен дебат. \"За майките... искам просто ясно да се разбере, че ще бъдем възможно най-приятелски настроени към техните бебета\", допълва той. Парламент за бебета Според експерти това да има някакво минимално количество жени лидери, нуждите на чиито деца са обслужени, е от ключово значение, за да се гарантира, че повече жени ще кандидатстват за позиции, предвид че те като брой са много по-малко от половината членове в парламентите по света. Напредъкът все още е непостоянен, въпреки че през последните години снимките на членове на парламента, кърмещи бебетата си в Австралия и Канада, станаха много популярни в социалните мрежи. Много парламенти, включително долната камара на британския законодателен орган, не допускат бебета, което е предизвикателство за кърмещите майки, чийто работен ден често започва рано, завършва късно и има малко почивки. През ноември например на японския депутат Юка Огата било наредено да напусне градския съвет, след като довела седеммесечния си син, за да покаже колко е трудно да се съчетават кариерата и децата. Политическите партии по света се борят с последиците от това бебетата да бъдат държани извън парламентите, особено когато присъствието на някой родител е ключово за осигуряването на желания резултат от гласуването. Например през април историческа промяна в последната минута на правилата в Сената на САЩ позволи на сенатора Тами Дъкуорт да доведе новородената си дъщеря, за да може да гласува против кандидата на президента Доналд Тръмп за ръководител на НАСА. \"Американските законодателни институции, създадени от и за мъже, все още догонват реалността - че законодателите днес са преди всичко и родители\", коментира Кели Дитмар, асистент в Центъра за американски жени и политика в университета \"Рутгерс\" в Ню Джърси. В Нова Зеландия на мъжете също е позволено да водят децата си в заседателната зала. Някои парламенти обмислят алтернативи, подобни на тези в шведския парламент, който предлага официален отпуск за родителите, включително за мъжете, а британската Камара на общините обсъжда споразумения за гласуване чрез упълномощено лице, за да се помогне на родителите. Детски столчета и площадки В Нова Зеландия представителите могат да използват център за грижи за деца и стаи с повивалници и играчки. Има също така детски басейн, а в кафенето на парламента има детски столчета. Председателят на парламента освен това нареди да бъде построена площадка до сградата. Парламентът в Нова Зеландия вече позволи на майките да водят децата си в заседателната зала, за да ги хранят, а председателят дори разшири това правило, като разреши на малките деца да присъстват по всяко време, за да бъдат близо до родителите си. Ардърн, която неочаквано разбра, че е бременна, само няколко дена преди да стане премиер през октомври,  роди първото си дете на 21 юни . Тя бе вторият действащ премиер, родил по време на мандата си, след министър-председателя на Пакистан  Беназир Бхуто .", "date": "2018.07.21", "title": "Да кърмиш в парламента: какво е позволено на майките депутати по света"}
{"url": "https://www.dnevnik.bg/sport/2018/07/21/3285338_fenklubut_na_levski_poiska_sreshti_sus_spas_rusev/", "text": "Феновете от Националния клуб на привържениците (НКП) на \"Левски\" настояха за среща със собственика на клуба Спас Русев. Отделно, те искат да разговарят и с бъдещия треньор, който и да е той, както и с футболистите. Поводът е информация в сайт, според която маскирани фенове са сплашили играчи на сините. Запалянковците отрекоха твърденията. \"Заради създалата се ситуация, а и преди всичко заради очевидно влошената атмосфера в отбора, Националният клуб на привържениците на \"Левски\" категорично настоява за спешна среща с основния акционер Спас Русев\", се казва в сайта на НКП. Председателят на фенклуба Степан Хиндлиян определи пред BiT информациите като \"силно преувеличени спекулации\". Според него целта е да се отклони вниманието от проблемите, довели до поредната криза в \"Левски\" и отново организираните запалянковци да бъдат изкарани виновни.. Хиндилян призна, че в четвъртък той е бил на \"Георги Аспарухов\" заедно с други запалянковци, но никой не е бил маскиран. Те имали разговор с изпълнителния директор Красимир Иванов. \"Бяха му зададени няколко въпроса. Ако кажа, че срещата е била ползотворна, би било малко преувеличено от моя страна. Не, не беше ползотворна. Поискахме чрез него да се видим - в рамките на следващата седмица по възможност, със собственика Русев и с човека, който отговаря за селекцията в \"Левски\" Вангелов. И втора среща, която да бъде между нас и новоназначения треньор, който и да е той, и футболистите на \"Левски\". Уговорката ни беше, че той ще отправи там, където трябва, тези наши желания\", заяви Хиндилян. Според разказа му след това част от феновете отишли във фитнеса и поговорили с някои футболисти. Играчите били попитани дали са си взимали заплати, на което отговорили, че \"една част е била платена, друга - не\", каза председателят на НКП. За среща с Русев  настоя и тръстът \"Синя България\" . И до момента обаче клубът запазва мълчание след сътресенията, предизвикани от  отпадането от Лига Европа . \"Левски\"  остава без треньор часове преди първия си мач . Сините гостуват тази вечер на \"Ботев\" в Пловдив. От клуба посочиха, че вратарят Божидар Митрев е освободен да отсъства в следващите дни заради предстояща тежка операция на баща му. Поради травми извън групата са Нашименто, Ривалдиньо, Хали Тиам и Серджиу Буш.", "date": "2018.07.21", "title": "Фенклубът на \"Левски\" поиска срещи със Спас Русев, бъдещия треньор и играчите"}
{"url": "https://www.dnevnik.bg/kultura/2018/07/21/3283826_bezrazlichieto_v_razomagyosaniia_sviat_otkus/", "text": "Безразличието е стрела, която пронизва ума и засяда в сърцето на този, към когото се проявява, като предизвиква всички възможни разновидности на болката или пък чувства като недоумение, обида, възмущение, яд, омраза, презрение, тревога, страх и т.н. Реакцията зависи от сърцето и ума, от характера, от цялостната личност и от отношението към този или тези, които проявяват безразличието. Безразличният е безсърдечен, бездушен, самомнителен и т.н. Най-трудна и по-рядко срещана е реакцията на безразличието да се отвърне с безразличие. Кой е способен да реагира на безразличието с безразличие и каква е картината на социалния живот на хората, в който цари взаимно безразличие, е възел от въпроси, нуждаещ се от изследване. Проявата на безразличие и неговото понасяне са две противоположни страни на феномена... ...  , дори в съвременните демократични общества, в които хартата за универсалните права и свободи на човека и гражданина не е къс хартия, а светоглед и императив на обществения живот, генерира в едни или други случаи високомерие и надменност на този или тези, чийто статус е по-висок по отношение на този или тези с по-нисък статус. По-високият социален статус се смята не без основания за резултат на лични усилия и качества, а не на някакво несправедливо обществено разпределение, респективно по-ниският статус е също въпрос на обективна справедливост. В действителност нещата не могат да са идеални, но ако принципно стоят по такъв начин, изправянето на нередностите е постоянна задача. Можем да поставим в скоби проблема за легитимните и нелегитимните социални неравенства. Социалният статус формира с течение на времето определен начин на смислово конструиране на жизнения свят и начина на възприемане на реалността. Високият статус произвежда високомерие, надменност и води до безразличие към хората с по-нисък социален статус, тъй като се смята, че тяхното положение се дължи на тях самите, или грубо казано на всекидневен език, \"да се оправят сами, както ние сме се оправили\" и толкоз. Където има социални неравенства има почва завистта, но също така и безразличието към изоставащите. Модерните общества се характеризират с непрестанна хоризонтална мобилност, но също така и с удивителна в много случаи вертикална мобилност. В условията на отварянето на обществата и процеса на глобализация мобилността се превръща във фундаментално условие за жизнеността на формите на социален живот и с основание Джон Ъри и други съвременни социолози говорят за мобилното общество. И все пак има място инертността на индивиди, социални групи и на цели общества, които остават безразлични към възможностите да инвестират усилия и да се възползват от възможности да променят социалния си статус. Пасивността се изразява в очаквания да получат помощи, да намерят начини за оцеляване. Такава нагласа, предизвиква безразличието на хора и институции, които иначе биха подпомогнали проявен стремеж към промяна. В комплексното общество съществуват структурни принуди, които от една или друга гледна точка изглеждат необходими или се смята, че за определен период от време, с оглед на стабилността на обществената система или по други съображения, не е възможно да бъдат отстранени, без това да има тежки негативни последици. Такива принуди изглеждат за потърпевшите зла участ, с която се примиряват, а примирението е страна на безразличие, което притъпява напразния стремеж да се променят обстоятелствата... ... , но и в предходни епохи за живелите в охолство съществува безразличие от пресищане. Безразличието не е по отношение на това какво да се консумира, а безразличие към всичко, защото консумирането е било единствена цел и смисъл на живота. Консумативната нагласа е по дефиниция фокусирана върху консумирането, което е единственото измерение на живеенето. Консумизмът води до закърняване на другите човешки потребности и интереси и – нещо повече – задушава развитието на нови потребности, интереси, обогатяването на чувствата, обогатяването на човешката личност, което е безкрайна възможност и задача. Пресищането има много разновидности. Едва ли има сфера на жизнена дейност, в която безмерната лакомия да не води до пресищане. Пресищането бива последвано от извращения, които са форма на безразличие към установени норми, приличие, стил на живот и т.н. Новото ни прави безразлични към вече старото и непотребното. Загубата на интерес към някого и към нещо ни прави безразлични към лицето или нещото. Непознатото, което е привлякло интереса ни и поражда любопитството ни, ни прави безразлични към вече познатото. Чувството за изчерпване, когато не просветват нови възможности и мотиви, поражда чувството на безразличие. Когато се натъкваме постоянно на неразбиране от другите, ни обзема безразличие. Трайното чувство на безсилие се трансформира в безразличие. Нежеланието е майка на безразличието. Ако някой не ни харесва, неговите усилия да се хареса се удрят в скалата на нашето безразличие... , а също така в епохи, които се характеризират с умора, инертност, декадентство, безперспективност и пр., е проявата на безразличие, когато и където то не е оправдано, и още по-лошо, когато се разпространява като епидемия. Равнодушието като социален факт, в смисъла на Дюркем, а не просто като отделни индивидуални прояви, е опасна социална патология (патологичен социален факт). През XX в., за да не се връщаме по-назад в човешката история, има чудовищни събития, неописуеми страдания, ужасни по размерите си жертви и разрушения, които биха били ограничени и дори избегнати, ако не са били предхождани от масово равнодушие към задаващи се опасности. Където има безразличие, има късогледство и други негативни чувства, и други обществени нагласи, обгърнати от разнообразни повърхностни чувства и настроения. Всяко време има своите оправдания за проявата на равнодушие/безразличие, което от вътрешна гледна точка дори не се определя като такова, но така или иначе, има бягство от отговорност, понякога на съвременниците към самите себе си, друг път на съвременниците към следовниците. Безразличието, равнодушието свързваме с цялостната личност, но от такава гледна точка стои въпросът относно последиците за личността в резултат от безразличието, което тя е проявявала и проявява. Краткият отговор е много горчив: безразличието обезличава човека и ако използваме гениалната метафора на Музил, той се превръща в човек без качества. Чехов определя равнодушието като \"преждевременна смърт\", тъй като е настъпил \"паралич на душата\". Това не е позволена в литературата хипербола. Когато се казва за безразличния пред трагичната участ на друг човек или хора, че е безсърдечен, това е неоспоримо вярно, защото такъв човек е лишен от сърце в общо-споделения смисъл, който имаме предвид в настоящето съчинение. . Последователността, която е една от главните човешки добродетели, за конформиста е предразсъдък. Конформистът е последователен единствено в непоследователността си. Той няма своя позиция и се нагажда към обстоятелствата, което означава безразличие към принципи, ценности, евентуални злоупотреби, несправедливост, нечестност, накърняване на нечие достойнство. Конформистът е погребал собственото си достойнство. Единствено важно за конформистите е илюзорният смисъл на безметежно функциониране, в което пасивността е убежище на заличената личност и лоно на емоционалната безцветност. Изборът на конформизма е избор на безразличието към себе си като самоценност, богатство и дълбочина на чувствата. Богатството и дълбочината на чувствата правят живота пълнокръвен и откриват жизнения свят като пъстър и чудесен свят, в който няма място за скука, празнота и движение в непоносим порочен кръг. Който не е безразличен към другите и към себе си, изпитва радостта и страданието, гордостта и срама, мъката и насладата, отчаянието и надеждата, страха и куража, отчаянието и надеждата, любовта и омразата и т.н.  се компенсира с функционалистките \"облекчения\", с бързите скорости във всяко отношение, безпроблемността на пространствените (физически) дистанции, непрекъснато увеличаване на средната продължителност на живота в резултат на медикализация на обществото и по други причини. И други постижения. Но те не са щастие, не създават уют за красив живот. Комерсиализацията има осево значение и е една от основните форми на рационализация. Днес проблемът на хората с увреждания е рационалната организация на помощите за тях, в т.ч. осигуряване срещу заплащане, естествено, професионални социални работници, система на приемни семейства за отглеждане на изоставени деца или деца без родители, респективно годни да отглеждат децата си биологични родители, системата на социално подпомагане като функция на социалната държава и т.н. Съпричастността като социално чувство и нагласа се заместват от рационалната организация. Половата любов се замества от сексуални връзки без любов. Динамиката на промените, високите скорости във всичко са създали рисков свят, в който въздържането от влизане в интимен свят като отбягване на прибързани стъпки, както и спонтанно преживяване без оглед на разумни съображения, наложени от характера на социалния свят, са еднакво рискове, или по-точно казано, не е възможно управляване на риск. Доверието може да се окаже глупава наивност, откровеността – капан, съчувствието и алтруизмът – жертва на мошеничество, спестяванията с лишения да са плячка на финансови измамници и т.н. Много е досадно да се апелира за съхраняване на хубавите чувства, като се остава във времена, които по всичко изглежда, че са отминали завинаги. Въпросът е възраждане в коренно променен свят, в който господството на безразличието прогонва всякаква уютност, на сърдечност и интимност, разстреляна от публичността, която няма граници. Човек няма къде да се уедини. Шум отвсякъде и навсякъде. В дома му нахлува глобалният свят чрез глобалните медии. В домодерните светове навсякъде има знаци, които упътват да се приближава пътникът или да стои настрана и надалеч, да продължава или да сменя посоката, има тайнствени събития и неща, има чудеса, зад видимото има нещо невидимо и т.н. Сега светът е разомагьосан. ...Има съществени разлики между безразличието на ниво междуличностни отношения или междучовешки отношения с оглед социални роли и статуси, от една страна, и безразличието в социален мащаб, тоест към социални групи и общности, на една част на обществото към друга, на една етническа, културна, езикова и т.н. общност към друга, на едно национално общество към друго, на мнозинство към малцинство и малцинства, на една раса срещу друга раса и т.н. Социално безразличие, почиващо и свързано с власт, произвежда социална дезинтеграция и рано или късно, предизвиква протести, социални конфликти, брожения и революции...   , общество, в което е напълно изкоренено безразличието, е утопия. Има горчиви опити да се реализират подобни утопии, което става неизбежно с насилия и жестокости, които, както е известно, остават неописуеми. Принципната невъзможност на човешки свят без отровните семена на безразличието не трябва да навява меланхолия, а да ни кара да отговаряме с дела на изискванията на деня, както се изразява по друг повод Вебер.", "date": "2018.07.21", "title": "Безразличието в разомагьосания свят (откъс от новата книга на Георги Фотев)"}
{"url": "https://www.dnevnik.bg/zelen/2018/07/21/3285154_purviiat_cheren_leshoiad_na_svoboda_v_bulgariia_shte/", "text": "Първата птица от вида черен лешояд пристига в страната този понеделник, за да бъде пусната в дивата природа в България. Тя ще носи името на известния български алпинист и зоолог Боян Петров. Това е част от програмата за възстановяването на изчезналия от страната вид, обясняват от \"Зелени Балкани\". Младата птица – заедно с още две лешоядчета от вида– са дарение от зоопарка \"Острава\". Всички те ще бъдат настанени в адаптационна клетка в Източна Стара Планина. Там те ще бъдат подхранвани и наблюдавани от разстояние, без да виждат хора, за да привикнат към местообитанието и дивата природа. След като са готови сами ще напуснат платформата за адаптация, наречена хак. Първата птица, която ще бъде настанена в хака в дивата природа ще бъде кръстена на българския алпинист и биолог Боян Петров. Приживе Боян Петров подкрепя много природозащитни каузи и екипът на \"Зелени Балкани\" е имал съгласието му да участва като лице на кампанията за посрещането на черните лешояди. За съжаление това не се случи след изчезването му при опита за покоряване на връх Шишапанга. Затова екипът решава да кръсти птицата на неговото име, както и да покани неговата съпруга и сина му на церемонията по посрещането й. \"Надяваме се, по този начин не само да почетем паметта му, но и по някакъв начин да продължим по този символичен начин неговата ангажираност към природозащитната кауза,\" обясняват от организацията. Младата птица ще бъде маркирана със сателитен предавател, който ще позволи нейното проследяване в дивата природа. \"Искрено се надяваме тя да се адаптира успешно за живота в естествената среда, като редовно ще ви информираме за нейното поведение в хака и след неговото напускане.\" Завръщането на лешояда  Завръщането на редките видове е дълъг и труден процес. Възстановяването на популациите на лешоядите в други европейски страни е отнело десетилетия. Екипът на \"Зелени Балкани\" и други екоорганизации работи повече от 15 години. Така природозащитниците успяват да възстановят популацията на белоглавия лешояд в два района, от които той беше изчезнал, а именно – Кресненския пролом и Стара планина. Следващата цел на съвместния им екип, както и на партньорите от Испания и Германия, е възстановяването на популацията на челния лешояд – който от десетилетия вече не гнезди в страната. За целта екипът работи от години за подобряване на условията на средата и отстраняване на заплахите за вида. Санитарите в природата  Лешоядите са изключително полезни птици, които играят ролята на санитари в дивата природа. Унищожавайки изцяло и обезвреждайки труповете на домашни животни те спестяват милиони на икономиката и частните стопани, тъй като обезмислят съществуването на инсинераторите, както и транспортирането на животните от цялата страна до двата същестуващи инсинератора – във Варна и Шумен.", "date": "2018.07.21", "title": "Първият черен лешояд на свобода в България ще носи името на Боян Петров"}
{"url": "https://www.dnevnik.bg/sport/2018/07/21/3285354_golemite_futbolni_kontroli_zapochnaha_s_pobeda_na/", "text": "Борусия\" (Дортмунд) победи \"Манчестър сити\" с 1:0 в първия мач от силния международен турнир за приятелски мачове International Champions Cup. Единственият гол в двубоя беше дело на Марио Гьотце, който се разписа от дузпа в 28-ата минута. Контролата се игра на стадион \"Сокър филд\" в Чикаго пред 35 хиляди зрители. Английският шампион и четвъртият в Бундеслигата бяха без по-голямата част от основните си играчи, които получиха по-дълга почивка заради участието си в световното първенство в Русия. Пеп Гуардиола започна с Клаудио Браво на вратата, а останалите титуляри бяха Джейсън Денайер, Ерик Гарсия, Люк Болтън, Александър Зинченко, Джак Харисън, Фил Фоудън, Брахим Диас, Дъглас Луис, Рияд Марез и Лукас Нмеча. За \"Борусия\" освен голмайстора Гьотце стартираха Марвин Хитц, Йомер Топрак, Дан-Аксел Загаду, Херберт Бокхорн, Марсел Шмелцер, Дзенис Бурнич, Себастиан Роде, Кристиан Пулишич, Якоб Бруун Ларсен и Александър Исак. Германският отбор започна по-добре мача. Първата опасност дойде в 11-ата минута, когато Гьотце стреля с левия крак от 11-12 метра, но Браво спокойно улови. В 28-ата минута жълто-черните получиха дузпа за нарушение на Зинченко срещу Пулишич, а Гьотце не сбърка от бялата точка. Четири минути по-късно Исак имаше отлична възможност да увеличи аванса на \"Борусия\". Той се измъкна зад защитата и преодоля Браво, но след това от малък ъгъл не успя да намери вратата. Едва в края на полувремето \"Сити\" създаде нещо интересно. Вратарят Хитц обаче направи чудесно спасяване след пряк свободен удар на Марез. След почивката рекордното попълнени на \"гражданите\" имаше още една възможност от свободен изстрел, но този път прати топката малко встрани. Двата отбора направиха доста промени през втората част. За \"Сити\" Джо Харт замени Браво на почивката, а около 70-ата минута в игра се появиха Айотомива Деле-Баширу, Камерън Хъмфрис, Набил Зубди, Патрик Робъртс, Бенджамен Гаре и Лерой Сане. В \"Борусия\" Люсиен Фавер направи смени всичките си полеви играчи още на почивката, като остави само Хитц до края на мача. Темпото на игра през второто полувреме беше още по-лежерно, а положения за гол пред двете врати почти нямаше. В следващите си два мача \"Борусия\" и \"Манчестър сити\" ще играят с \"Ливърпул\". Тимът от Дортмунд среща финалиста в Шампионската лига на 22 юли в Шарлот oт 23.05 ч., а английският шампион - на 26 юли в Ийст Ръдърфорд от 3.00 ч.", "date": "2018.07.21", "title": "Големите футболни контроли започнаха с победа на \"Борусия\" (Д) срещу \"Манчестър сити\""}
{"url": "https://www.dnevnik.bg/sviat/2018/07/21/3285351_pentagonut_shte_otpusne_200_mln_dolara_na_armiiata_na/", "text": "Пентагонът обяви снощи, че ще отпусне 200 милиона долара на въоръжените сили на Украйна за обучение, консултантска помощ и екипировка, предаде \"Асошиейтед прес\", цитирана от БТА. Средствата са предназначени за оптимизиране на командването и управлението на силите, подсигуряване на комуникациите и медицинско лечение. Графикът за извършване на доставките ще бъде оповестен по-късно, се казва в съобщението на отбранителното ведомство на САЩ. Новата военна помощ съвпада с опитите на правителството в Киев да доближи въоръжените си сили по функционалност със силите на страните от НАТО. Вестта за помощта идва и по време на политическия дебат след руско-американската среща на върха в Хелзинки и позицията на президента Доналд Тръмп относно военната интервенция на Русия в Източна Украйна, отбеляза АП.", "date": "2018.07.21", "title": "Пентагонът ще отпусне 200 млн. долара на армията на Украйна"}
{"url": "https://www.dnevnik.bg/sviat/2018/07/21/3285349_sasht_nabljudavat_juana_za_da_preceniat_dali_kursut_mu/", "text": "Съединените американски щати наблюдават отслабването на юана напоследък и ще направят оценка дали курсът на китайската валута е манипулиран. Това заяви снощи за Ройтерс министърът на финансите на САЩ Стивън Мнучин. По думите му оценката ще бъде направена в рамките на полугодишния доклад на неговото министерство относно манипулациите на валутните курсове по света. Докладът трябва да бъде публикуван на 15 октомври и ще обхваща събитията през първите шест месеца на настоящата година. На въпрос дали е обезпокоен от това, че Китай може би използва своята валута като оръжие в ескалиращата търговска война със САЩ Мнучин отговори: \"Не казвам дали е оръжие, или не е оръжие. Няма съмнение, че отслабването на валутата създава несправедливо преимущество за тях\". \"Много внимателно ще преценим дали те са манипулирали валутата\".", "date": "2018.07.21", "title": "САЩ наблюдават юана, за да преценят дали курсът му е манипулиран"}
{"url": "https://www.dnevnik.bg/sviat/2018/07/21/3285353_britanskite_slujbi_izpolzvat_i_deca_za_shpionski_misii/", "text": "Непълнолетни британски шпиони сътрудничат на разузнаването и полицията в борбата срещу тероризма, гангстерското насилие, наркотрафика и сексуалната експлоатация на деца, съобщи \"Франс прес\", цитирана от БТА. Информацията става известна след като в средата на юли се появи парламентарен доклад, който критикува предложение на министерството на вътрешните работи да удължи мисиите им от един на четири месеца. Според британския държавен министър по въпросите на сигурността Бен Уолъс за службите е жизненоважно да имат непълнолетни шпиони. \"Младите са все по-замесени като извършители или жертви на тероризъм, гангстерско насилие, трафик на дрога и сексуална експлоатация на деца, тези непълнолетни шпиони може да са все по-полезни във възпрепятстването на тези дейности\", разкрива Уолъс, цитиран в доклада. Според него тези младежи, някои от които са на под 16 години, позволяват \"уникален достъп до информация\", какъвто \"разузнаването трудно би получило, без да проникне в тяхната мрежа чрез млади шпиони под прикритие\". Държавният министър каза, че броят на непълнолетните шпиони е малък, но не уточни колко са те.", "date": "2018.07.21", "title": "Британските служби използват и деца за шпионски мисии"}
{"url": "https://www.dnevnik.bg/bulgaria/2018/07/21/3285385_stolichna_obshtina_shte_remontira_putishta_v/", "text": "След тежките валежи Столична община предвижда частични ремонти на пътища в природен парк \"Витоша\". Става дума по-конкретно за пътища в кварталите в подножието на парка \"Княжево\", \"Симеоново\", \"Драгалевци\" и \"Бояна\", които са в по-тежко състояние и за тях са заделени допълните средства от бюджета на общината. Това съобщи зам.-кметът на София по направление \"Транспорт и транспортни комуникации\" Евгени Крусев, който днес провери транспортното обслужване в парка, съобщава агенция \"Фокус\". Столична община предвижда и закупуване на 10 реновирани автобуса за природен парк \"Витоша\". По думите на Крусев реално те ще са предназначени само за туристически пътувания, които ще са съобразени с трите специфични линии - 63, 163, 66, които предлагат сезонни пътувания до парка през лятото, когато курсовете са повече на брой. Реновираните автобуси ще са с по-голям брой седалки, без правостоящи, защото се има предвид по-дългото разстояние до крайната точка. Те ще бъдат с ръчни скоростни кутии и дизелови двигатели, което според него предполага по-голяма устойчивост и сигурност за пътуващите по тези линии особено за зимните месеци. Според Курсев голяма част от хората използват планината и за зимен туризъм. \"Нашата цел е да сме по-гъвкави и отговарящи на нуждите на хората. С тези автобуси, които ще закупим съм убеден, че това ще се случи\", уточни той. Зам.-кметът обясни още, че за градските линии са сключени договори за над 100 нови автобуса, а средствата ще бъдат отпуснати от бюджета на Столична община.", "date": "2018.07.21", "title": "Столична община ще ремонтира пътища в кварталите в подножието на парк \"Витоша\""}
{"url": "https://www.dnevnik.bg/sviat/2018/07/21/3285389_es_spira_vremenno_operaciiata_po_spasiavane_na/", "text": "Военноморската операция на ЕС в Средиземно море, предназначена за спиране на нелегалната миграция, бе временно преустановена, след като Италия отказа повече да приема спасени в морето мигранти, съобщиха военни източници, цитирани от ДПА, предаде БТА. Операция \"София\" бе започната през 2015 г. за борба с трафикантите на хора в Либия, но фокусът й се пренасочи след това към спасяване на хора в морето. Досега 49 хиляди мигранти бяха спасени по този начин, повечето от които бяха откарани в Италия. Новото правителство в Рим обаче не желае да приема спасени в Средиземно море мигранти и не разреши на няколко спасителни кораба да акостират на италиански пристанища. Командващият операцията контраадмирал Енрико Кредендино е наредил в четвъртък всички кораби от мисията да си останат по пристанищата до понеделник, съобщи първо сп. \"Шпигел\". Военни източници след това потвърдиха информацията.", "date": "2018.07.21", "title": "ЕС спира временно операцията по спасяване на мигранти в Средиземно море"}
{"url": "https://www.dnevnik.bg/sviat/2018/07/21/3285283_kak_rusiia_infiltrira_orujeini_organizacii_v_sasht_za/", "text": "Руски банкер на средна възраст и червенокоса защитничка на правото да се носи оръжие – това са главните действащи лица в историята как Русия се е опитала да инфилтрира Националната оръжейна асоциация (NRA) на САЩ, за да стигне до високопоставени републиканци и в крайна сметка до президента Доналд Тръмп. Това са Александър Торшин и Мария Бутина. Бутина е в ареста и очаква обвинения в заговор и шпионаж в полза на Русия. 64-годишният Торшин е адвокат, политик и банкер, близък на президента Владимир Путин. От 2015 г. е зам.-гуверньор в Руската централна банка, бил е и депутат и е отдавнашен радетел за легализиране на оръжията за лична употреба в Русия – тема, особено важна за консервативните републиканци. Испанските власти го подозират във връзки с руския мафиот Александър Романов, който в свои телефонни разговори го нарича \"Ел Падриньо\", \"Кръстникът\". Романов бе осъден през 2016 г. и според Мадрид Торшин е бил ключова фигура в бизнеса му. Те са се готвели да го арестуват по време на негово пътуване в страната, но в последния момент той се отказва да пътува, вероятно предупреден какво го очаква. От април той е сред руснаците, попаднали под американски санкции. ФБР го разследва за пране на пари в полза на руското правителство през NRA в опит да помогне на кампанията на Тръмп. Любов към оръжията Протежето му Бутина  е била негова асистентка и именно тя основава руската организация \"Право на оръжие\". Покрай интереса си към оръжията двамата биват представени на върхови фигури от Националната оръжейна асоциация на САЩ, редовно посещават конвенциите ѝ и стават \"доживотни членове\" на организацията. Те самите започват да канят американци на събития в Русия. Така Бутина се запознава с републиканския лобист Пол Ериксън, с когото по-късно заживява в САЩ. Според правосъдното министерство през март 2015 г., когато започва предизборната кампания, Бутина праща на Ериксън имейл, показващ плановете ѝ за \"специален проект\" с молба за коментарите му. Тя сочи, че републиканците вероятно ще спечелят контрола върху правителството и че това ще е удачен момент отношенията с Русия да се подобрят. NRA вече централно място в партията, тъй като финансира кандидатите и събитията ѝ, а Бутина и Торшин имат връзки с лидерството ѝ, така че тя ще поиска бюджет от 125 000 долара, за да участва в приближаващите важни събития. Ериксън ѝ отвръща със съвети и ѝ изпраща списък с важни медийни, бизнес и политически фигури, с които трябва да се запознае. Малко след като Тръмп влиза в надпреврата и рязко натрупва подкрепа, Бутина присъства на конференцията FreedomFest в Лас Вегас и дори му задава въпрос от публиката – каква ще бъде политиката му спрямо Русия и ще отмени ли санкциите? Кампанията напредва През 2015 г. и 2016 г. тя продължава да пътува между САЩ и Русия, и през март 2016 г. тя праща на американец имейл, че \"имат \"да\" \"от страна на Путин\" за създаването на комуникационен канал, показват свидетелства на агент от ФБР. През май 2016 г. Ериксън праща мейл на служителя на кампанията на Тръмп Рик Диърборн (вече признал се за виновен пред специалния прокурор Робърт Мюлър) с тема \"Връзка с Кремъл\", в който пише, че международната дейност на NRA му позволява бавно да започне да изгражда \"заден канал\" с Кремъл. \"Кремъл вярва, че републиканец в Белия дом е единствената възможност за рестарт на отношенията\" и Путин е \"смъртоносно сериозен в желанието си да изгради добра връзка с г-н Тръмп\", пише той. Диърборн предлага конвенцията на NРА в Кентъки като място за среща с \"емисар на Путин\". Малко след това друг консервативен активист праща подобен имейл на Диърборн, в който уточнява, че въпросният човек е Торшин. Имейлът бива препратен на Джаред Къшнър, който пише, че поканата не бива да бъде приемана. Бутина и Торшин са на конвенцията и се срещат с Доналд Тръмп младши там, чийто адвокат твърди, че са водили само общ разговор за оръжия. Две седмици по-късно той получава по имейл предложение да бъде снабден с инкриминираща информация за Хилъри Клинтън, без да е категорично установено, че между двете събития има връзка. През август Бутина се мести в САЩ със студентска виза и заживява с Ериксън, който е два пъти по-възрастен от нея. През октомври той пише на свой познат, че е осигурил \"МНОГО лична линия за комуникация\" между Кремъл и висши републикански лидери чрез NRA. След изборите Бутина се опитва да уреди Торшин и други руснаци да присъстват на Молитвената закуска във Вашингтон, като е трябвало президентът да се срещне с тях сутринта преди събитието – на 2 февруари 2017 г. В последния момент обаче тя бива отложена, тъй като служител от администрацията подава информация за подозренията на Торшин за връзки с мафията. През април тази година Бутина свидетелства пред комисията по разузнаването в Сената и домът ѝ бива претърсен от ФБР. През май получава дипломата си. През юли тя и Ериксън прекратяват договора си за наем и започват да се подготвят за пътуване, но  ФБР я арестува заради страха си  да не би тя да напусне страната.", "date": "2018.07.21", "title": "Как Русия инфилтрира оръжейни организации в САЩ, за да помогне на Тръмп"}
{"url": "https://www.dnevnik.bg/sport/2018/07/21/3285386_trump_iska_tejki_nakazaniia_za_igrachite_koito/", "text": "Президентът на САЩ Доналд Тръмп призова за тежки наказания за играчите от Националната футболна лига (НФЛ),  които не стоят изправени по време на националния химн . Той поиска протестиращите да бъдат отстраняване от игра до края на сезона и лишаване от заплата за този период. Изявлението на Тръмп дойде само ден след като ръководството на НФЛ и профсъюзът на играчите обявиха, че все още работят върху намиране на решение каква да бъде политиката на лигата при изпълнението на националния химн. \"Дебатът в НФЛ за националния химн още е жив. Можете ли да повярвате\", написа Тръмп в \"Туитър\". Той предложи при първо коленичене наказанието да бъде отстраняване от игра за един мач, а при второ - до края на сезона и без право на заплата. Тръмп призова \"комисионера за 40 млн. долара\" да демонстрира твърда позиция, визирайки ръководителя на НФЛ Роджър Гудуел и възнаграждението му. Американският президент иска изправянето по време на химна да стане задължително изискване в колективния трудов договор. Според последните промени в правилника на лигата  състезателите, които не желаят да стоят прави по време на химна, трябва да изчакат в съблекалните. В противен случай те ще бъдат глобявани. Профсъюзът на играчите обаче подаде жалба, тъй като счита, че новата политика е \"несъвместима с колективния трудов договор и нарушава правата на играчите\". От НФЛ и профсъюза обявиха в четвъртък, че през следващите няколко седмици няма да бъдат \"издавани или изпълнявани\" никакви нови правила, свързани с химна, докато дискусиите не приключат. Протестите на играчи в американския футбол започнаха преди две години, когато бившият куотърбек на \"Сан Франциско 49ърс\"  Колин Каперник  изрази несъгласието си с полицейския произвол и расовото неравенство, като коленичи по време на химна.  През миналия сезон протестите станаха масови, а ситуацията се изнерви допълнително след  серия критични изказвания на Тръмп . Той дори призова всички играчи, които протестират да бъдат уволнени.", "date": "2018.07.21", "title": "Тръмп иска тежки наказания за играчите, които протестират по време на химна"}
{"url": "https://www.dnevnik.bg/analizi/2018/07/21/3284327_zakonodatelno_ot_gerb_v_imeto_na_sudrujnicite/", "text": "Навремето капитализма го дефинираха в учебниците като политически и икономически ред, където големите на пазара изяждат малките в конкурентната битка за печалби, и в този смисъл думата се употребяваше като заклеймяващо клише за лошия Запад, където едни социални слоеве изнемогват сред битката за надмощие на икономическите хищници. Раснахме сред оглушителната пропаганда срещу този капитализъм. Принос на българския преход към демокрация и свободен пазар е, че промени приложението на понятието. Капитализъм днес на територията означава   (справка Цветан Василев и третата по големина българска банка) и на тяхно място изплуват други гиганти... Това стана видно и от слепите, със  законодателното опрощаване  от ГЕРБ, ДПС, \"Атака\", ВМРО и \"Воля\" и с мълчанието на БСП, на задълженията на няколко лица по приватизационните им договори, чрез които са станали \"капиталисти\": на първо място приватизаторът на \"Български морски флот\" и председател на Конфедерацията на работодателите и индустриалците в България (КРИБ) Кирил Домусчиев; до него неизвестният за редица икономически министри приватизатор на \"Булгартабак\" , но известен на обществото като Делян Пеевски; до него приватизаторът на Киноцентъра \"Ню имидж\"... И още незнайни засега субекти, които ще се уредят покрай известните, за които се прави промяната.", "date": "2018.07.21", "title": "Законодателно от ГЕРБ: в името на съдружниците"}
{"url": "https://www.dnevnik.bg/razvlechenie/2018/07/21/3285399_dnes_zapochva_bulgarskiiat_festival_za_suvremenno/", "text": "Музиканти, танцьори, визуални артисти и режисьори от повече от десет държави се включват в започващото днес в София пето издание на  фестивала-лаборатория за съвременно изкуство  180° .  Откриването е във \"Фабрика 126\"( бул. Княгиня Мария Луиза №126) от 19:30 с арт инсталация от германския архитектурен колектив Popticum. Паул Фрик ще партнира с испанската танцьорка Бланка Нагуерол Рамирес от легендарния театър на Пина Бауш и с музикантите от ансамбъл 180°. Те са създадали представление специално за фестивала и ще използват пространствените инсталации на Popticum като елемент от артистичната си среда. Мисията на екипа на 180 градуса е да предостави условия на млади артисти да развиват иновативните си творчески идеи и да привлече нова публика за тяхното изкуство. През последните години 180° се е утвърдил като едно от най-важните събития за съвременно изкуст во на Балканите, а през 2017-2018 г. \"Европейската фестивална асоциация\" (EFA) го обявява за един от най-оригиналните и амбициозни фестивали в ЕС и му поставя почетния знак \"Забележителен фестивал на Европа\". Фестивалът се провежда с подкрепата на Столична община и е част от Календара на културните събития за 2018, както и благодарение на Гьоте-институт България, Про Хелвеция и Институт Сервантес.", "date": "2018.07.21", "title": "Днес започва българският фестивал за съвременно изкуство 180°"}
{"url": "https://www.dnevnik.bg/bulgaria/2018/07/21/3285398_ulichnoto_osvetlenie_v_stolicata_svetva_za_20_mlnlv/", "text": "                        20 млн. лева струва осветлението на София за настоящата година, обяви зам.-кметът по транспорт в Столичната община Евгени Крусев, цитиран от Дарик радио. През седмицата той провери как върви подмяната на лампите по ул. \"Симеоновско шосе\" - от участъка на бул. \"Г.М. Димитров\" до ул. \"21 век\". Общината влага 8 млн. лева в подмяна и изграждане на улично осветление, плаща и 5 млн. лв. на поддържащите фирми, които трябва да не допускат да има неработещо осветление в града. Над 7 млн. лева е разходът за електричество. Около 100 стълба са подменени в София от началото на годината, те са били опасни и наклонени. Сменени са и 1000 осветителни тела с нови LED такива като целта е в рамките на тази година да се спестят около 290-300 000 мегаватчаса енергия. \"Това означава икономия около 70 000 лева годишно, които може да инвестираме в изграждането на улично осветление там, където няма такова\", направи сметка Крусев. Ремонти на осветлението текат на много места в града, както в квартални градинки, около училища, така и около поликлиники. В район \"Люлин\" се влагат около 500 000 лева, там се подменя осветлението по \"Джавахарлал Неру\", \"Захарий Стоянов\", \"Луи Пастьор\". Това лято ще бъде изцяло обновено осветлението на надлез \"Надежда\". Там се очаква икономия от 130 000 мегаватчаса заради смяната на телата от такива, които са с натрий, към такива, които са LED. Ще се подобри и осветеността с около 35%. Ще бъдат подменени 27 стълба, които в годините са били повредени в следствие на пътно-транспортни инциденти, стана известно от думите на Курсев. Ремонтът, по думите му, трябва да приключи в рамките на летния сезон. Вече е готов и първият перон за споделено движение на трамваи и автобуси по бул. \"Константин Величков\". Той обяви, че вече се работи по втория перон, който се намира при парка \"Св. Петър и Павел\", а след това ще започне изграждането при ул. \"Цар Симеон\" и между бул. \"Т. Александров\" и \"Ал. Стамболийски\", където също ще бъде подменено осветлението. Осветлението вече е подменено по бул. \"Възкресение\" в кв. \"Красна поляна\", сега предстои да се обнови и по бул. \"Константин Величков\". Така в отсечката от бул. \"Сливница\" до бул. \"Възкресение\" осветеността ще бъде подобрена с 40%.", "date": "2018.07.21", "title": "Уличното осветление в столицата светва за 20 млн.лв."}
{"url": "https://www.dnevnik.bg/sport/2018/07/21/3285477_visokite_danuci_v_ispaniia_sa_prinudili_ronaldo_da/", "text": "Високото облагане с данъци в Испания стои зад трансфера на  Кристиано Роналдо от \"Реал\" (Мадрид) в \"Ювентус\" . Такова мнение изрази президентът на испанската футболна лига Хавиер Тебас пред \"Марка\". Според него желанието на играча е да печели повече пари, какъвто шанс ще има в Италия. В Испания данъците са в размер на 52% от приходите, докато в Италия процентът е по-нисък – 46.29. Роналдо премина в \"Ювентус\" за 117 милиона евро, след като девет години беше част от \"Реал\". След пристигането си в Торино португалецът каза, че \"започва нов етап в кариерата си\". Роналдо се прицели и в това да помогне на \"Ювентус\" да достигне още по-високо ниво. \"Когато има еднакви предложения за  заплата от \"Ювентус\" и \"Реал\" , е нормално той да избере Италия. Ние в Испания имаме проблем, защото не можем да се мерим по този показател, заради високите данъци\", каза Тебас. Преди началото на световното първенство Роналдо беше осъден на 2 години заради неплатени данъци в Испания. Той сключи извънсъдебно споразумение да плати 18.8 милиона евро, а малко по-късно беше обявен и трансферът му. Според \"Гадзета дело Спорт\" португалецът ще се възползва от нов закон, който е приет наскоро в Италия. Той позволява някои облекчения за лица, които се местят в страната. За  миналата година приходите на футболиста за 108 милиона евро , като той е на десето място в класацията на \"Форбс\". Роналдо има доживотен договор с \"Найки\" за около 1 милиард евро, а освен това фирмата му CR7 притежава верига хотели.", "date": "2018.07.21", "title": "Високите данъци в Испания са принудили Роналдо да напусне \"Реал\", смята президентът на Ла Лига"}
{"url": "https://www.dnevnik.bg/photos/2018/07/21/3285384_fotogaleriia_jivotut_na_edna_27-godishna_shivachka_v/", "text": "Който и да спечели изборите в Камбоджа следващата седмица, 27-годишният Кен Сири Тъч (на снимката) знае само, че ще трябва да продължи да работи усилено и през следващите години. Вече майка на четиригодишно момче и бременна в 9-тия месец, тя продължава да работи по 10 часа на ден, шест дни в седмицата в завод за обувки, собственост на тайванска компания.", "date": "2018.07.21", "title": "Фотогалерия: Животът на една 27-годишна шивачка в Камбоджа"}
{"url": "https://www.dnevnik.bg/sviat/2018/07/21/3285480_lavrov_poiska_ot_sasht_osvobojdavaneto_na_obvinenata_v/", "text": "Руският външен министър Сергей Лавров каза на държавния секретар на САЩ Майк Помпейо, че арестуваната в САЩ и  обвинена в шпионаж руска гражданка Мария Бутина  е задържана по изфабрикувани обвинения и трябва да бъде освободена, предадоха \"Ройтерс\" и ТАСС, цитирани от БТА. В телефонен разговор с Помпейо Лавров изтъкнал, че действията на американските власти, арестували в САЩ руската гражданка Бутина по изфабрикувани обвинения, са неприемливи и тя трябва да бъде освободена в най-скоро време, се посочва в изявление на руското външно министерство. Двамата са обсъдили също перспективите за подобряване на двустранните отношения, положението в Сирия и региона, включително възможностите за взаимодействие на Русия и САЩ заедно с други страни за решаване на хуманитарните проблеми в Сирия, както и усилията по денуклеаризация на Корейския полуостров.", "date": "2018.07.21", "title": "Лавров поиска от САЩ освобождаването на обвинената в шпионаж Мария Бутина"}
{"url": "https://www.dnevnik.bg/sport/2018/07/21/3285486_bask_specheli_14-iia_etap_v_tura_tomas_zapazva_jultata/", "text": "Омар Фрайле от \"Астана\" спечели 14-ия етап в \"Тур дьо Франс\", след като беше част от откъсването в състезанието. Баскът беше най-силен на последното изкачване Кот де ла Кроа Ньов и финишира пръв в Менд, за да вземе първия си успех в Тура. Той завърши с време 4:41.57 часа и средна скорост от 40.01 км/ч. Фрайле записа едва шестата си професионална победа и трета за 2018 г. Той изпревари Яспер Щойвен от \"Трек\" на последното изкачване, след като направи много мощна атака. Белгиецът не успя да се поздрави с победа навръх националния празник на страната си, като трябваше да се задоволява с третото място. Втори в етапа завърши Жулиан Алафилип (\"Куикстеп\"), а световният шампион Петер Саган пристигна на финала четвърти. Фрайле беше част от голяма група, която се откъсна в етапа и стигна необезпокоявано до финала, след като в нея никой не беше заплаха за генералното класиране. \"Невероятно е да спечеля победа в Обиколката на Франция. Винаги съм мечтал за този момент и ето, че той се сбъдна. Много се радвам, защото мисля, че етапът ми подхожда много\", каза Фрайле след финала. Баскът има и една победа в Обиколката на Италия от 2017 г. Изкачването от втора категория Кот де ла Кроа Ньов обаче беше много стръмно и доведе до битка между фаворитите за крайната победа. Примож Роглич пристигна на финала пръв от тях, като пристигна с осем секунди пред Крис Фрум, Герант Томас и Том Дюмулен. Уелсецът нямаше проблеми и запази жълтата фланелка, като ще я носи за пети ден в неделя. Етапът започна вихрено и от самото начало основната група се разкъса. Причината беше силен страничен вятър, който хвана неподготвен Микел Ланда от \"Мовистар\" и лидерът на AG2R – Ромен Барде. Най-съобразителни бяха колоездачите на \"Скай\", които застанаха в челото и след тях се откъсна голяма група След това ситуацията се успокои и фаворитите се събраха, а в челото се оформи група от 32-а колоездачи. В нея имаше седем белгийци навръх националния празник на Белгия, както и много класни имена – Жулиан Алафилип, Петер Саган и Омар Фрайле. Яспер Щойвен атакува далеч преди финала и влезе с минута преднина в изкачването от 3 км и 10% среден наклон. Фрайле обаче го подмина много бързо и стигна финала пръв. При фаворитите беше още по-интересно, като те финишираха с 18 минути по-късно. Още преди изкачването Дан Мартин от ОАЕ спука гума и загуби близо две минути. Микел Ланда опита да атакува, но \"Скай\" неутрализираха атаката му, а след това Роглич успя да се откъсне. Том Дюмулен също опита действие, но жълтата фланелка Герант Томас го хвана, заедно с Крис Фрум. Роглич пристигна пръв от фаворитите, докато осем секунди след него това направиха Томас, Фрум и Дюмулен. Време обаче загуби Ромен Барде. След 14 етапа уелсесецът води с 1.39 минути пред Крис Фрум и 1.50 пред Дюмулен. Четвърти е Роглич на 2.38 зад Томас. Топ 10 допълват още Ромен Барде (+3.21), Микел Ланда (+3.42), Стивън Краусвайк (+3.57), Найро Кинтана (+4.23), Якоб Фулсанг (+6.14) и Дан Мартин (+6.54). В неделя предстои 15-ият етап, който е последен преди навлизането в Пиренеите. Колоездачите ще изминат 181 км между Мило и Каркасон и трябва да преодолеят три изкачвания. Последното е от първа категория – Пик де Нор (12.3 км с 6.3% среден наклон) и е 40 км преди финала.", "date": "2018.07.21", "title": "Баск спечели 14-ия етап в Тура, Томас запазва жълтата фланелка"}
{"url": "https://www.dnevnik.bg/bulgaria/2018/07/21/3285491_siderov_zapochva_svoi_proverki_po_moreto_podozira/", "text": "Започвам проверка на ударите по българския туристически бизнес по Черноморието, тъй като нямам доверие на досега изнесената информация от вицепремиера Валери Симеонов. Това написа днес във \"Фейсбук\" лидерът на \"Атака\" и един от тримата съпредседатели на коалицията \"Обединени патриоти\". В последните седмици загърбените по време на изборите конфликти между двамата ескалираха. Повод станаха  промени в Закона за приватизацията , внесени от депутата от \"Атака\", които според Симеонов са в полза на братята Кирил и Георги Домусчиеви. Сидеров не остана длъжен и обвини лидерът на НФСБ,  че работи за интересите на ДПС . \"Смятам, че новият закон не е съобразен с актуалната обстановка по курортите и имам опасението, че новите мерки ще доведат до финансови щети за бюджета на Република България\", казва още Сидеров в профила си. Той уточнява, че ще проверя \"дали действията на създадения набързо, по болшевишки, извънреден щаб, са законни\". \"От информацията, която получих по Черноморието съм склонен да мисля, че действията на щаба тормозят българския туристически бизнес избирателно. Искам да знам по какъв начин се взимат решения кой да бъде проверяван по курортите\", завършва обръщението си Волен Сидеров. От миналата година Валери Симеонов прави проверки по курортите за спазване на нормите за шум от заведенията нощем. Тези му действия доведоха до  конфликт и с министъра на туризма Николина Ангелкова .", "date": "2018.07.21", "title": "Сидеров започва свои проверки по морето, подозира Симеонов, че тормози бизнеса избирателно"}
{"url": "https://www.dnevnik.bg/sport/2018/07/21/3285489_baiern_oburna_psj_v_debjuta_na_bufon_za_parijani/", "text": "Байерн\" (Мюнхен) спечели първата си контрола за лятото след успех с 3:1 над ПСЖ. Двубоят беше част от приятелския турнир International Champions cup и се изигра в австрийския град Клагенфурт. Треньорът на баварците Нико Ковач изведе за пръв път тима си, а същото направи и  колегата му Томас Тухел, който подписа с ПСЖ  преди малко повече от два месеца. Срещата беше първа и за  Джанлуиджи Буфон, който премина в Париж през лятото , след като прекара 17 години в \"Ювентус\". Легендарният италиански вратар остана на терена 66 минути. ПСЖ поведе в 31-ата имнута, след като точен беше нападателят Тимоти Уеа, който е син на носителя на \"Златната топка\" Джордж Уеа. След почивката обаче \"Байерн\" стигна до обрат с попадения на Хави Мартинес в 61-ата минута, в Ренато Санчес седем минути по-късно и Йошуа Циркзее 12 минути преди края. И за двата тима играха само футболисти, които не взеха участие на световното първенство. \"Байерн\" обаче беше с повече от звездите си, след като играха Франк Рибери и Ариен Робен.", "date": "2018.07.21", "title": "\"Байерн\" обърна ПСЖ в дебюта на Буфон за парижани"}
{"url": "https://www.dnevnik.bg/sport/2018/07/20/3285335_putin_prizova_ruskiiat_futbol_da_ulovi_emociiata_ot/", "text": "Руският президент Владимир Путин се надява футболът в страната да улови положителните емоции около световното първенство, за да се развие. Той за пореден път поздрави националния отбор за доброто му представяне и достигането до четвъртфиналите. \"Нека да бъда директен - треньорът, екипът му, както и самите момчета, се бориха с чест, бяха истински отбор и ни впечатлиха с настойчивостта, постоянството и качеството на играта. Важно е да задържим този победоносен дух и да останем сплотени - Лигата на нациите и Евро 2020 са пред нас\", каза Путин. Той призова футболистите да се подготвят за следващите мачове по начина, по който са го правили за тези от световното. Президентът на Русия говори и за  бъдещето на 12-те стадиона , на които се играха срещите от мондиала. Той иска те да останат основно футболни съоръжения, а не да се превръщат в концертни зали или изложбени центрове. \"Споменахте изложения, концерти, туристически и търговски площи. Това е хубаво, но стадионът трябва да е пълен\", обърна се Путин към губернатора на Калининграска област Антон Алиханов. И добави: \"Най-добре е всеки стадион да си има отбор и всеки отбор да си има стадион. В противен случай няма да е стадион. Ще бъде зала за концерти\". Путин добави и че е \"много възможно\" страната да се кандидатира за домакин на летни олимпийски игри. Първите свободни игри са за 2032 г. Русия вече прие зимните олимпийски игри в Сочи през 2014 г. и световното по футбол това лято.", "date": "2018.07.21", "title": "Путин призова руският футбол да улови емоцията от световното и да надгражда"}
{"url": "https://www.dnevnik.bg/bulgaria/2018/07/21/3285493_samo_edin_ot_trimata_zadurjani_nadzirateli_za_puskane/", "text": "Само един от тримата задържани надзиратели от Варненския затвор,  обвинени, че са пускали неправомерно в отпуск автокрадец , остава в ареста, съобщиха от пресцентъра на окръжния съд във Варна. Най-тежката мярка е за ръководителят на смяната. Останалите двама ще бъдат под \"домашен арест\". Тримата са заплашени от лишаване от свобода до пет години. Обвинението към надзирателите е, че за времето от 31 май до 18 юли тази година шест пъти са пускали в отпуск затворника Искрен Маринов, позволявайки му да напусне територията на затворническото общежитие. Искрен Маринов изтърпява наказание от 6 години и 8 месеца за участие в организирана престъпна група. През март 2017 той се призна за виновен за кражбите на 19 луксозни коли по морето пред Пловдивския военен съд и получи осъдителната присъда. Към днешна дата му остава да изтърпи още 4 години и 4 месеца. Надзирателите имат над 7 години стаж във Варненския затвор. Според обвинението, именно оставеният в ареста е бил инициатор на нарушенията. Определенията на Окръжен съд – Варна могат да бъдат обжалвани и протестирани пред Апелативен съд – Варна.", "date": "2018.07.21", "title": "Само един от тримата задържани надзиратели, за пускане на затворник, остава в ареста"}
{"url": "https://www.dnevnik.bg/bulgaria/2018/07/21/3285496_bankov_klon_e_bil_obran_v_nesebur/", "text": "Банков офис е бил обран в Несебър рано тази сутрин, съобщиха от местната полиция. Сигналът е получен в полицията около 05.20 часа. При огледа от полицията е установено, че в сградата е проникнато след пробиване стената на съседен офис. През отвора неизвестните извършители достигнали до сградата на банковия клон и след разбиване на касата, откраднали наличната сума пари, чийто точен размер е в процес на изясняване. Полицият работи по случая. Иззети са записи от близко разположени камери за видеонаблюдение. Назначени са множествени експертизи.", "date": "2018.07.21", "title": "Банков клон е бил обран в Несебър"}
{"url": "https://www.dnevnik.bg/sport/2018/07/21/3285498_ludogorec_zapochna_zashtitata_na_titlata_s_kolebliva/", "text": "Лудогорец\" стартира сезона в Първа лига с минимална победа 1:0 над гостуващия \"Етър\". Седемкратният шампион стигна до успеха с гол на Вандерсон още в третата минута, но в големи периоди от мача не впечатли с представянето си. През първата част \"Лудогорец\" действаше със самочувствие и имаше много положения пред вратата на \"Етър\", но след почивката трябваше повече да се защитава, а в атака играеше еднообразно. \"Имахме много възможности, но не се възползвахме, което е жалко. Това ще ни е за уро и трябва да мислим за мачовете, които играем, а не за тези, които ни предстоят. Липсваше ни концентрация, не трябваше да пропускаме всички тези шансове, нито пък в края да загубим контрол върху срещата. Ние сами предоставихме инициативата на съперника\", каза след мача Пауло Аутори. Той изрази задоволство единствено от победата и резултата. Главният мениджър на \"Лудогорец\" Пауло Аутуори използва голяма част от футболистите, които играха в двете срещи с \"Крусейдърс\" в квалификациите на Шампионската лига. Двубоят започна отлично за българския шампион, който откри резултата още в третата минута. Нападателите в зелено се възползваха от грешка на гостите при изнасянето на топката. Лукас Саша подаде на Вандерсон и той с плътен удар по диагонала успя да се разпише във вратата на Христо Иванов. Въпреки че получи ранен гол тимът от Велико Търново остана добре групиран в половината си и даде инициативата на домакините. \"Етър\" чакаше своите шансове на контраатака, но до почивката нямаше чисто голово положение. За \"Лудогорец\" с пропуск се отчете Клаудиу Кешеру, но топката мина над гредата. През втората част домакините продължиха да бъдат по-активни и в първите десет минути пропуснаха с лека ръка няколко добри възможности да решат рано двубоя. Вандерсон можеше да вкара втори гол, но стреля много неточно с левия крак, останал едва на около 5-6 метра от вратата. Марселиньо също можеше да се разпише, като успя сам да си създаде възможност. Халфът напредна от своята половина, елиминирайки опит на \"Етър\" за преса, само с едно завъртане. Накрая обаче ударът му беше неточен и слаб. След излизането на Марселиньо в 63-ата минута \"Лудогорец\" започна да действа прекалено еднообразно. Домакините заложиха на центрирания към резервата Якуб Шверчок и Кешеру, но те не носеха никаква опасност. В заключителните минути дори \"Етър\" беше отборът, който държеше повече топката и се настани в полето на домакините. Виолетовите от Велико Търново обаче показаха липса на концентрация във важните моменти. Гостите стигнаха до два удара от фаул чрез Иван Стоянов и резервата Велко Батрович, но при първия топката срещна стената, а при втория Ренан се намеси.", "date": "2018.07.21", "title": "\"Лудогорец\" започна защитата на титлата с колеблива игра и минимална победа"}
{"url": "https://www.dnevnik.bg/sviat/2018/07/21/3285501_deputatut_pablo_kasado_zae_predsedatelskoto_miasto_na/", "text": "Трийсет и седем годишният депутат Пабло Касадо беше избран днес за председател на испанската консервативна Народна партия, съобщи БТА като цитира агенция \" Франс прес\". Касадо зае мястото на Мариано Рахой, който беше отстранен от премиерския пост в началото на юни с вот на недоверие. Това обяви съперничката на Касадо на балотажа, бившият вицепремиер Сорая Саенс де Сантамария малко след обявяването на резултатите от гласуването на извънредния партиен конгрес в Мадрид. Касадо получи 1701 гласа, а Саенс де Сантамария - 1250. Избирането на Касадо начело на Народната партия бележи завой надясно и поколенческа промяна за консервативната формация, която е най-голямата партия в испанския парламент, отбелязва АФП. \"Нов етап започва днес\" за Народната партия, която \"ще се опита отново да спечели сърцата на всички испанци след толкова трудните седмици, които преживяхме\", заяви новоизбраният лидер под овациите на своите привърженици. \"Народната партия се завръща\" и \"ние сме готови отново да управляваме това общество\", добави Касадо. На първия тур от вътрешните избори на 5 юли Сорая Саенс де Сантамария и Касадо се класираха на първо и второ място. Правителството на Рахой падна на 1 юни, след като получи вот на недоверие от парламента заради грандиозен скандал за корупция, в който бе замесена НП. Няколко дни по-късно вече бившият испански премиер се оттегли от политиката след 14 години начело на консервативната партия. Рахой не посочи свой наследник. Самият той бе избран за лидер на НП от бившия испански премиер Хосе Мария Аснар през 2004 г. Саенс де Сантамария, на 47 години, бе \"дясната ръка\" на Рахой. Изгряващата фигура на партията Пабло Касадо е заместник-генерален секретар на НП, отговарящ за комуникациите.", "date": "2018.07.21", "title": "Депутатът Пабло Касадо оглави испанската Народна партия"}
{"url": "https://www.dnevnik.bg/photos/2018/07/21/3285454_fotogaleriia_licata_na_komik_kon_v_san_diego/", "text": "В американския град Сан Диего се провежда фестивалът \"Комик кон\", който освен едно от големите събития на развлекателната индустрия, посветено на комиксите и свързаните с тях големи кинопродукции, е и сборен пункт на хора, преоблечени като любими герои - по професионални причини или просто така.", "date": "2018.07.21", "title": "Фотогалерия: Лицата на \"Комик кон\" в Сан Диего"}
{"url": "https://www.dnevnik.bg/sport/2018/07/21/3285516_levski_pobedi_botev_s_gol_v_dobavenoto_vreme/", "text": "Централният мач от първия кръг за  новия сезон в Първа лига  между \"Ботев\" и \"Левски\" завърши с минимална победа на сините - 1:0. Срещата в Коматево приличаше повече на сблъсък на надглъване, а головите положения пред двете врати не бяха много. Единственият гол реализира Илия Димитров в третата минута на добавеното време. Положението обаче остави съмнения за засада на младия нападател на \"Левски\". Преди гола най-добрите положения за гостите пропусна нападателят Станислав Костов, докато за \"Ботев\" с по един пропуск се отчетоха Тодор Неделев и Васил Шопов. За сините двубоят беше първи след  раздялата с треньора Делио Роси . След отпадането от Лига Европа той беше освободен, а срещата в Коматево водеха Тодор Симов и Георги Тодоров. \"Трябва да благодарим на футболистите, които показаха, че искат да спечелят мача. Имахме и късмет, защото вкарахме в последната минута. Ние като треньорски щаб не сме направили нищо, а всичко идва от футболистите\", каза след мача временният треньор на \"Левски\" Тодор Симов. Гостите от София започнаха с почти същия състав, който няколко дни по-рано отпадна от европейските турнири от \"Вадуц\". Въпреки това сините играха агресивно, на висока скорост и опитаха да наложат натиск. До 15-ата минута двама футболисти на \"Левски\" вече бяха с жълти картони, но също така успяха да организират няколко опасни атаки пред вратата на \"Ботев\". Домакините изненадващо приеха играта в собствената си половина и чакаха на контраатаки. До почивката по-добрите положения бяха за гостите от София. Два пъти Станислав Костов излизаше на позиция, но при най-чистата ситуация вратарят Даниел Кайзер се намеси отлично. През втората част ситуацията на терена не се промени по никакъв начин. \"Ботев\" действаше предпазливо и прибрано. Звездата на жълто-черните Тодор Неделев не играеше често с топката и оттам липсваха опаностите пред вратата на \"Левски\". Вместо това \"Левски\" можеше да открие рано, но при подаване на Обертан и удар на Станислав Костов, Кайзер се намеси отлично за втори път. В последните минути нито един от отборите не искаше да рискува. и да атакува с повече играчи. Късметът обаче беше на страната на сините и в третата минута на добавеното време гостите от София стигнаха до гол. След изпълнение на тъч и грешка на \"Ботев\", сините организираха контраатака, Обертан подаде към резервата Илия Димитров и той от два метра нямаше как да сгреши – 0:1. При ситуацията остана съмнение за засада на младия нападател на \"Левски\", но и повторенията не доказаха дали той е зад защитата на тима от Пловдив.", "date": "2018.07.21", "title": "\"Левски\" пречупи \"Ботев\" с гол в добавеното време"}
{"url": "https://www.dnevnik.bg/sport/2018/07/21/3285523_mirela_demireva_specheli_zlato_na_balkaniadata_v_stara/", "text": "Сребърната медалистка от олимпийските игри в Рио де Жанейро Мирела Демирева спечели титлата на скок височина на Балканския шампионат по лека атлетика в Стара Загора. Българката завърши със 195 сантиметра и за трети път стигна до златото в дисциплината след 2015 и 2016 г. След като си гарантира първата позиция Демирева направи опити на 203 см, но те бяха неуспешни. \"Бях малко притеснена, защото имаше много хора, които бяха дошли да гледат. Беше ми доста трудно да се съсредоточа, да се изолирам от шума, не ми е лесно да скачам пред българска публика\", каза Демирева пред bgathletic. Според нея височина от 203 см е преодолима: \"Знам, че мога да скоча и повече от тях, въпрос на време е\". Преди малко повече от месец  Демирева скочи 200 см  за пръв път в своята кариера. Само преди седмица пък лекоатлетката затвърди добрата си форма с  първа победа в Диамантената лига . В скока на дължина Габриела Петрова завърши втора с личен рекорд от 6.49 метра, които постигна в последния си шести опит. Ден по-рано тя остана втора в коронната си дисциплина троен скок. Победителка стана румънката Флорентина Костина Юско с 6.59 метра, а Анджела Морошану също от Румъния се класира трета с 6.48 метра. България прибави три златни, три сребърни и четири бронзови медала, завършвайки Балканиадата с общо 16 отличия - пет златни, пет сребърни и шест бронзови.", "date": "2018.07.21", "title": "Мирела Демирева спечели злато на Балканиадата в Стара Загора"}
