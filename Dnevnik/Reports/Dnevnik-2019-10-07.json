{"url": "https://www.dnevnik.bg/sport/2019/10/07/3973176_vulna_ot_kritiki_i_visoki_sportni_postijeniia_kakvo/", "text": "Малко публика, изкуствено създадена атмосфера, сериозна вреда за природата...  Световното първенство по лека атлетика в Доха  донесе и високи спортни резултати, но проблемите по организацията отнеха шоуто. Успешното провеждане на подобен голям форум в Катар изглеждаше като пустинен мираж, който остана такъв. На преден план отново излезе въпросът дали е практично и с цената на какво идва разширяването на географията на спорта. Малкото хора по трибуните даде частичен отговор, като само в един ден от втората седмица публиката на стадион \"Халифа\" имаше около 40 хиляди души. Едва 7 266 души наблюдаваха финала при жените на 100 м, а средната посещаемост за първите осем дни беше 20 хиляди. Много от празните места бяха изкуствено запълнени, като организационният комитет, партньорските компании и някои публични институции изкупиха голяма част от пропуските, които по-късно бяха раздадени на работници, ученици и други местни жители. Това доведе до оживление по трибуните към края на надпреварата, което беше отчетено от организаторите. \"Да запълниш стадиона е предизвикателство за всеки спорт. Първите два дни бяха трудни. Надявам се да сте видели в последните няколко дни, че стадионът се напълни, защото хората започнаха да виждат резултатите на спортистите. Развълнувани сме, че получихме правото да приемем това първенство и разширихме хоризонта на леката атлетика в Близкия изток\", каза организационният шеф на турнира Далан ал Хамад.      Друг проблем бяха горещините, като най-потърпевши бяха състезателите в маратона. Надпреварата беше проведена в полунощ, но температурите надвишаваха 30 градуса, като само при жените се отказаха 28 от 68 стартирали.  \"Влажността те убива. Не може да се диша. Мислех, че няма да завърша. Група високопоставени служители се събрали и решили, че ще се проведе тук (световното), но те стоят на хладно и вероятно сега спят\", каза , каза петата в маратона Волга Мазуронак от Беларус. Състезателите на стадиона нямаха такъв проблем, тъй като огромни климатици поддържаха средна температура от 21 градуса. Вкарването на студен въздух става отвън, като целият процес отделя огромен брой въглеродни емисии в атмосферата.      Другото лице на първенството предложи високи спортни постижения, като състезателите на САЩ бяха над всички в таблицата по медали. Алисън Филикс стана най-успешният състезател в историята на световните първенства едва 11 месеца, след като роди, с което отново отвори  темата за трудността при преследването на професионална кариера и желанието за раждане при жените. Американката вече има 13 златни медала от шампионати на планетата след триумфа в смесената и женската щафета на 4х400 м, с което изпревари върховото постижение на легендарния Юсейн Болт. Сънародничката на Филикс - Далила Мухамад, впечатли с подобряването на собствения си рекорд на 400 м с препятствия, докато  Ноа Лайлс даде сериозна заявка да наследи Болт  и да доминира при мъжете след успеха си на 200 м.      \"Световното първенство в Доха е най-силното, което някога сме имали по отношение на представянето на спортистите\", обобщи президентът на Световната асоциация по лека атлетика (IAAF) Себастиен обобщи надпреварата в Катар. Той неколкократно защити провеждането на форума  в Катар. Според него турнирът трябва да разширява географията си с нови страни и региони. Въпреки спортните успехи, проблемите остават, като на хоризонта е световното по футбол през 2022 г. Изборът породи критики, съмнения за корупция и експлоатиране на работници, като провеждането на атлетическия турнир отново ще разбуни духовете около домакинството на един от най-големите спортни форуми в света.", "date": "2019.10.07", "title": "Вълна от критики и високи спортни постижения: какво донесе световното в Катар"}
{"url": "https://www.dnevnik.bg/sviat/2019/10/07/3973310_sujuznici_na_trump_iskali_ot_ukraina_novo_rukovodstvo/", "text": "Съюзници на американския президент Доналд Тръмп са оказвали през пролетта натиск върху Украйна за смяна на ръководството на украинската държавна компания \"Нафтогаз\", предаде \"Асошиейтед прес\". Според източници на агенцията става дума за бизнесмени, поддържащи Републиканската партия. Те са се възползвали от връзките си с президента Тръмп и с неговия личен адвокат Руди Джулиани, за да опитат да сменят ръководството на \"Нафтогаз\". Замисълът им е бил впоследствие с помощта на новото ръководство да бъдат сключвани изгодни договори между украинската компания и компании, контролирани от съюзници на Тръмп. Бизнесмените започнали да упражняват натиск върху Украйна по този въпрос още по времето на бившия украински президент Петро Порошенко, който загуби на президентските избори тази година. За президент на Украйна бе избран Володимир Зеленски, чийто разговор с Тръмп за бившия американски вицепрезидент Джо Байдън е сега в центъра на разследването в Камарата на представителите за импийчмънт на Тръмп. Опитите за смяна на ръководството на \"Нафтогаз\" продължили и след идването на власт на Зеленски. В тях взел участие и американският министър на енергетиката Рик Пери, отбелязва \"Асошиейтед прес\". Министърът упражнил натиск върху Зеленски да уволни членовете на надзорния съвет на компанията и на тяхно място да назначи хора, посочени в изготвен от Пери списък. Не е ясно дали опитите на Пери за смяна на ръководството на \"Нафтогаз\" са били съгласувани със съюзниците на Джулиани. Не е ясно и каква помощ (ако въобще е предоставял такава) е оказвал Джулиани на клиентите си при упражняването на натиск за сключване на договори за продажба на газ с украинската компания. Пери и Джулиани отричат да са извършили нещо нередно. /БТА", "date": "2019.10.07", "title": "Съюзници на Тръмп искали от Украйна ново ръководство на \"Нафтогаз\""}
{"url": "https://www.dnevnik.bg/bulgaria/2019/10/07/3973326_raztrevojeni_che_shte_im_otnemat_decata_roditeli/", "text": "В разпространени до медиите позиции Министерството на труда и социалната политика (МТСП), Агенцията за социално подпомагане (АСП) и Министерството на образованието и науката (МОН) \"категорично опровергават разпространени неверни твърдения за принудително отнемане на деца\". Дезинформацията, че децата им ще бъдат отнети, е разпространена сред семейства в Сливен, Ямбол и Карнобат. В три училища от община Сливен днес е бил прекратен учебният процес, защото родителите са взели децата си от училище, съобщи за БТА Милена Чолакова, началник на Регионалното управление на образованието в Сливен. Причината за действията на родителите са слухове, че социалните служби са извели няколко деца от клас. \"Бихме искали да успокоим всички родители, че дирекциите \"Социално подпомагане\" и отделите \"Закрила на детето\" не планират такива действия. Призоваваме всички семейства да не се поддават на провокации, които целят всяване на страх и паника\", пише в позицията на МТСП. От двете министерства и АСП призовават при съмнения и притеснения родителите да се обръщат за информация и съдействие към институциите - местните дирекции \"Социално подпомагане\" и отделите \"Закрила на детето\", училищата, регионалните управления на образованието и полицията. Спрени са били учебните часове в Шесто основно училище \"Братя Миладинови\", Осмо основно училище \"Юрий Гагарин\" в Сливен и в училище \"Паисий Хилендарски\" в село Тополчане. В тях преобладават учениците от ромски произход. \"Учебният процес утре ще бъде възстановен, работим с родителите, за да ги убедим, че няма опасност за децата им\", каза Милена Чолакова. В същото време министърът на образованието Красимир Вълчев обяви в същата община, където присъства на откриването на учебна работилница в професионалната гимназия по текстил и облекло \"Добри Желязков\", че близо 44 хил. деца са били записани в училище за две години, след работата на екипите по Механизма за връщане в образованието. Приблизително 4 хиляди са отпаднали вторично, допълни той, цитиран от БТА. От пресцентъра на община Сливен разпространиха съобщение, че новината за изведени от социалните служби деца, е фалшива. Изпълняващият длъжността кмет Румен Иванов е призовал гражданите на Сливен да не се поддават на провокации и е посочил, че става дума за изкуствено нагнетяване на напрежението и престъпна злоупотреба със страховете на хората. Министърът на образованието Красимир Вълчев по-късно коментира, че се спекулира със страховете на хората в кварталите с концентрация на ромско население, създава се внушение, че ще им бъдат отнети децата и не трябва да ги пускат на училище. \"Такъв случай имаше и в София и очевидно става въпрос за добре организирани групи\", каза той. МТСП припомня, че предприемането на временна мярка за закрила \"настаняване на дете извън семейството\" се налага единствено с решение на съда, при това само при изрични основания, определени в Закона за закрила на детето. В законодателството, което ще влезе в сила от 1 януари 2020 г., не се предвижда промяна на този принцип. \"Регионалните структури на МОН ще инициират допълнителни разговори с учители и родители. Министерството не може да допусне училищата да бъдат обект на такава атака, чиято цел е създаване на напрежение и внушаване на страхове. В същото време можем да го считаме и за целенасочена атака към една от най-важните задачи пред образователната система и усилията на цялата общност – всяко дете да посещава училище\", пише в позицията на образователното ведомство. То е сигнализирало компетентните органи за получените сигнали за организирани акции по отписване на ученици от училища.", "date": "2019.10.07", "title": "Разтревожени, че ще им отнемат децата родители изпразниха три училища в Сливенско"}
{"url": "https://www.dnevnik.bg/sport/2019/10/07/3973155_ot_senegal_do_mechtata_za_nba_kak_gigantut_tako_fol_se/", "text": "Новият сезон в Националната баскетболна лига (НБА) вече чука на вратата, а отборите в лигата започнаха подготовка. Това дава възможност на феновете да видят новите звезди на своите любими тимове в подготвителните срещи. Въпреки наличието на някои големи трансфери и сформирането на няколко суперотбора дотук най-голямо внимание привлича \"Бостън селтикс\", тъй като тимът подписа с баскетболист-гигант дори за представите на НБА. Сенегалецът Тако Фол не беше избран по време на драфта, но въпреки това си осигури договор с \"келтите\" и вече дори изигра един мач от подготовката. Фол е висок 226 сантиметра и може да стане най-високият действащ играч в НБА, ако попадне в окончателния състав. Първоначално беше обявено, че Фол е висок 7 фута и 7 инча (231 сантиметра), но от \"Бостън\" коригираха информация и съобщиха, че центърът е по-нисък с два инча. Той можеше да изравни рекорда на най-високия играч, състезавал се някога в НБА – румънецът Георге Мурешан (231 сантиметра). Все пак Фол впечатлява с най-големия разтег, виждан някога в лигата – 249 сантиметра. Също така ръстът му позволява да достигне без проблеми до коша, разположен на 305 см, като с вдигнати ръце височината му става 311 сантиметра. Физическите данни на Фол не са единственото, което впечатлява. Той започва да се занимава с баскетбол едва преди шест години. Роден е в Дакар през 1995 г. и се мести в САЩ на 16-годишна възраст, когато вече е 213 сантиметра. Сенегалецът привлича внимание в гимназията, след което играе за Универститета на Централна Флорида. \"Това е сбъдната мечта за мен. Започнах малко по-късно с баскетбола, бях вече на 16 години. Когато бях в САЩ, беше много по-лесно за мен, защото тук има много възможност и много хора ми помогнаха да се развия. Изключително съм благодарен на хората в университета във Флорида\", каза центърът на \"Бостън\" пред BBC. Баскетболът не е най-популярният спорт в Сенегал. Фол обаче се запалва, благодарение на любовта на неговата баба към играта. \"Беше ми много трудно, аз нямах никакви умения в началото, не знаех нищо за този спорт и трябваше да се уча много бързо. Смених обаче няколко места и това ми помогна да се оформя като играч. Сега изживявам мечтата си\", добавя новото попълнение в НБА. За толкова кратко време сенегалецът се запалва много по спорта и сега не може да си представи и ден без да тренира или да играе. Той описва себе си като \"малкото хлапе от Сенегал, което е благословено от Бог\". В неделя той взе участие в предсезонния мач с \"Шарлът хорнетс\", спечелен със 107:106. Сенегалецът записа пет точки и два чадъра за осем минути.", "date": "2019.10.07", "title": "Гигантът от Сенегал, който мечтае за НБА: как Тако Фол се озова в \"Бостън селтикс\""}
{"url": "https://www.dnevnik.bg/sviat/2019/10/07/3973315_es_riskuva_da_ostane_v_siankata_na_sasht_i_kitai_kaza/", "text": "Един общ глас във външната политика на страните от Европейския съюз, създаване на военни способности и търсене на начини да се отворят границите на Балканите - такива идеи изрази кандидатът за върховен представител на ЕС във външната политика и сигурността, испанецът Жозеп Борел, на изслушването си в Брюксел. Борел, в момента първи дипломат на Испания, се застъпи за мнение, изразявано от него и друг път - влиянието на съюза с население над 500 млн. и над 20% дял в световната икономика намалява. Сложното институционално устройство, Брекзит, надпреварата в приоритетите на членките, изтеглянето на САЩ от ядреното споразумение с Иран и неуспеха в добросъседската политика са сред факторите, довели до това, каза Борел. Присъствали на излъчваното онлайн изслушване написаха, че в сравнение с много други на членове на бъдещата Еврокомисия това е преминало гладко. Събитието бе помрачено от въпроси за обвиненията (които той отново отхвърли),  че е използвал преференциална информация за лична облага , докато е бил външен министър. Европа има нужда от по-решително действие, с което да подплати политиките, използвани на думи, ако не иска да бъде заобиколена от САЩ и Китай. \"Убеден съм, че ако не действаме заедно, Европа ще стане незначима,\" каза Борел. Той добави, че все по-голямата увереност на Китай и политиката на американския президент Доналд Тръмп \"Америка на първо място\", както и търговската война на Вашингтон и Пекин, допринасят за място, в което Европа трябва да положи повече усилия, за да защити интересите си. Първо пътуване - в Прищина Макар НАТО да остава стълб на европейската отбрана, за международната роля на САЩ \"няма сигурност\". Същевременно, макар мисията на \"външен министър\" на ЕС да е невъзможна, продължи Борел, в неговия случай е сигурно откъде трябва да започне - от Прищина. Затова първото му пътуване като върховен представител на Европейския съюз ще направи първото си официално посещение в Прищина - нещо, което като испански първи дипломат не би направил. Освен това той настоя, че ще насърчава диалога между Сърбия и Косово - ЕС е обвиняван, че в продължение на години, въпреки подписано споразумение между Белград и Прищина, не успява да нормализира отношенията. Същевременно той настоя Косово да премахне митата, наложени на сръбски стоки, а Сърбия да се ангажира по-искрено в диалога. \"Различни сме в отношението си към признаването, но обединени в ангажимента,\" заяви Борел, имайки предвид факта, че пет държави в Евросъюза не признават независимостта на Косово. \"Не можем да сме глобален актьор, ако не можем да решим проблемите си у дома,\" каза той. Това важи и за държави недалеч от ЕС като Либия, където по думите му са нужни ясни политики. Той призова да се прави ясно разграничение между политически и икономически мигранти и поиска повече усилия, за да работят европейските държави с един глас по темата. Критици на Борел го обвиниха в неясни политики към държави като Куба или към Русия, която той нарече \"доставчик на енергия\". Той обаче вече е употребявал за Москва думи като \"враг\" още преди месеци и с това си навлече гнева на руските власти. Освен това на изслушването настоя за запазване на санкциите срещу Москва заради кризата в Украйна.", "date": "2019.10.07", "title": "ЕС рискува да остане в сянката на САЩ и Китай, каза бъдещият му \"външен министър\""}
{"url": "https://www.dnevnik.bg/sviat/2019/10/07/3973330_trump_otnovo_zaplashi_turciia_che_shte_unishtoji_i/", "text": "Американският президент Доналд Тръмп отново повтори заплахите си отпреди месец, че \"напълно ще унищожи и заличи\" турската икономика, ако Анкара \"прекрачи граници\" в Сирия. Тръмп направи коментара в \"Туитър\" броени часове след като Белият дом на практика позволи на Анкара да започне военна операция в Сирия - трета за три години. Очаква се това да се случи до месец в територии, контролирани от досегашните кюрдско-арабски съюзници на САЩ в коалицията среку \"Ислумска държава\". \"Както и преди съм заявявал, и нека само повторя, ако Турция направи каквото и да било, което аз, в огромната си и недостижима мъдрост, смятам за прекрачване на границата, напълно ще унищожа и залича икономиката на Турция (правил съм преди!)\" напида американският държавен глава. Той вероятно има предвид кризата миналата година, при която  спорът между Анкара и Вашингтон по редица теми  допринесе за срива в курса на лирата и за това тя да загуби над една трета от стойността си спрямо предходната година. След думите му представители на Белия дом и други американски институции, някои пожелали да запазят анонимност, се разграничиха пред \"Ройтерс\" от турската операция в Сирия. Пентагонът заяви в прав текст, че не подкрепя операцията, макар съобщението на Белия дом да гласи, че Вашингтон няма да се меси, но войските ще бъдат изтеглени (американски служители някога призоваваха Турция да не си и помисля за такива действия в Сирия). Турската лира междувременно се срина до стойност, рекордно ниска спрямо долара за последния месец. Спадът при приключване на търговията бе над 1.6% - до 5.795 в 19 ч. българско време, след като за кратко турската валута достигна стойност от 5.8195 за долар малко по-рано.", "date": "2019.10.07", "title": "Тръмп отново заплаши Турция, че ще \"унищожи и заличи\" икономиката ѝ"}
{"url": "https://www.dnevnik.bg/photos/2019/10/07/3973309_fotogaleriia_svetovnite_snimki_na_denia_-_7_oktomvri/", "text": "Мечки гризли ловят мигрираща сьомга, за да се угоят за зимната хибернация, в Национален парк \"Катмай\", Аляска, САЩ.", "date": "2019.10.07", "title": "Фотогалерия: Световните снимки на деня - 7 октомври 2019 г."}
{"url": "https://www.dnevnik.bg/sport/2019/10/07/3973138_na_put_li_sa_siti_i_guardiola_da_sdadat_titlata_vuv/", "text": "Осем точки изоставане след само осем изиграни кръга – това е равносметката за \"Манчестър сити\" след мачовете от уикенда във Висшата лига. Шампионите от последните два сезона  допуснаха втора загуба , отстъпвайки с 0:2 на \"Уулвърхемптън\" на своя \"Етихад\" и вече изостават чувствително от  лидера \"Ливърпул\" . Соченият за хегемон състав на Пеп Гуардиола претърпя много сериозни удари от началото на сезона и поне към момента не изглежда като способен да отговори. \"Сити\" не поддържа нивото си отпреди година, но освен това се бори и с тим, който засега е безгрешен. Докато \"гражданите\" показват колебания и изпуснаха точки, серията на мърсисайдци е перфектна и те са с максимален актив от 24 точки. \"Беше лош ден. Такива се случват и не е нещо ново\", каза Гуардиола след загубата от \"вълците\" и е прав. Проблемът за каталунския специалист и неговите футболисти е, че \"Сити\" не може да си позволи повече грешни стъпки, защото вече изостава с много. Напрежението вече е в шампионите и те трябва да отговорят на предизвикателството. Какво се обърка в \"Сити\" Преди два месеца \"гражданите\" стартираха новия сезон с увереност за поредна титла, но в момента ситуацията се обърна на 180 градуса. Още през лятото анализаторите очакваха \"Сити\" да бъде отборът, който да задава темпото, а също така и суперкомпютър предрече тимът на Пеп Гуардиола да бъде №1. За разлика от предходните три сезона показва колебания в първите си мачове, което може да бъде обяснено и с кадровите проблеми, които имат в Манчестър. Основните пропуски на \"гражданите\" са в защита. През лятото тимът се раздели с дългогодишния си капитан Венсан Компани, а основният бранител и рекордна покупка на Гуардиола Аймерик Лапорт се контузи тежко. Това остави \"Сити\" с едва двама типични централни защитници, но 20 дни след травмата на Лапорт такава получи и Джон Стоунс, което влоши още повече ситуацията на \"Етихад\". \"Отборът изглежда колеблив в защита, като това не се отнася само за бранителите, но и за всички футболисти в тази фаза на играта. От там идват големите проблеми на \"Сити\", каза анализаторът на ВВС Дани Мърфи. Статистиката също го доказва, като не се отнася единствено за по-малкия брой точки, сравнен с миналата година на същата фаза от сезона. Дотук \"Сити\" има допуснати девет гола във вратата си срещу само три през миналата година. \"Гражданите\" позволяват на своите съперници да отправят средно близо седем удара на мач, а преди година тази бройка беше по-ниска. В двубоя с \"Уулвърхемптън\" \"Сити\" допусна и гол след бърза атака за пръв път от 59 срещи насам, което ясно показа, че целият отбор не се справя със задачите си. Титлата се губи в първите осем мача \"Това е като рецепта - титлите в първенствата се печелят в последните осем мача, но се губят в първите осем срещи\", каза преди пет години Гуардиола, а днес неговите думи могат да му бъдат припомнени. Със ситуацията, в която се намира \"Сити\", мениджърът на \"гражданите\" е изправен до стената и няма право на грешка. Още повече когато има срещу себе си намиращия се в отлична форма \"Ливърпул\". Лидерът в шампионата не само че няма поражение от началото на сезона, но и след паузата за националните отбори ще може да изравни рекорда на \"Сити\" от 18 поредни победи.      Утехата пред Гуардиола и футболистите му е, че историята познава и по-лоши стартове на сезона, които впоследствие са завършвали с титла. През сезон 2016-2017 \"Челси\" имаше същия точков актив, както \"Сити\" след осем кръга – 16 точки. Тимът на Антонио Конте беше загубил от \"Ливърпул\" (1:2) и \"Арсенал\" (0:3) в рамките на седмица, но след това успя да отговори с 13 поредни победи. Година по-рано \"Лестър\" потегли с 15 точки след осем кръга, като загуби веднъж, направи три равенства и спечели четири пъти, след което завърши с историческата си титла. В следващите 40 дни предстоят нови пет кръга в шампионата, които могат да затвърдят настоящата ситуация или да я променят в полза на \"гражданите\", след като има и директен мач между съперниците за титлата.", "date": "2019.10.07", "title": "На път ли са \"Сити\" и Гуардиола да сдадат титлата във Висшата лига"}
{"url": "https://www.dnevnik.bg/biznes/2019/10/07/3973332_pri_kogo_otidoha_nagradite_djon_atanasov_tazi_godina/", "text": "Свилен Кънев, доктор по компютърни науки от Харвард, САЩ е носителят на голямата награда в президентската инициатива \"Джон Атанасов\" за 2019 гoдина. Той е старши софтуерен инженер в Google, където работи над новото поколение на най-мащабните компютърни системи в света. Свилен има бакалавърска, магистърска и докторска степен по компютърни науки от Харвард. Основният му научен интерес и принос е в областта на компютърните архитектури - на границата между хардуер и софтуер. От 2014 насам, Кънев се концентрира върху оптимизацията на мащабни компютърни системи. Най-широко цитираното и най-прилагано негово откритие datacenter tax се отнася до нови подходи за оптимизация на съвременните процесори - с около 30%. През 2019, почти всеки голям оператор на центрове за данни има публично обявени планове за хардуер, който подобрява datacenter tax. Носител на отличие Грамота \"Награда Джон Атанасов\" в категорията Награда \"Джон Атанасов\" е   - доктор по роботика и изкуствен интелект от Единбургски университет, Шотландия, Великобритания. Научно-изследователската му дейност е с фокус върху задачи за изкуствен интелект, изискващи по-сложни когнитивни функции като планиране, използване на причинно следствени връзки и взаимодействие с околната среда и други агенти в нея. Той е част от екипа на FiveAI - най-големия стартъп за автономни коли във Великобритания, където 2 години ръководи екипа, разработващ модели за предвиждане на поведението на останалите участници в движението – автомобили управлявани от хора, велосипедисти и пешеходци. От август 2019 г. той започва същата дейност в България, където се връща за да работи. На церемонията в Гербовата зала на Дондуков 2 президентът Радев връчи и грамоти \"Джон Атанасов - ученици и техните преподаватели\". Сред тях са   от Математическата гимназия \"Акад. К. Попов\", Пловдив, носител на златен медал на Националната олимпиада по информатика, първо място на Националния пролетен турнир по информатика и първо място на Националния летен турнир по информатика. Преподавател с най-голям принос за успехите му е   – главен учител по информатика, МГ \"Акад. К. Попов\".  от Математическата гимназия \"Д-р Петър Берон\" във Варна, лауреат, отличен за своя проект Daedalus в индивидуалното класиране на Националната олимпиада по информационни технологии от май 2019 г. Той има първо място на Национален есенен турнир \"Джон Атанасов\", първа награда на Ученически институт на БАН Сесия 2018 г. и първо място в категория \"Приложни Програми\" на НОИТ 2019 г. Преподаватели с най-голям принос за успеха му са  – учител в МГ \"Петър Берон\", гр. Варна. Като начало на нова категория \"Вдъхновител и създател на таланти\" за първа година с грамота беше отличен преподавател, вдъхновител и създател на над 1 900 състезателя. Държавният глава награди  , главен асистент в Катедрата по компютърна информатика в Шуменския университет. Тя е доктор по методика на преподаването по информатика. Бисерка Йовчева също така е и един от треньорите на българския отбор по програмиране. В Школа \"А & Б\" в Шумен тя обучава и тренира млади програмисти от цялата страна, които са носители на множество медали от национални състезания. Носители на сертификати в категорията \"Джон Атанасов – дебютен пробив в областта на компютърните технологии\" са   и  , възпитаници на НПМГ \"Акад. Любомир Чакалов\" в София.   печели правото да представи страната на Европейския конкурс за млади учени (EUCYS) през септември в София. На международното състезание Intel International Science and Engineering Fair той печели 3 специални отличия, което е рекорд за страната досега.   е част от отбора, представил страната на Европейския конкурс за млади учени през септември в София. Печелил е награди от състезанията Intel ISEF, Зимна конференция на УчИМИ БАН 2019, Панаир на Науката и Иновациите 2018 София и др. Със сертификат за дебютен пробив в областта на компютърните технологии е отличен и  , възпитаник на Математическата гимназия \"Акад. Кирил Попов\" в Пловдив. Той участва в състезанието Intel ISEF 2019 г., където е носител на специалната награда в категория Математика/Криптография на Innopolis University. Участва и на няколко международни научни конференции, има грамота за отлично представяне от Конференция на УчиМИ БАН 2019 и награда за интердисциплинарен проект на Съвместния център по обучение, симулация и анализ към БАН. С грамота за дебютен пробив в компютърните технологии държавният глава отличи , бакалавър по математика и физика от Масачузетския Технологичен Институт (МТИ) (2014-2018), кандидат магистър и докторант по електронно инженерство и компютърни науки в МТИ (от 2019). Работи върху компютърни модели, вдъхновени от фундаменталната наука, намиращи приложение в изкуствения интелект. През януари 2018 Румен става първият служител на компания Lightelligence inc., която цели да предостави следващото поколение от оптични чипове за изкуствен интелект. В Lightelligence, той предоставя алгоритъм за разпознаване на цифри от банката от данни MNIST, който работи върху чип, програмиращ със светлина, а не с електрони. Работата си по време на докторантурата в МТИ Румен посвещава на изработката на ефективно трансферно обучение, т.е. пренасянето на знание от една задача в друга при машинно самообучение. С грамота \"Джон Атанасов – проект с висок обществен принос\" беше отличен  , основател и председател на Кооперация \"Комрад Кооператив\", която работи по изследователски проекти в областта изкуствения интелект и блокчейн технологиите. Разработки под ръководството на Тодор Колев, са печелили редица награди на престижни конкурси като неговият възпитаник,   е носител и на награда Джон Атанасов за млади таланти през 2017. В словото си на церемонията президентът Румен Радев изтъкна големия брой участници в тазгодишното издание на инициативата. \"Немалка част от вас работят и учат по света, но където и да сте в институти, научни центрове и звена, вие го правите с мисъл за България и съхранявате връзката си с родината. От нея вие черпите вяра и сили, а нашата научна общност укрепва значително с вашите постижения\", подчерта Радев, цитиран от пресслужбата си.", "date": "2019.10.07", "title": "При кого отидоха наградите \"Джон Атанасов\" тази година"}
{"url": "https://www.dnevnik.bg/evropa/2019/10/07/3972967_germanski_ministur_predupredi_za_risk_ot_migrantska/", "text": "Растящият брой на мигрантите  по гръцките острови  сочи, че може да има нов прилив на мигранти към Европа, дори по-голям от този през 2015 година. Това каза вчера германският министър на вътрешните работи Хорст Зеехофер, цитиран от ДПА.  Министърът отправи предупреждението след пътувания до Турция и Гърция във връзка с напрежението за миграцията, след като миналия месец Атина предупреди за растящ брой пристигащи мигранти от Турция.  Зеехофер призова към по-голяма солидарност от европейските партньори. \"Трябва повече да помогнем на европейските си партньори за контрол над външните граници на ЕС. Оставихме ги сами твърде дълго\", посочва той за неделното издание на в. \"Билд\". \"Ако не го направим, ще наблюдаваме бежанска вълна като през 2015 година\", допълни министърът.  Той се зарече да работи с новия председател на Европейската комисия Урсула фон дер Лайен, за да направи всичко възможно да се предотврати повторение на случилото се.  През 2015 г. и 2016 г. Германия прие над 1 милион бежанци. Оттогава броят на пристигащите годишно намалява.  ЕС сключи споразумение с Анкара, която се съгласи да попречи на мигрантите да продължават към блока, а Брюксел обеща 6 милиард евро за подкрепа на бежанците в Турция.  Броят на пристигащите на гръцките острови обаче остава голям. Вчера гръцката брегова охрана е прибрала 85 мигранти от малкия остров Фармакониси. От Самос, Кос и Лесбос са прибрани 89 души, а други 37 са открити близо до пристанището на Александруполис.  Според агенцията на ООН за бежанците през първите девет месеца на тази година от Турция на гръцките острови са се прехвърлили повече мигранти, отколкото през цялата 2018 година. ", "date": "2019.10.07", "title": "Германски министър предупреди за риск от мигрантска вълна, по-голяма от тази през 2015"}
{"url": "https://www.dnevnik.bg/evropa/2019/10/07/3972972_nad_70_hil_protestiraha_v_parij_sreshtu_zakonoproekt/", "text": "Най-малко 74 хил. души участваха в Париж в демонстрация срещу законопроекта за биоетика, който  дава право от инвитро  да се възползват еднополови двойки и необвързани жени, предадоха местни медии, цитирани от БТА. Протестиращите преминаха от Люксембургската градина, разположена до сградата на Сената, до небостъргача \"Монпарнас\", скандирайки \"Свобода. Равенство. Бащинство\".  Законопроектът бе част от предизборните обещания на президента Еманюел Макрон, припомня телевизия Бе Еф Ем. По последни данни от социологическо допитване на \"Ифоп\" 68% от французите подкрепят инициативата за необвързани жени и 65% - за еднополови двойки.  Католически и крайнодесни групи, които през 2013 г. проведоха масови демонстрации срещу легализирането на хомосексуалните бракове във Франция, организираха вчерашната проява. Те настояват, че подготвяната мярка лишава децата от правото на баща. Миналия месец френският парламент започна днес дебати по проект на закон, с който да се прекрати дискриминацията спрямо репродуктивните права на жените, като се позволи за всички достъп до методи за медицински подпомагано зачеване като инвитро и банки за семенна течност. Съгласно сега действащото законодателство право на достъп до такива процедури имат единствено хетеросексуални двойки, които са сключили брак или живеят заедно повече от 2 години. При това причините може да са само безплодие или избягване на риск от предаване на заболяване или медицинско състояние на детето или на единия от родителите. Центристкото правителство на президента Еманюел Макрон иска правата да се разширят върху всички жени и това да стане факт до лятото на 2020 г. Изчисления на здравното министерство показват, че полза ще имат още около 2000 жени годишно.", "date": "2019.10.07", "title": "Над 70 хил. протестираха в Париж срещу законопроект, позволяващ инвитро за лесбийки"}
{"url": "https://www.dnevnik.bg/na_put/2019/10/07/3970169_napravi_si_sam_prehod_v_rila/", "text": "Преходите и разходките в планината винаги са по-приятни и безопасни с човек, който познава района и може да помогне в предварителната подготовка. Но не винаги е възможно. Това е причината графичният дизайнер Мариана Кирчева да събере всичко това в книга, с която да помогне на любителите да организират преходите си в планината сами. Книгата е посветена на Рила, а желанието на автора е да направи поредица, с която да представи и други български планини.      \"Книжката е предназначена за хора, които тепърва започват да ходят в планината. Тя не е за професионални планинари. Информацията е за тези, които не са съвсем наясно какво е нужно, например, да се вземе, когато ходиш на планина, как трябва да се движиш.... Идеята ми е те първо да опознаят планината, да знаят какви правила има и да ги спазват\", разказа за \"Дневник\" авторката на проекта и марката \"Планинка\" Мариана Кирчева, която сама прави дизайна на книгата и я оформя със свои илюстрации, снимки и кратки текстове. \"Рила - малка книжка за планината\" е не само гид, в който може да се намерят карта и упътвания за определени маршрути. Тя съдържа информация за хижите и заслоните, списък с необходимите вещи за планински преход, а също и съвети как най-добре да се подреди раницата преди тръгване. Освен това е и дневник, в който читателите могат да записват личните си впечатления и спомени от посетените места.      Идеята е да е по-компактна и малка книжка, да не заема място в раницата и да не тежи, каза авторката и допълни, че до момента към проекта ѝ има интерес. За отпечатването ѝ тече дарителска кампания, която ще продължи до 30 октомври. \"Това е като предварителна продажба. Така хем хората си запазват книжката, хем подпомагат кампанията. Остатъкът от тиража мисля да я разпространявам след това през интернет\", разказа Кирчева. Всеки желаещ да купи книгата може да го направи чрез дарение  тук .", "date": "2019.10.07", "title": "Направи си сам преход в Рила"}
{"url": "https://www.dnevnik.bg/zelen/2019/10/07/3972975_ekspert_prizova_za_zatvariane_na_zooparka_v_razgrad/", "text": "Зоопаркът в Разград отново привлече вниманието, след като се разбра, че възрастен лъв там е пострадал. Лъвът Любо е във видимо лошо състояние, с наранена лапа и накуцва, съобщиха от организацията за защита на животните \"Четири лапи\". Зоопаркът, който е без лиценз от 2014 г., стана печално известен преди две години, когато новородените лъвчета  Масуд и Терез  едва бяха спасени, след като бяха стъпкани в клетката си. Впоследствие се оказа, че и един  възрастен лъв – Асен , е в много тежко здравословно състояние, с рахит заради лошите условия, в които е живял. Трите животни бяха изпратени в спасителен център за животни в Холандия. Д-р Михаил Балтаджиев, главен експерт в община Разград, заяви в сутрешния блок на Би Ти Ви, че раната на лъва е в процес на заздравяване и местните лекари нямат нужда от помощ. \"Нямаме никакви притеснения, всичко отговаря на изискванията\", смята той. Балтаджиев добави, че зоопаркът е подал документи за лиценз и се чака решение от екоминистерството. \"Всички лъвове и въобще всички животни от този зоокът трябва да бъдат изведени, както и от още няколко такива зоокътове в страната\", призова същевременно в студиото на Би Ти Ви Габриела Попадопова от сдружение \"На ти с природата\". Тя заяви, че вече няколко години държавата търпи и толерира ситуации, при които зоокътове без лицензи продължават да работят и животните там се отглеждат в лоши условия. По думите ѝ оправданието е, че нямало къде да се преместят животните. Габриела Попадопова обаче посочи, че и в страната, и в чужбина има достатъчно условия за отглеждане на животните.", "date": "2019.10.07", "title": "Експерт призова за затваряне на зоопарка в Разград след нов случай на ранен лъв"}
{"url": "https://www.dnevnik.bg/sport/2019/10/07/3972935_gol_sus_zadna_nojica_vduhnovi_barselona_za_razgrom_nad/", "text": "Барселона\" излезе на второ място в Ла Лига след категоричен успех с 4:0 над \"Севиля\" в осмия кръг от шампионата. На своя \"Камп ноу\" каталунците не срещнаха големи проблеми с гостуващия тим, въпреки че завършиха мача с девет души. Точни за \"Барселона\" бяха Луис Суарес, Артуро Видал, Усман Дембеле и Лионел Меси. В края на срещата дебютантът Роланд Араухо и Дембеле бяха изгонени с червени картони. Успехът доближава \"Барселона\" на две точки от лидера \"Реал\" (Мадрид).Това е и втори пореден двубой, в който каталунците не допускат гол в мрежата си, след като не успяваха да запазят мрежата си суха в първите шест кръга. Начало на головото шоу даде Суарес в 27-ата минута. Той вкара с ефектна задна ножица след центриране на Нелсон Семедо отляво. Само пет минути по-късно Артуро Видал ознаменува завръщането си сред титулярите с гол. Той вкара след асистенция на Артур. До края на първата част авансът на \"Барселона\" вече беше три гола. Точен беше Дембеле в 35-ата минута след нова асистенция на бразилеца Артур. Французинът финтира бранител и вкара с удар в далечния ъгъл. Това беше и гол №300 за \"Барселона\" под ръководството на Ернесто Валверде. Дембеле беше реализирал и гол №200 през миналия декември.      След почивката Меси се разписа, за да оформи крайния резултат. Аржентинецът вкара след перфектно изпълнение на свободен удар в 78-ата минута. В самия край резервата Араухо фаулира останалия сам срещу вратаря Хавиер Ернандес и беше изгонен. Заради реакцията си и ироничните аплодисменти към рефера Матеу Лаос, Дембеле също получи червен картон.", "date": "2019.10.07", "title": "Гол със задна ножица вдъхнови \"Барселона\" за разгром над \"Севиля\""}
{"url": "https://www.dnevnik.bg/bulgaria/2019/10/07/3972423_vurhovniiat_sud_zasedava_po_iskaneto_za_vrushtane_na/", "text": "Състав на Върховният касационен съд (ВКС) заседава днес по искането на главния прокурор Сотир  Цацаров за възобновяване  на производството по условното предсрочно освобождаване на австралиеца Джок Полфрийман и връщането му в затвора. Самият Полфрийман е получил призовка още миналата седмица, но не е длъжен да присъства и може да бъде представляван от адвоката си Калин Ангелов. Откакто бе освободен предсрочно Полфрийман се намира в центъра за временно настаняване на чужденци в Бусманци. Първоначално заседанието бе насрочено за 23 октомври , но заради големия обществен интерес по казуса  Върховният касационен съд ще го гледа  по-рано - днес от 9.00 ч. Съдът обаче няма да се произнесе веднага като срокът за решението е един месец. С решение на Софийския апелативен съд Полфрийман беше  предсрочно освободен от затвора , след като излежа почти 12 от наложената му присъда от 20 години затвор за убийството на Андрей Монов. В искането си за възобновяване на делото Цацаров заявява, че определението на съда е постановено при съществено нарушение на процесуалните правила. Според Цацаров съставът е трябвало да се произнесе с решение, а не с определение. Междувременно докато съдебният състав заседава, ВМРО организира протест срещу предсрочното освобождаване на Полфрийман, който ще се проведе пред сградата на Съдебната палата. Развитието по този казус доведе до безпрецедентна атака към  съдебния състав , отекна и в парламента и стана повод за протести и разделение в обществото. Тримата членове на съдебния състав излязоха с публично обяснение  защо са решили да освободят  Полфрийман предсрочно от затвора. Миналата седмица казусът  окончателно се заплете  и заради няколко паралелно течащи процедури, които предизвикаха объркване и оставиха висящи въпросите дали австралийският гражданин Полфрийман има действаща забрана за напускане на страната, има ли правно основание да е задържан в центъра в Бусманци и може ли да си тръгне от България. Видеокадри от делото  за убийството бяха публикувани в Youtube и върнаха на дневен ред и въпросите за вината на австралиеца, както и за обстоятелствата от нощта на инцидента през декември 2007 г.", "date": "2019.10.07", "title": "Върховният съд заседава по искането за връщане на Полфрийман в затвора"}
{"url": "https://www.dnevnik.bg/analizi/2019/10/07/3972920_dori_manolova_da_pobedi_fandukova_gerb_pak_shte_vladee/", "text": "                         \"Ако ГЕРБ загуби София, оттам ще тръгне промяната в България\", казват уверено някои от критиците на премиера и лидер на партията Бойко Борисов. В известен смисъл те имат право. Победа на явяващата се като \"независим\" кандидат за кмет Мая Манолова срещу Йорданка Фандъкова, миловидното лице на ГЕРБ в столицата, ще окуражи противниците на Борисов. Той контролира вече 14 години управлението на София и държи властта в страна през последните 10 години. В същото време тази прогноза не отчита очертаващия се сценарий ГЕРБ да запази, макар и понамаляло, господството си в повечето общини, включително в София. Общините са много важни за властовия баланс в държавата. Те са мястото, където хората живеят, работят и пречупват големите проблеми на националната политика през призмата на непосредствените си нужди и интереси. Друг е въпросът дали Манолова, въпреки имиджа си на успешен омбудсман, има капацитет, визия и излъчване да олицетвори промяната в България. стоящите зад нея соцпартия и няколкото дясноцентристки формации джуджета (ако въобще вкарат общински съветници) ще трябва бързо да изтрезнеят. Те ще бъдат изправени пред сложна дилема – подкрепата в Столичния общински съвет (СОС) за Манолова ще бъде далеч от абсолютното мнозинство от 31 съветници в 61-членния СОС. Според проучванията, които разкриват електоралните нагласи на \"входа\" на кампанията и не отчитат фактора \"мобилизация\", ГЕРБ (този път в компанията на СДС), макар и с по-слаб резултат от 2015 г., отново ще е победител в изборите за общински съветници. Процентите му ще бъдат колкото сумарния резултат на БСП и \"Демократична България\" (ДБ). В изследване на \"Маркет линкс\" от края на септември ГЕРБ получават 25,7%, БСП – 14,8%, ДБ – 10,5%, ВМРО – 3,7% , друга партия – 4,9%. Въпреки че на европейските избори в София БСП се представи по-добре от \"Демократична България\", е възможно на финалния спринт ДБ да догони, дори да изпревари социалистите, защото разполага с по-широка периферия и по-годен за мобилизиране електорат. Накрая нищо чудно тъкмо \"Демократична България\" да има решаваща тежест, когато се гласуват мерки срещу замърсяването на въздуха, срещу изгарянето на боклук, за развитието на кварталите, за достъпността на Витоша. Всички тези проблеми са записани на сметка на сегашната кметица и партията, на която тя е зам.-председател. Същевременно левите симпатизанти на Манолова вече са объркани, че тя прави Ако стане кмет, тя ще има отчайваща нужда от сътрудничеството, търпимостта или милостта на идеологическия й враг – т. нар. градската десница. Нейните привърженици още не могат да простят на бившата червена депутатка \"Костинброд\" и подкрепата й за Пеевски през 2013 г. Евентуална подкрепа на ДБ за \"независим\" кмет с \"червено\" минало вещае отсега блокажи и непредвидими процеси в общината. В сходна ситуация може да се озове и Фандъкова, чието преизбиране би легитимирало статуквото не само в София, но и в страната. Въпреки очакваната поддръжка на общинските съветници на ВМРО, коалицията ГЕРБ-СДС най-вероятно ще остане под летвата на необходимото абсолютно мнозинство. Така беше дори през 2015 г., когато ГЕРБ премаза като валяк БСП на местния вот. С 30 общински съветници Фандъкова трябваше да разчита на т.нар. плаващи мнозинства за прокарване на важни решения. При такива конфигурации в българските условия се правят Ако след 27 октомври Фандъкова подхване четвърти мандат, също няма да мине без подкрепата на \"Демократична България\". Трудно е обаче да си представим, че тази извънпарламентарна формация, която е много по-критично настроена към управлението на Борисов от БСП, ще бъде толерантна опозиция на Фандъкова. Такава, каквато беше БСП в последния Столичен общински съвет, например. Макар че немного отдавна, през периода 2013-2014 г., тъкмо градската десница съдейства за връщането на ГЕРБ на власт. По стара традиция в България пропорционалният вот (за листите за общински съветници) на местните избори остава в сянката на мажоритарния (за кмет на община). Това е крайно несправедливо, защото общинският съвет има голяма власт. Докато кметът командва и може да си прави пиар, общинският съвет контролира кмета – по закон и задкулисно. Общинарите решават за заплатата му, за местните такси, за бюджета на общината, за придобиване, управление и разпореждане с общинско имущество, за създаване и одобряване на устройствени планове и измененията им. Емблематична е ролята на Столичния общински съвет с председател Антоан Николов, изцяло доминиран от СДС, за разцвета на порочния модел \"Софиянски\". Този модел продължава да бъде асоцииран с и други знакови сделки с корупционен мирис. А как стоят нещата в провинцията? Да вземем например Пловдив. И там медийното внимание е фокусирано върху оспорваната битка и прогнозирания балотаж между водещите кандидати за кметове – Здравко Димитров (ГЕРБ), досегашен областен управител, и депутата Славчо Атанасов, бивш кмет на града, издигнат от Националния фронт за спасение на България и ВМРО. Коментарите в публичното пространство са за договорен мач между Борисов и лидера на НФСБ Валери Симеонов, от чиято формация е Атанасов. Но дори Атанасов да стане кмет, в общинския съвет мнозинство отново ще има ГЕРБ. То обаче може да управлява с подкрепата на общинските съветници от ВМРО и други, по-малки формации чрез ситуативни \"коалиции\". Такава прогноза позволяват проучванията на старта на кампанията. БСП отново ще остане в трета глуха във втория по големина град на България. Още по-плачевно е състоянието на разпокъсаното наследство на някогашното могъщо СДС, дало в зората на демокрацията славата на Пловдив като \"синя столица\". Плаващи мнозинства около победителя ГЕРБ и съюзника ВМРО се очертават и в Благоевград, където най-вероятно ще бъде преизбран кметът от ГЕРБ Атанас Камбитов. Местната БСП, макар и в по-добра кондиция от пловдивската, пак няма да може да участва в раздаването на картите. и в още дузина областни градове. В тях няма никакви шансове да излъчи кмета, дори третото място в битката за общински съвет не й е гарантирано. Най-голямата опозиционна партия ще се представи видимо по-добре отпреди четири години и може би ще вземе 2-3 областни центъра. Резултатите й като цяло обаче ще бъдат много под нивото на представянето й на последните парламентарни избори и на евровота. \"Демократична България\" пък, дори да получи балансьорска роля в София и да окичи на ревера си един-двама \"независими\" кметове в по-големите градове, има още по-малко потенциал да използва местните избори като трамплин за промяна на властовия баланс в национален мащаб. Така, дори Манолова да направи \"пробив\" в София, ГЕРБ ще продължи да държи в \"мечешка прегръдка\" местната власт. Макар и малко по-слабо отпреди.", "date": "2019.10.07", "title": "Дори Манолова да победи Фандъкова, ГЕРБ пак ще владее общините"}
{"url": "https://www.dnevnik.bg/evropa/2019/10/07/3971893_v_novite_strani_chlenki_na_es_se_raboti_3_sedmici/", "text": "Хората в държавите членки, присъединили се към ЕС след май 2004 г., работят близо три пълни работни седмици на година повече от тези в \"старите\" държави членки. През 2018 г. в ЕС средното колективно договорено годишно работно време е било приблизително 1714 часа. Според анализ на Европейската фондация за подобряване на условията на живот и труд (Eurofound) обаче в старите страни членки то е било 1687 часа, а в новите - 1803. Това е разлика от 116 часа или три работни седмици.      На национално ниво, взимайки предвид седмичните договорени работни часове, дните на отпуск и националните празници, най-много колективно договорени работни часове има в Естония (1848 часа), където колективното договаряне не играе значителна роля в определянето на стандартите за работното време. Най-малко годишни работни часове са отчетени във Франция (1602 часа), следвана от Дания, Швеция и Германия. Това значи, че през 2018 г. по този пиоказател естонците са работили приблизително 246 часа, или шест седмици, повече от французите. В България средните колективно договорени нормални годишни работни часове през 2018 г. са били 1824.      На секторно ниво банковият сектор продължава да има най-късата средна договорена работна седмица (37.5 часа), а най-дългата е в търговията на дребно - 38.3 часа. По отношение на колективно договореният платен годишен отпуск средно в ЕС той е 23.8 дена и е значително по-къс в по-новите държави членки (21.2 дена), отколкото в старите (24.6 дена).      Максимални работни часове на седмица  По отношение на максималните работни часове на седмица според законовите разпоредби повечето страни попадат в две групи – 48 часа (както е определено в Директивата за работното време) и 40 часа (които може да бъдат удължени до 48 или повече при определени условия). България е във втората категория. Белгия и Франция продължават да са най-забележителните изключения с максимални работни часове на седмица съответно 38 и 35. Ако се сметне и извънредното работно време, повечето държави имат максимум 48 часа седмично. Изключенията са Белгия и Хърватия (50 часа) и Австрия, Германия и Холандия (60 часа). Много държави членки имат ограничения за максималното работно време на ден. За повечето това са осем часа (в тази група е и България). Има обаче вариации – от 7 във Франция до 12 в Чехия. С включване на извънредното работно време дневният максимум може да се увеличи от 9 до 12 или дори 13 часа, в България – до 10 часа. Колективното договаряне играе важна роля при определянето на продължителността на работното време в много държави членки, макар и в по-малка, а понякога и пренбрежима степен, в някои страни, влезели в ЕС след 2004 г. (ЕС13). Средните колективно договорени обичайни работни часове на седмица през 2018 г. са били най-малко във Франция (35.6) и най-много в Малта, Гърция и Хърватия (40 часа). В ЕС13 са били 39.7. По сектори  Най-късата средна колективно договорена работна седмица в ЕС е в банковия сектор - 37.5 часа (без промяна в сравнение с 2016 г.) Най-дълга е при продажбите на дребно – 38.3 часа през 2018 – същото като през 2017, но с 0.2 часа по-малко от 2016 г. Във всичките пет разгледани сектора договорените работни часове на седмица са повече в ЕС13, отколкото в ЕС15. Най-голяма е разликата в банковия сектор, където в ЕС13 работната седмица е почти три часа по-дълга, отколкото в ЕС15, което значи приблизително четири седмици повече работа на година. В химическата промишленост в ЕС13 договорената работна седмица е с 2.1 часа по-дълга, отколкото в ЕС15. В публичната администрация разликата между двете групи е 2.9 часа. В металообработването е 2.6 часа. Най-малка е в търговията на дребно – 1.9 часа. Разликата между \"стари\" и \"нови\" държави членки се увеличава в сравнение с 2016 г. във всички анализирани сектори с изключение на банковия, където средното ниво намалява в страните, присъединили се към ЕС след 2004 г. и остава стабилно в ЕС15. Обичайните изработени часове седмично За да се установи колко часа действително работят служителите през дадена седмица, се разглеждат данните за обичайните изработени часове седмично, в които се взимат предвид фактори като извънреден труд и отсъствия. Най-дълго работят служителите на пълно работно време във Великобритания – 42 часа на седмица. Следват Кипър (41.3 часа), Австрия ( 41.2), Гърция и Полша (по 40.9). За България са посочени 40.8 часа. Най-малко часове седмично се трудят в Дания (37.8 часа). Това значи, че датчаните работят 4.2 часа на седмица по-малко, отколкото британците, или еквивалента на почти пет работни седмици на година в Обединеното кралство. Всички страни от ЕС13, с изключение на една, регистрират обичайни работни часове на седмица над средното за ЕС28. Само в Литва обичайната работна седмица е по-къса - 39.9 часа. За България са посочени 40.8 часа. Обичайните работни часове за служители на пълно работно време са по-дълги от средната колективно договорена работна седмица във всички анализирани страни, с изключение на Литва. В ЕС28 обичайната работна седмица е дълга 40.2 часа (с 2.2 часа повече от средното договорено работно време), в ЕС15 – 40.1 часа (с 2.7 часа повече от средното договорено), в ЕС13 - 40.8 часа (с 1.1 часа повече). Какво още се казва за България? За България не са дадени данни за средните колективно договорени седмични работни часове по сектори, защото тя е посочена като една от страните, в които работното време като цяло не се определя чрез колективно договаряне, а е основава на националното законодателство. Сред секторите, които са разгледани отделно, за България има данни за средните колективно договорени нормални работни часове в публичната администрация – 40. Като пример за дебат във връзка с работното време за България се припомня кампания на КТ \"Подкрепа\" за достойни работни условия и заплащане за нощен труд. Според конфедерацията над 400 хил. работници в България извършват нощен труд без да получават подходящи заплати. Те са изправени пред редица здравни и социални проблеми. Наред с други въпроси, влошаване на здравето, висок процент свързани с работата инциденти и наранявания, социална изолация, висок процент разводи. През октомври 2018 г. предложението за обновяване на минималното допълнително възнаграждение за нощен труд бе разгледано от Националния съвет за тристранно сътрудничество, но бе отхвърлено от работодатели и от правителството. Въпросът за нощния труд трябва да бъде преразгледан до края на 2019 г. Водят се широки дискусии за допълнителното възнаграждение и за възможни промени в Трудовия кодекс. * Докладът се основава на информация от мрежата на кореспондентите на Eurofound. В него се посочва, че данните, представени в прегледа, трябва да се тълкуват внимателно. Международни сравнения за дължината на колективно договореното работно време може да са проблемни, защото не всички страни събират данни, а дори и където такива има, данните от различни източници може да не подлежат на стриктно сравнение. Предизвикателство е да се сравнява работното време в различните страни и защото данните за обичайното седмично работно време не взимат предвид фактори като извънреден труд, дължина на годишен или други форми на отпуск, използване на гъвкави форми на организация на работното време. ", "date": "2019.10.07", "title": "В новите страни членки на ЕС се работи 3 седмици повече, отколкото в старите"}
{"url": "https://www.dnevnik.bg/sviat/2019/10/07/3972541_golemiiat_vupros_v_sedmicata_na_nobelite_-_shte_vzeme/", "text": "Нобеловите награди миналата година бяха белязани от скандали, свързани с обвинения в сексуално насилие. Тази година за тях се заговори в контекста на съвсем различен въпрос: ще вземе ли шведската тийнейджърка Грета Тунберг Нобела за мир? Медицина, физика, и химия, литература и - заредената с най-голямо напрежение - мир са категориите за наградите тази седмица, които ще се раздадат за поредна година по желание на шведския изобретател и бизнесмен Алфред Нобел. Всички те ще се раздадат в Стокхол с едно изключение - тази за мир, която по изричната воля на Нобел се връчва в Осло от петчленен комитет, избран от норвежкия парламент. Седмицата все пак ще започне с типично научните награди. Днес в 12:30 ч. българско време се очаква да бъде обявен Нобелът за медицина, утре и в сряда в 12:45 ч. - съответно физика и химия. Наградата за литература този път ще е по-различна,  защото ще има двама удостоени : един за 2018 г. и един за тази. Миналата година наградата за литература  не бе връчена заради скандал . Фокусът се прехвърля от Стокхолм към Осло едва в петък. Там често оспорваната награда за мир (9 млн. крони или около 840 хил. евро, колкото и другите) се очаква отново да предизвика полемика. От палестинеца Ясер Арафат през американски президенти като Джими Картър и Барак Обама и други до Европейския съюз - много са лауреатите в последните десетилетия, довели до спорове и ожесточени критики към Нобеловия комитет. Ако прогнозата на \"Ройтерс\" се потвърди, тази година може да не е изключение - според агенцията Грета Тунберг е фаворит да я спечели. В началото на другата седмица предстои и Наградата за икономически науки на Шведската банка в памет на Алфред Нобел, известна с не съвсем точното име Нобелова награда за икономика. Тя се връчва първи път едва през 1968 г. с дарение на шведската централна банка (\"Сверигес риксбанк\").", "date": "2019.10.07", "title": "Големият въпрос в седмицата на Нобелите - ще вземе ли Грета Тунберг награда за мир"}
{"url": "https://www.dnevnik.bg/sport/2019/10/07/3972947_fotogaleriia_geroite_i_sportnite_postijeniia_ot_uikenda/", "text": "Върхови постижения, герои и много голове белязаха спортния уикенд. Кои са най-заслужилите спортисти от изминалите дни вижте в галерията.", "date": "2019.10.07", "title": "Фотогалерия: Героите и спортните постижения от уикенда"}
{"url": "https://www.dnevnik.bg/sport/2019/10/07/3972962_grigor_dimitrov_otstupi_s_edna_poziciia_v_svetovnata/", "text": "Григор Димитров отстъпи с едно място в световната ранглиста. Българският тенисист вече е 27-и. Той пропуска турнира от сериите \"Мастърс\" в Шанхай, който се провежда тази седмица, тъй като не получи покана за участие. За последно  Димитров игра в Пекин, където отпадна рано . Следващото му предизвикателство ще е в Стокхолм другата седмица. Българинът е шампион в шведската столица от 2013 г., когато спечели първата си титла от АТП.", "date": "2019.10.07", "title": "Григор Димитров отстъпи с една позиция в световната ранглиста"}
{"url": "https://www.dnevnik.bg/sviat/2019/10/07/3972961_sasht_iznenadvashto_razreshiha_na_turciia_operaciia/", "text": "Американският президент Доналд Тръмп преобърна политиката на САЩ за подкрепа за кюрдите в Сирия и на практика разреши операцията на Турция в северната част на страната. Това стана с изявление, разпространено от Белия дом и американски медии късно снощи. В него се казва: \"Турция скоро ще задейства дълго планираната си операция в Северна Сирия.\" Доскоро Вашингтон предупреждаваше, че Анкара не бива и да си помисля за нова операция на сирийска територия. Администрацията на Тръмп уверява, че въоръжените сили на САЩ \"няма да подкрепят или да са замесени в операцията\", нито пък \"ще са в района\" ѝ. Освен това Турция ще носи отговорност за всички чуждестранни джихадисти от групировката \"Ислямска държава\", заловени през последните две години, след като Франция, Германия \"и други европейски страни\", от които бойците са пристигнали, отказват да ги приемат. Решението на САЩ е поврат в политиката за региона. В коалиция със Сирийските демократични сили - обединение, доминирано от кюрдски бойци - американски войници успяха да отвоюват значителна част от територията източно от река Ефрат от \"Ислямска държава\". След това близо 2000 военнослужещи от САЩ останаха в района, а Тръмп се отказа от първоначалната идея всички те да бъдат изтеглени и обеща една част да останат. Нито дума за безопасната зона За Турция това е трета операция в Сирия от 2016 г. насам. След \"Щитът на Ефрат\", която ѝ даде контрол върху район по границата,  с \"Маслинова клонка\" (миналата година)  тя изтласка от Африн (северозападния край на Сирия) представители на кюрдските Сили за защита на народа (YPG) и политическото им крило Партия на демократичния съюз (PYD). Двете се смятат от Анкара за сирийско разклонение на забранената организация Кюрдска работническа партия (ПКК), с която с малко прекъсване Турция води въоръжен конфликт от пет години. Анкара винаги аргументира нуждата от действия на изток от Ефрат със защита от YPG, които са гръбнакът на кюрдско-арабската коалиция, съюзник на САЩ. Първоначално плановете намериха израз в предложение за безопасна зона, в която по-късно турският президент Реджеп Тайип Ердоган обеща да върне между 1 и 2 млн. сирийски бежанци ( дори 3 млн. при по-широка зона ), които са в страната заради конфликта и чието присъствие се приема в страната с все по-голямо недоволство. САЩ първоначално подкрепяха идеята,  но не бяха съгласни с подробности за зоната  - Турция иска тя да навлиза 32 км навътре в сирийската територия, по-дълбоко, отколкото приема отсрещната страна. Анкара заяви, че ако няма консенсус с Вашингтон, ще се наложи сама да защити интересите си. Сега безопасната зона изобщо не се споменава в американското съобщение. Според \"Ню Йорк таймс\" в разговор между Ердоган и Тръмп малко преди съобщението е даден сигнал, че 100 или 150 военнослужещи на САЩ ще бъдат изтеглени от района на операцията, макар да няма пълно изтегляне от Сирия. Вестникът отбелязва, че решението е взето въпреки изричните препоръки САЩ да запазят присъствието в североизточна Сирия, за да продължат операциите срещу \"Ислямска държава\" и да се създава противотежест на Иран и Русия.", "date": "2019.10.07", "title": "САЩ изненадващо приеха операцията на Турция срещу кюрдите в Сирия"}
{"url": "https://www.dnevnik.bg/evropa/2019/10/07/3972964_djonsun_predupredi_makron_che_niama_da_ima_otlagane_na/", "text": "Британският премиер Борис Джонсън е предупредил френския президент Еманюел Макрон, че няма да има отлагане на Брекзит, насрочен за 31 октомври, и му е казал, че има последен шанс за постигане на споразумение, заяви говорител на \"Даунинг стрийт\", цитиран от \"Франс прес\" и БТА. Както заявил Джонсън в телефонен разговор в събота с френския президент, \"Европейският съюз не бива да е погрешно убеден, че Великобритания може да остане в ЕС след 31 октомври\". Премиерът повторил, че няма да иска ново отлагане на Брекзит, въпреки че закон, приет неотдавна от британския парламент,  го задължава да поиска отлагане , ако не постигне споразумение с ЕС. Джонсън нарекъл този закон \"акт на капитулация\", който според него отслабва позицията на Великобритания в преговорите с ЕС. Джонсън настоял Макрон да положи усилия за постигане на споразумение за Брекзит. Той информирал френския президент и португалския премиер Антониу Коща за новото си предложение за Брекзит, което бе  хладно прието в Брюксел , посочва \"Ройтерс\". \"Това е шанс да се постигне споразумение - споразумение, подкрепено от депутатите и съдържащо компромиси от всички страни\", заявил пред \"Ройтерс\" високопоставен източник от \"Даунинг стрийт\" 10. \"Обединеното кралство направи голямо и значимо предложение, но е време и комисията да покаже воля за компромис. В противен случай Великобритания ще напусне без сделка\", добавил източникът пред \"Ройтерс\". По-малко от месец преди 31 октомври и преди предстоящата на 17 и 18 октомври среща на лидерите на ЕС Джонсън заявил на Макрон, че \"това е последна възможност да се постигне споразумение - каквото иска всяка от страните - за да можем да вървим напред и да изградим ново партньорство между Обединеното кралство и ЕС\", каза пред \"Франс прес\" източник от кабинета на британския премиер. \"Но за да стане това възможно, ЕС трябва да направи същите компромиси, каквито направи Обединеното кралство през последните седмици и месеци\", заявил Джонсън на френския президент според източника от неговия кабинет. Макрон е казал на Джонсън в телефонния разговор, че в края на седмицата ще бъде направена равносметка, за да се прецени дали е възможно споразумение за Брекзит, се посочва в изявление на Елисейския дворец. В телефонен разговор в неделя холандският премиер Марк Рюте е предупредил британския премиер, че ЕС няма да приеме споразумение, създаващо митническа граница в Ирландия. \"Остават важни въпроси за британските предложения\", написа по-късно Рюте в \"Туитър\", цитиран от \"Гардиън\". В края на миналата седмица в правителствени документи, внесени в шотландски съд,  бе посочено , че Джонсън ще изпрати писмо до ЕС, искайки отсрочка на Брекзит, ако до 19 октомври няма договорена сделка за \"развода\".", "date": "2019.10.07", "title": "Джонсън предупреди Макрон, че няма да има отлагане на Брекзит"}
{"url": "https://www.dnevnik.bg/evropa/2019/10/07/3972974_daniia_iska_ot_es_plan_za_izvejdane_na_dizelovi_i/", "text": "Дания и още 10 страни от ЕС призоваха за създаването на европейска стратегия за постепенно извеждане на дизеловите и бензинови автомобили от експлоатация, която да позволи до 2030 г. забрана за продажбата им на ниво държави членки с цел борбата с климатичните промени, предаде \"Ройтерс\". Дания отправи предложението в края на миналата седмица на европейска среща на министрите на околната среда, която се състоя в Люксембург. Бъдещият председател на Европейската комисия Урсула фон дер Лайен цели да превърне Европа в първия въглеродно неутрален континент до 2050 година. Според датската делегация за постигането на тази цел е необходимо транспортният сектор да намали въглеродните си емисии. ЕС цели до 2030 г. да намали с 40 на сто въглеродните си емисии, за да помогне за борбата с глобалното затопляне, припомня \"Ройтерс\". През 2018 г. датското правителство обяви, че ще забрани продажбата на нови автомобили, задвижвани с изкопаеми горива. По-късно Дания се отказа от идеята, защото тя щеше да влезе в конфликт с европейските правила. Датският министър за климата и енергетиката Дан Йоргенсен изрази надежда предложението да се разреши на отделните държави членки да забранят продажбата на нови дизелови и бензинови коли да засили натиска върху еврокомисията да предложи пълно премахване на автомобили, задвижвани с изкопаеми горива, в блока в следващите десетилетия. По думите му, ако ЕС не може да се съгласи с общоевропейска забрана, ще бъде добре поне на отделните страни да бъде разрешено да прилагат подобна мярка. \"План А ще е това да бъде европейска забрана\", допълни той. Литва, Латвия, Словения, България и още няколко държави предложиха да се направи повече, за да се спре \"изтичането на въглерод\" чрез продажбата на автомобили втора ръка от Западна Европа в източните региони. По думите на Йоргенсен следващата стъпка на Дания ще е да създаде съюз с останалите 10 страни членки, които подкрепят стратегията й за постепенно извеждане на дизеловите и бензинови автомобили от експлоатация и възможността за забрана на продажбата им в отделни държави членки.", "date": "2019.10.07", "title": "Дания иска от ЕС план за извеждане на дизелови и бензинови коли от експлоатация"}
{"url": "https://www.dnevnik.bg/politika/2019/10/07/3972989_djambazki_se_obiavi_za_zakrivane_i_na_organizaciite/", "text": "След като преди дни ВМРО поиска от главния прокурор Сотир Цацаров  да прекрати дейността на Българския хелзинкски комитет  (БХК) \"заради недопустима намеса в съдебната система на България\", днес зам.-председателят на партията и кандидат за кмет на София Ангел Джамбазки стигна и по-далеч. Той се обяви и за закриване на  над стоте неправителствени организации, които застанаха зад БХК . \"Обадиха се още организации – стотина, аз мисля, че и те трябва да бъдат закрити\", заяви Джамбазки в сутрешния блок на БНТ, където разясни вижданията си като кандидат за кмет на столицата. Дни след призива на политическата партия за закриване на БХК над 70 български и още над 40 чуждестранни и международни организации се обявиха в подкрепа на правозащитниците. Сред тях бяха и организации като \"Хюмън райтс уоч\" и  \"Амнести интернешънъл\" , която изтъкна, че има \"безпрецедентен опит от страна на властта да бъдат заглушени независимите и критични гласове в България\". По отношение на предстоящото днес дело по искането за връщането на Джок Полфрийман в затвора Джамбазки отново изрази мнението, че той трябва да излежи пълната си присъда. Ангел Джамбазки коментира и поведението на лидера на \"Атака\" и също кандидат за кмет на София  Волен Сидеров в студиото на \"Референдум\"  преди седмица. Тогава именно нападки на Сидеров към Джамбазки станаха причина за прекъсване на предаването. Кандидатът на ВМРО посочи, че личните нападки ще се решат в съда, и изрази увереност, че \"този човек ще бъде осъден за пореден път, което няма да го спре\". \"Виждате един залез, политически упадък, от една страна, от друга страна, има възраждане на ВМРО. Това предизвиква ревност\", е обяснението му за поведението на Сидеров.", "date": "2019.10.07", "title": "Джамбазки се обяви за закриване и на организациите, подкрепили Хелзинкския комитет"}
{"url": "https://www.dnevnik.bg/evropa/2019/10/07/3972990_tazi_godina_e_cherna_za_pchelarite_v_evropa/", "text": "Тази година е \"черна\" за много от пчеларите в Европа, най-вече френските и италианските, които отчитат най-лошата реколта в историята си заради климатичните промени, отбелязва \"Франс прес\". В Италия асоциацията на земеделските производители \"Колдирети\" (Coldiretti) обяви \"черна година\" с почти двойно по-слаба реколта спрямо събраните 23 300 тона мед през 2018 година. Във Франция Националният съюз на френските пчелари (Unaf) оповести, че реколтата \"ще е най-лошата от години\" - под 9000 тона, което е близо четири пъти под равнището през 90-те години на миналия век. След събраните през миналата година 30 000 тона медопроизводството в Румъния, европейската шампионка в отрасъла, тази година ще е под средното за последните години (25 000) тона. Това заяви пред АФП вицепрезидентът на асоциация \"Ромапис\" (Romapis) Константин Добреску. В Испания, която по брой кошери е преди Румъния, реколтата е на много ниско равнище от 2015 година, със спад от 5.2 процента през 2017 година и кампания 2018, неотговаряща на висотата на очакванията. \"Колдирети\" обяснява ситуацията с необичайните климатични събития от януари до началото на септември, когато е имало множество екстремни метеорологични събития в Италия (с 56 процента повече спрямо 2018 година) - градушки, бури, обилни валежи, ветрове и топлинни вълни. Френският пчеларски съюз също говори за \"климатична катастрофа\". В Румъния \"липсата на валежи през последните есен и зима е нанесла тежък удар на културите от рапица\", което е довело до \"много слабо производство на мед\", твърди пчеларят Мариан Патраску. Спадът на производството в Италия би могъл да доведе до понижение на приходите със 73 милиона евро тази година, като към тях се прибавят и разходите, свързани с изхранването на пчелите.  Всички очакват подобрение на климатичните условия през идната година. На фона на спада в производството пчеларите алармират и за опасността от големите количества мед, които се внасят от Китай. Според тях китайският мед не е чист и има добавен сироп. В Испания пчеларите протестираха многократно, за да искат \"антидъмпингови мерки\" срещу вноса на евтин китайски мед. Властите планират да въведат нови изисквания за етикетите, където да се посочва например процентното съдържание на меда по страна на произход. Във Франция на 1 януари 2020 година трябва да влезе в сила декрет, в който по ред на важност да се упоменават всички страни с дял от над 20 процента в съдържанието на съответния буркан с мед. Заради особено горещото лято на 2018 година се наблюдава оживен интерес към пчеларството в Норвегия и Швеция, но то си остава странична дейност в тези скандинавски страни, отбелязва АФП. /БТА", "date": "2019.10.07", "title": "Тази година е \"черна\" за пчеларите в Европа"}
{"url": "https://www.dnevnik.bg/evropa/2019/10/07/3972991_gruckata_pensionna_sistema_e_pred_seriozna_kriza_sled/", "text": "Гръцкото правителство ще бъде принудено да пристъпи към нова реформа на осигурителната система, след като миналата седмица гръцкият върховен административен съд определи като неконституционни някои разпоредби от т.нар. закон \"Катрунгалос\" от 2016 г., съобщава \"Катимерини\". От решението на съда не възникват задължения със задна дата за \"орязани\" пенсии, но най-вероятно то ще натовари пенсионната система от тук нататък, понеже се отменя намаляването на допълнителните пенсии, високите осигурителни вноски на свободните професии и ниските коефициенти, по които се изчисляват пенсиите на хората със средни и високи доходи. Вестникът пише още, че в сянката на това и по-стари решения на върховния административен съд за осигурителната система правителството ще се опита да убеди международните институции, че не съществува \"дупка\" в бюджета за 2020 г. Същевременно кабинетът на Мицотакис готви \"План Б\", в случай че институциите настояват на оценките си, че такъв недостиг съществува. Според високопоставен правителствен източник правителството подготвя автоматично приключване на данъчните ревизии на дружества и свободни професии за финансовите години от 2013 година нататък, като по този начин се оценява, че ще бъдат събрани допълнително около 1 милиард евро. По принцип международните институции се противопоставят на тази практика, защото според тях тя вреди на финансовата култура. От друга страна правителството смята, че по този начин може да бъде избегната опасността от отписване на големи задължения към държавата по давност. \"Вима\" също съобщава за решението на върховния административен съд и пише, че с него се изравняват вноските на наемните служители и на самонаетите лица. Увеличават се и пенсионните коефициенти на хората с над 30 години трудов стаж. Същевременно решението на съда осуетява възможността за искания за плащане със задна дата по намалените със закона \"Катрунгалос\" пенсии. \"Катимерини\" също коментира, че съдът е решил, че намалението е било макар и гранично конституционно и така гръцката държава е избегнала неизчислими фискални щети. \"Филелефтерос\" посочва, че пенсионната система трябва да се изгражда от начало. В следващите няколко месеца министърът на труда Янис Вруцис в сътрудничество с финансовия щаб на правителството ще внесе нова законодателна рамка, за да бъдат коригирани \"катастрофалните промени\" със закона \"Катрунгалос\", който падна в съда. Бюджетната цена на новите мерки обаче остава неизвестна. /БТА", "date": "2019.10.07", "title": "Гръцката пенсионна система е пред сериозна криза след съдебно решение"}
{"url": "https://www.dnevnik.bg/ot_vas/novini_ot_vas/2019/10/07/3971586_noshtnoto_naklaniane_na_kolchetata/", "text": "Град Сандански, площад \"Братя Миладинови\". Чисто новите колчета, които виждате, след около 3 месеца няма да ги има. На 15 метра от тях много от другите колчета вече са изкъртени. Прави впечатление, че не са изхвърлени отстрани като от отмъщение, а изчезват напълно сякаш отиват за вторични суровини. Полицията естествено не знае и не й пука. На снимката:  Дотук колчетата са невредими, но някой работи през нощта да ги премахва.", "date": "2019.10.07", "title": "Нощното накланяне на колчетата"}
{"url": "https://www.dnevnik.bg/razvlechenie/2019/10/07/3972998_martin_skorseze_za_filmite_na_marvel_tova_ne_e_kino/", "text": "Един от най-популярните холивудски режисьори Мартин Скорсезе порица филмите със супергерои, които в момента са водеща сила в съвременната филмова индустрия. Режисьорът на класики като \"Шофьор на такси\" и \"Добри момчета\" е коментирал през списание \"Емпайър\", че опитите му да навакса със съвременните филми със супергерои са се провалили. \"Не ги гледам. Опитах, знаете ли\", казва той и допълва: \"Но това не е кино.\" Скорсезе обяснява, че най-близкото нещо, с което може да ги сравни, оценявайки колко добре са направени и как актьорите дават най-доброто от себе си при тези обстоятелства, са тематичните увеселителни паркове. \"Това не е кино за човешки същества, които се опитват да предадат емоционални, психологически преживявания на друго човешко същество.\" Миналата година президентът на \"Марвел студиос\" Кевин Файги защити филмите си от критики като тези на Скорсезе, като обяви, че липсата на големи отличия не е признак за липсата на качества или амбиция. \"Може би е лесно да отхвърлиш видеоефектите или летящите хора, или космическите кораби, или милиарди долари печалби\", коментира тогава Файги и допълни, че може би е лесно да кажеш, че вече си бил възнаграден по даден начин, но припомня и че Алфред Хичкок така и не е получавал награда за режисура, но това не значи нищо. Последният филм на Скорсезе \"Ирландецът\" с участието на Джо Пеши, Харви Кайтел, Робърт де Ниро и Ал Пачино, който направи премиерата си миналия уикенд по време на филмовия фестивал в Ню Йорк, получи висока оценка от критиката, особено за употребата на технологията за подмладяване и състаряване на актьорите, припомня още изданието.", "date": "2019.10.07", "title": "Мартин Скорсезе за филмите на \"Марвел\": Това не е кино"}
{"url": "https://www.dnevnik.bg/sport/2019/10/07/3973006_kontuzii_na_osnovni_zashtitnici_dovedoha_do_promeni_za/", "text": "Селекционерът на националния отбор по футбол Красимир Балъков направи две принудителни промени в групата преди мачовете с Черна гора (11 октомври) и Англия (14 октомври). Той извика в състава дебютанта от \"Арда\" Деян Лозев. Към подготовката на отбора се присъединява и Георги Терзиев от \"Лудогорец\". Двамата идват на местата на контузените Страхил Попов и Васил Божиков, съобщиха от БФС. Лозев и Терзиев се включват в тренировките от днес. Божиков е сред футболистите, които Балъков е използвал най-много, като е играл и в четирите срещи под негово ръководство. Попов също е ключов играч за селекционера с три двубоя. България се готви за срещите си от европейските квалификации в търсене на първа победа. Националният отбор е последен в групата си с две точки от пет двубоя.", "date": "2019.10.07", "title": "Контузии на основни защитници доведоха до промени за мачовете с Черна гора и Англия"}
{"url": "https://www.dnevnik.bg/evropa/2019/10/07/3972410_zashto_predlojenieto_na_djonsun_za_brekzit_ne_e/", "text": "Последното предложение на Великобритания за споразумение по условията за \"развода\" с Европейския съюз  бе посрещнато със скептицизъм  в Брюксел, защото не изпълнява целите на т.нар. предпазен механизъм за ирландската граница. \"Ройтерс\" обяснява какви са разликите и защо според ЕС новият план е недостатъчен. Какво е предпазен механизъм? В момента няма гранични проверки, нито инфраструктура между британската провинция Северна Ирландия и Република Ирландия, защото и двете са част от митническите и регулаторни разпоредби на единния пазар на ЕС. Предпазният механизъм в сделката за Брекзит, договорена през 2018 г. от бившия премиер Тереза Мей, има за цел да предотврати появата на \"твърда\" граница на остров Ирландия, когато Великобритания напусне ЕС. Той предвижда Обединеното кралство да остане обвързано с някои правила на ЕС, ако няма друг начин границата между британската провинция и Ирландия да остане невидима. Поддържането на безпрепятствена граница е ключова част от Споразумението от Разпети петък между Лондон и Дъблин, сложило край на 30 години насилие в Северна Ирландия. Защо това не проработи? Поддържащите Брекзит депутати се противопоставиха на сделката от 2018 г., казвайки, че предпазният механизъм ще обвърже Великобритания с ЕС, оставяйки я под надзора на съдии от ЕС и пречейки й да сключва търговски сделки по света. Отхвърлянето на сделката от парламента принуди Тереза Мей да се оттегли. Какъв е новият план? Новото предложение на Джонсън е след Брекзит Северна Ирландия да се съобразява с правилата на ЕС за единния пазар за търговията с животни, храни и промишлени стоки. Провинцията обаче ще напусне митническия съюз на ЕС заедно с останалата част на Великобритания, така че страната ще може да сключва нови търговски сделки. Според предложението освен това законодателният орган на Северна Ирландия ще има правото да решава на всеки четири години дали иска да продължи да спазва правилата на ЕС за търгуваните стоки. Какво значи това? Планът на практика ще създаде две граници. Първо, ще има регулаторна граница в Ирландско море между Северна Ирландия и останалата част от Великобритания. Идващите оттам стоки ще трябва да бъдат проверявани, за да се гарантира, че спазват стандартите на ЕС, предвид че Северна Ирландия ще продължава да е част от европейския единен пазар. Освен това ще има митническа граница между Северна Ирландия и Република Ирландия. Проверките ще трябва да гарантират, че се плащат мита и данъци за стоки, влизащи от Северна Ирландия в ЕС, и да предотвратят контрабандата. Според британското предложение няма да има физическа инфраструктура по 500-километровата граница. Какъв е проблемът с границата? Според официални лица от Ирландия и от ЕС има няколко проблема с плана, предложен от Джонсън, който е решен Великобритания да напусне ЕС на 31 октомври с или без сделка. Те казват, че неизбежно ще трябва да има някаква форма на гранични проверки, за да се запази интегритетът на единния пазар на ЕС, и че това ще сложи край на безпрепятствената търговия на остров Ирландия. \"Всяка форма на проверки на или около границата ще значи края на безпрепятствената търговия и ще навреди на икономиката на целия остров, представлявайки освен това сериозен риск за мирния процес\",  предупредиха евродепутати  в отговор на британския план. Великобритания предложи да има физически проверки само за малка част от търгуваните стоки в помещения на търговците или на определени места в Ирландия или Северна Ирландия, за да се избегне появата на физическа \"твърда\" граница. Разпоредбите ще бъдат подкрепени от мерки като схема за доверени търговци, опростени митнически процедури, технология за следене и изключения за малкия бизнес. Няма ли да проработи това? Според официални лица от ЕС предложенията няма да дадат достатъчни гаранции за Ирландия и други страни членки, че техният единен пазар е защитен от дъмпинг на цените, нечестна конкуренция и контрабанда. А ако Ирландия не успява да проверява стоки, идващи в ЕС от Великобритания, това може да повдигне въпроса дали ирландският износ за блока трябва да остане свободен от проверки на пристанищата, макар че тя ще остане в митническия съюз. Други проблеми? Друг голям спорен момент е предложението парламентът на Северна Ирландия да може да преразглежда членството на провинцията в единния пазар на ЕС на всеки четири години. ЕС се опасява, че това ще даде на регионалния орган на практика право на вето по въпросите на съюза, а отказът от регулаторен синхрон може да доведе до установяването на \"твърда\" граница. Според първоначалния план за предпазен механизъм ЕС няма да разреши на Великобритания да се оттегли от договорката, ако не е сигурен, че нови търговски правила няма да доведат до връщане на \"твърдата\" граница. Ами данъците? Великобритания предложи ДДС и акциз за стоките, движещи се между Ирландия и Северна Ирландия, да не се плащат или отчитат на границата. Официални лица от ЕС казват, че това не може да проработи, ако Северна Ирландия все още действа в съгласие с регулациите на единния европейски пазар.", "date": "2019.10.07", "title": "Защо предложението на Джонсън за Брекзит не е достатъчно добро според ЕС"}
{"url": "https://www.dnevnik.bg/analizi/2019/10/07/3973005_bhk_udobniiat_vrag_predi_izbori/", "text": "                         Мечтата на националистите да бъде закрит Българският хелзинкски комитет няма да се сбъдне. Сигналът на ВМРО до главния прокурор за прекратяване на дейността на правозащитната организация заради \"недопустима намеса в съдебната система, оказване на натиск върху българските магистрати и извършване на противоконституционна, противозаконна, неморална и открито антибългарска дейност\" ще остане без последствия. Защото този, който си го избра, не желае това. Нещо повече – премиерът и лидер на ГЕРБ публично заяви, че партията му работи добре с неправителствената организация. \"Човешките права, свободата на словото, мисля, че са били символ, който партия ГЕРБ винаги е изповядвала. И затова ние не сме дори и обмисляли подобен вариант\", заяви в ефира на \"ТВ Европа\" Бойко Борисов. Как ще реагира неговият наследник, особено ако се казва Иван Гешев, е трудно да се прогнозира. Макар че и той като своите предшественици ще седне в най-овластеното и на практика най-безконтролното място в държавата не за да защитава върховенството на закона, а за да служи на онези, които са го издигнали. Реакцията на повече от 120 български и чуждестранни неправителствени организации в защита на БХК беше очаквана и логична. Членовете на Платформата за гражданска солидарност (Civic Solidarity Platform) информираха дипломатическите представители и органите на Европейския съюз и Съвета на Европа за посегателството срещу БХК, което те определят и като удар срещу всички неправителствени организации, подпомагащи работата на изпълнителната, законодателната и съдебната власт. А заместник-директорът на \"Амнести интернешънъл\" за Европа Масимо Морати заяви: \"Това е безпрецедентен опит от страна на властта да бъдат заглушени независимите и критични гласове в България [] и очакваме главният прокурор категорично да отхвърли искането за закриване на организацията.\" По простата причина, че организацията защитава правата на роми, мигранти, бежанци – все стигматизирани от националистите групи, в които те съзират основна заплаха за националната ни идентичност и за благоденствието на обществото ни. Без тези врагове формации като ВМРО, \"Атака\", НФСБ, \"Възраждане\" и други не биха могли да осъществяват своята политическа дейност. А тя по-скоро би следвало да е обект на прокурорско внимание, особено в случаите, когато лидери и активисти на тези партии издигат призиви за прилагане на извънредно законодателство спрямо ромите например или използват реч на омразата, какъвто бе последният случай с узурпирането на ефира на БНТ от Волен Сидеров. През годините националистите насаждат нетърпимост в обществото ни не само към БХК, но и към други проекти, финансирани от фондации като \"Отворено общество\" или \"Америка за България\". Правят го през собствените си и през кафявите медии, но получават подкрепа дори и в големи национални и обществени медии, макар и само от отделни, но ярко разпознаваеми гласове. А в петък депутати от \"Обединени патриоти\" обявиха, че внасят поправки в Закона за съдебната власт, с които се забранява финансирането на професионалните организации на магистратите от чужди държави и чужди организации. Появи се и нова лексика през последните години – \"грантаджии\", \"соросоиди\", \"джендъри\" и други подобни. Тази реторика се опитва да замести липсата на аргументи в публичните дискусии по теми, свързани с дейността на правозащитния сектор и на партии, изповядващи либералните ценности, и да обругае както самите неправителствени организации, така и чуждестранните им донори. и винаги е прокарвал нейните интереси в държавата ни. Затова ненавистта му към либерализма – синоним на евроатлантическата ориентация на България, става все по-силна. И все по-отчетливи тежненията на националистическите партии за забрана на неправителствените организации като БХК, които предоставят правни услуги на хора – жертви на расизъм, дискриминация, полицейски, прокурорски или друг вид институционален произвол, в това число и на съдебни решения. Официалното обявяване от режима на Владимир Путин на неправителствените организации с външно финансиране за чужди агенти, както и забраната на дейността на \"Отворено общество\" в Русия и Унгария (където приеха и специален закон срещу мигрантите) е надежда за националистите, че това може да се случи и тук. Те бленуват да видят стъпкани \"безродниците\" и \"продажниците\", както наричат активистите на БХК, аплодират държавната политика на Унгария, Полша и Словакия за отказ от прием на бежанци и искат България да се нареди до тях. И на Борисов му се иска да е българският Орбан, ама не смее. Има и защо. а ДС впрегна целия си ресурс (чиито размери едва ли подозираме), за да обругае дейността на магистрати с доказан авторитет и на най-уважаваната правозащитна организация в България. В атаката срещу съдебния състав, определил предсрочното условно освобождаване на австралийския гражданин, и срещу БХК, който работи активно за изграждането на капацитет за съдии и прокурори, се включиха дори академици с досиета в Държавна сигурност. А истерията в социалните мрежи показа уродливата гримаса на безпросветния \"патриотизъм\" и стигна дори до закани за публичен линч за тримата съдии и председателя на БХК. Това, че Ангел Джамбазки написа сигнал до главния прокурор с искане за забрана на дейността на Хелзинкския комитет по време на предизборната си кампания като кандидат за кмет на София, е разбираем ход, срещнал одобрение и подкрепа. Да, той дори може да вдигне с процент-два резултата на евродепутата. Но трайно и дълго насажданите клишета за БХК (днес наред е той, утре ­– други правозащитни организации) в обществото ни е опасна тенденция. и сред защитените нямало нито един етнически българин. И аз (като Джамбазки) ще кажа, че съм бяла, макар да не виждам в това никакво предимство или привилегия. Но получих, без да търся, подкрепа от правозащитната организация. По време заведеното срещу мен (впоследствие загубено) дело за \"клевета\" по искане на Венцислав Драганов – бизнесмен, свързан с ДС и близък на министър Емилия Масларова, наблюдател на продължилия три години съдебен процес беше Юлияна Методиева, тогава главна редакторка на списание \"Обектив\", издание на БХК. Всеки, който познава дейността на организацията, знае, че нейни експерти от години работят за хармонизиране на правосъдното и социалното законодателство. и на подобряване на грижите за възрастни хора и хора с увреждания. Ще припомня на кресливите политици с къса памет, че след скандала, който предизвика показаният във Великобритания филм на Би Би Си, заснет в Дома за деца и младежи с умствена изостаналост в село Могилино, БХК поиска от главния прокурор да разпореди проверка на тези институции в държавата. Тя извади ужасяващи факти за десетки смъртни случаи, недохранване, малтретиране и насилие над деца. Тогавашната социална министърка Емилия Масларова определи филма като пропаганда срещу България и изрече циничната си реплика, че децата в домовете \"толкова си могат\". която не откри данни за престъпления и не образува нито едно досъдебно производство. Затова БХК заведе дело в Софийския районен съд срещу прокуратурата на Република България за дискриминация на множество деца и младежи с умствена изостаналост, настанени в институции. По него е било постигнато бързо споразумение, че прокуратурата ще провери всички домове. Последвали са досъдебни производства, приключили без обвинителни актове. Постановленията за прекратяване са били изпращани до хелзинкския комитет, а неговите юристи са ги обжалвали пред Върховната касационна прокуратура. Това става в мандата на Борис Велчев като главен прокурор. Неговият наследник Сотир Цацаров обаче разпорежда актовете на прокуратурата да не се предоставят на БХК. Това поставя сериозни затруднения пред правозащитната организация, но тя не се е отказала да проследи докрай действията на държавното обвинение. починали в периода от 2010 до 2014 г. в домове за медико-социални грижи. БХК завежда и дела в Европейския съд по правата на човека в Страсбург за шест деца, починали в институции. Делата обаче не са били допуснати за разглеждане, тъй като в тези случаи Комитетът няма правен интерес, коментира за \"Тоест\" юрист от организацията. В офиса на Комитета и до днес продължават да постъпват сигнали за малтретирани деца. Всеки, който би искал да си създаде вярна представа за БХК, би могъл да открие стотици публикации за нейната дейност, най-малко на официалната ѝ страница в интернет. Там могат да бъдат намерени и донорите на организацията – Върховният комисариат за бежанците към ООН, УНИЦЕФ, Европейския съюз, фондациите \"Отворено общество\" и ОУК, частни дарители. Според изследване на Институт \"Отворено общество\" за обществените нагласи към речта на омразата в България тя се развива на отделни вълни, които са в пряка връзка с политическата конюнктура, и в различни периоди засяга различни малцинства, А заради липсата на осъдителни присъди за престъпления, свързани с расова, етническа и религиозна омраза, все по-малко хора знаят, че речта на омразата е престъпление. Затова намалява и одобрението за наказателно преследване на политици и журналисти, които използват публично реч на омразата, както и на проявите на агресивен национализъм. В обществена среда, която не само има търпимост към вербалната агресия, но дори я поощрява (особено в социалните мрежи), не може да има смислен разговор за политики, идеи и ценности. Напротив, той става невъзможен и абсурден, когато изключват микрофони на журналисти или ги свалят от ефир, а политици \"превземат\" студиата на обществени медии, за да надъхат избирателите си с омраза.", "date": "2019.10.07", "title": "БХК – удобният враг преди избори"}
{"url": "https://www.dnevnik.bg/bulgaria/2019/10/07/3973012_na_fona_na_protest_sudut_zasedava_za_sudbata_na_djok/", "text": "На фона на протест на ВМРО пред сградата на Съдебната палата Върховният касационен съд (ВКС) даде ход на делото по искането на главния прокурор Сотир Цацаров за възобновяване на производството за условното предсрочно освобождаване на австралиеца Джок Полфрийман и връщането му в затвора. Съдебният състав изслуша прокуратурата, както и тезата на защитата и до два месеца трябва да се произнесе дали да бъде възобновено производството, или да остави искането на Цацаров без разглеждане. Решението на съда обаче може да бъде обявено и по-рано. Самият Джок Полфрийман не дойде в Съдебната палата, а защитникът му Калин Ангелов обясни пред журналисти, че клиентът му казал: \"Аз съм убеден левичар, но не обичам народния съд.\" Родителите на убития Андрей Монов също не присъстваха в залата, макар че споделят искането на главния прокурор. \"Вие можете ли да очаквате при такова искане и при толкова много камери и медии нещо друго освен народен съд? Който и съдебен състав да се беше произнесъл и да бе освободил предсрочно Полфрийман, щеше да се случи същото\", убеден е адвокат Калин Ангелов. Делото започна по искане на главния прокурор за възобновяване и преразглеждане на решението на Софийския апелативен съд (САС) да освободи предсрочно Полфрийман, след като е излежал близо 12 години от 20-годишната присъда за убийството на студента Андрей Монов. Първоначално заседанието бе насрочено за 23 октомври , но заради големия обществен интерес по казуса  Върховният касационен съд  реши да заседава по-рано. Един от основните аргументи на главния прокурор, защитен днес в съдебната зала от прокурор от Върховната касационна прокуратура, е, че съдебният състав, взел решението за предсрочно освобождаване, е незаконен. Причината, че председателят му Калин Калпакчиев е имал взаимоотношения с Българския хелзинкски комитет (БХК), а председателят на организацията Красимир Кънев е дал положително становище за освобождаването на Полфрийман. Освен това главният прокурор възразява, че САС се е произнесъл с \"определение\", а не с \"решение\", което според прокуратурата е съществено нарушение на поцесуалните правила. Πpoĸypop Hиĸoлaй Любeнoв от Върховната касационна прокуратура пoвтopи apгyмeнтитe нa Coтиp Цaцapoв пред съдебния състав. Той се позова на пpaĸтиĸaтa нa aпeлaтивния cъд във Bapнa, ĸъдeтo втopaтa инcтaнция ce пpoизнacялa пo ycлoвнитe ocвoбoждaвaния c peшeния, a нe c oпpeдeлeния. \"Cъдeбният aĸт тpябвa дa вдъxвa дoвepиe нe caмo нa cтpaнитe, a и нa oбщecтвoтo\", заяви прокурор Любенов. Освен това, според него австралиецът нe ce e пoпpaвил дocтaтъчнo зa 12 г. зaд peшeтĸитe и трябва да бъде върнат обратно в затвора. След края на заседанието прокурор Любенов не пожела да отговаря на журналистически въпроси. \"Аз съм защитникът на Джок Полфрийман, а не Българският хелзинкски комитет. А вие сте изправени пред тежко решение – да спазите закона. Решението е тежко заради медийната истерия и публичното унижение, на което бяха подложени вашите колеги от САС - защото спазиха закона. А Висшият съдебен съвет, уплашен от случващото се, не защити съдебния състав. Вие ще се изправите пред амбициите на главния прокурор\", заяви адвокат Ангелов пред магистратите от ВКС Жанина Начева, Бисер Троянов и Надежда Трифонова. \"Това е изключително просто и елементарно дело. Искането на главния прокурор е недопустимо. За определенията по частни жалби никога не е имало спор\", заяви защитникът и цитира други дела и съдебна практика, в които ВКС никога не се е произнасял по друг начин, тъй като подобно искане за възобновяване е недопустимо. Освен това според тезата на защитата до момента съдилища в цялата страна са се произнасяли по сходни казуси с \"определения\", а не с \"решения\". \"Да се каже, че всички апелативни съдилища, всички състави и всички съдии са грешали, а една внезапна хрумка на прокуратурата е правилна - това е тирания. Ако възприемете жалбата на главния прокурор, утре всеки лишен от свобода, на когото е било отказано условно предсрочно освобождаване с \"определение\", а не с \"решение\", ще поиска възобновяване. Ще настъпи правен хаос\", убеден е адвокатът на Полфрийман. По думите му всичко това се прави, за да може да бъде наказан един състав на Софийския апелативен съд заради това, че е приложил закона.      \"Оставете искането без разглеждане и смятам, че вашата съвест ще бъде чиста. Ако допуснете разглеждане по същество, моля да го оставите без уважение като неоснователно\", призова защитникът. По думите му в искането на прокуратурата не са посочени факти каква би могла да е заинтересоваността на съдиите да освободят Полфрийман, нито пък са посочени обективни данни за недопустимо пристрастие на съдиите. \"Крайното становище на самата администрация е неубедително, защото самата тя не посочва какво още трябва да работи с него и какво да постигне. Остава немалко от присъдата му, но това не е причина. Ако сега върнете делото, всеки съдия ще запомни добре, че не трябва да освобождава Полфрийман\", заяви още Калин Ангелов. Заседанието по делото протече при засилен медиен интерес, а в препълнената зала присъстваха и австралийски журналистически екипи и общественици и екип на ББС, които следят казуса с Полфрийман. Миналата седмица казусът  окончателно се заплете  и заради няколко паралелно течащи процедури, които предизвикаха объркване и оставиха висящи въпросите дали австралийският гражданин Полфрийман има действаща забрана за напускане на страната, има ли правно основание да е задържан в центъра в Бусманци и може ли да си тръгне от България. Според защитника му нито една от забраните за напускане на страната вече не е валидна. Има валидна заповед за експулсиране и Полфрийман се е съгласил доброволно да бъде експулсиран, обясни адвокат Ангелов. Той трябва да бъде придружен до Австралия от четирима служители на дирекция \"Миграция\" към МВР. С решение на Софийския апелативен съд на 19 септември Полфрийман беше  условно предсрочно освободен от затвора , след като излежа почти 12 от наложената му присъда от 20 години затвор за убийството на Андрей Монов. Развитието по този казус доведе до безпрецедентна атака към  съдебния състав , отекна и в парламента и стана повод за протести и разделение в обществото. Тримата членове на съдебния състав излязоха с публично обяснение  защо са решили да освободят  Полфрийман предсрочно от затвора. А Видеокадри от делото  за убийството бяха публикувани в Youtube и върнаха отново на дневен ред и въпросите за вината на австралиеца, както и за обстоятелствата от нощта на инцидента през декември 2007 г. срещу предсрочното освобождаване на Полфрийман. От музикална уредба се носеха патриотични маршове, привърженици на ВМРО със знамена на организацията и с плакати искаха да бъде върнат в затвора Полфрийман. Сред протестиращите се забелязваха и депутати - Юлиан Ангелов, Искрен Веселинов. Евродепутатът Ангел Джамбазки даваше интервюта, в които обвини поименно съдиите от състава на САС, решил предсрочното освобождаване на Полфрийман, за зависими от Българския хелзинкски комитет. Както на плакатите, така и в изявленията на протестиращите политици неизменният акцент беше \"БХК\", а Ангелов добави и \"неправителствените организации, чийто статут трябвало да е преразгледа\". На въпроса на \"Дневник\" защо не протестират и за други случаи на предсрочно освобождаване за същите престъпления, отговорът пак беше - \"БХК\": защото по другите случаи Хелзинкският комитет не бил изразявал становище. Джамбазки натъртваше на думата \"справедливост\" и се обяви в подкрепа на смъртното наказание, с уговорка, че изразявал лично мнение. Той показа на телефона си постинг във Фейсбук от профил с име и снимка на Джок Полфрийман, в който се четеше  Въпреки очебийния ироничен намек в постинга, че ВМРО е разследвано за корупционни практики при даването на българско гражданство, Джамбазки съвсем сериозно се закани да сезира прокуратурата, тъй като според него думите на Полфрийман означавали, че той предлагал корупционна сделка. За целия 7-годишен мандат на Сотир Цацаров, единственото искане за възобновяване на дело за предсрочно освобождаване, което е направил, е това за Полфрийман. А през 2018 г. по дело във ВКС, образувано по искане на осъден, прокурорът от ВКП е пледирал, че молбата на осъдения е недопустима, тъй като влезлият в сила съдебен акт не подлежи на преразглеждане, и съдът е приел тезата на прокурора. За това съобщава  в. \"Сега\" , който прави и паралел с предсрочното освобождаване от  Варненския окръжен съд  на осъдения на 17 години затвор Стоян Стоичков, което дори не е протестирано от прокуратурата пред Апелативния съд, нито е публикувано в онлайн-регистрите на съда.", "date": "2019.10.07", "title": "На фона на протест съдът заседава за свободата на Джок Полфрийман (допълнена)"}
{"url": "https://www.dnevnik.bg/biznes/2019/10/07/3973026_bulgariia_e_predplatila_iztrebitelite_f-16_za_da/", "text": "България е предплатила американските изтребители Ф-16, за да направи сделката необратима. Целта е да не може \"да се събори\" договорката след подли атаки срещу управляващите и обвинения в лобизъм. Това заяви премиерът Бойко Борисов на среща с представители на Американската търговска камара. \"При тази яростна, подла съпротива в страната да говориш за национална и геостратегическа сигурност в размирен район... никога не е допуснато нещо, което да прилича на лобизъм\", каза Борисов. \"Беше трудно, беше подло, но с Горанов и Каракачанов го направихме необратимо\", подчерта той. По думите на министър-председателя върху сумите, преведени за самолетите в САЩ, текат лихви в полза на България. Той за пореден път подчерта, че е купено най-доброто за българската военна авиация.      Временно управляващият посолството на САЩ Джъстин Фридман благодари на премиера Бойко Борисов за геостратегическото, по думите му, решение за покупка на американските самолети Ф-16. По думите му тази сделка ще помогне на страна ни по-добре да защитава своето небе, а и морските територии, ще бъдат създадени работни места. Нашите самолети са скъпи, но това е една отлична инвестиция, защото изтребителите ни ще се върнат под формата на инвестиция в сигурността в България\", заяви Ранди Хауърд, директор за бизнес развитие на \"Локхийд Мартин\". \"Знам, че решението не дойде лесно, отбеляза той и добави, че ще бъде разработена специална програма за обучение на пилоти и на персонала, който поддържа самолетите, ще има и подкрепа при необходимост от ремонт или друго техническо съдействие. Когато доставим изтребителите и последното поколение радари, отбраната на страната ще бъде от последното поколение и ще отговаря на най-новите технически изисквания, увери Хауърд изтъкна, че в процеса по сделката е било работено в сътрудничество с правителството на САЩ, използвани са били професионалисти с много опит, за да бъде сигурна българската държава ни къде отиват парите й и да се знае, че цената е справедлива.", "date": "2019.10.07", "title": "България е предплатила изтребителите Ф-16, за да направи сделката необратима"}
{"url": "https://www.dnevnik.bg/sport/2019/10/07/3973021_otlucheniiat_ot_cska_bodurov_atakuva_ostro/", "text": "Доскорошният капитан на ЦСКА Николай Бодуров се изказа остро срещу главния мениджър на клуба Стойчо Стоилов. В първото си изявление след отлъчването си от отбора защитникът иронично го описа като \"главния скаут-спортен директор-изпълнителен директор-старши треньор-доктор или като човек, който разбира от всичко\". Бодуров представи във \"Фейсбук\" своята гледна точка около отстраняването си. \"Дълго време пазех мълчание с цел да не създавам излишно напрежение в клуба и изчаквах ръководството да излезе с официална позиция относно отстраняването ми... но това така и не се случи\", започва той, като посочва, че като всеки човек, допуска грешки. Въпреки това отрича  първоначалните твърдения на вече бившия треньор Люпко Петрович, че създава проблеми в отбора . Защитникът твърди, че сърбинът го е приемал за лидер и дори го е помолил да говори пред отбора на почивката на мача с \"Ботев\" (Враца), макар дори да не е бил в групата. Напрежението в ЦСКА се увеличи след загубата с 1:2 от \"Берое\". Тя доведе до напускането на Петрович, но  привържениците настояха за оставката на Стоилов . В събота главният мениджър се е срещал с представители на запалянковци и е заявил, че не се бърка в работата на треньорите и че не оказва влияние върху футболистите. \"Разбирам, че г-н Стоилов иска да отклони вниманието и гнева на хората от себе си, като го насочи към други хора (както го е правил много пъти през годините), но хората разбират за какво става въпрос. Нека Л. Петрович, да каже честно дали съм го съветвал за състава\", пише Бодуров. От думите му се разбира, че повод за отстраняването му е недоволството на ръководството за това, че често пътува до Благоевград. \"Факт е, че си пътувам често, но това е, когато имам възможност (не всеки ден) и съобразено с тренировките ми, и не виждам проблем в това, тъй като София - Благоевград е един час път.\" \"На тренировката във вторник вечерта преди предстоящия мач със \"Зоря\" (домакинството в София) на националния стадион беше и г-н Ганчев (собственикът на клуба Гриша Ганчев), след края на тренировката той ни събра да ни каже няколко думи преди важния мач, след което ме попита дали ще си пътувам за Благоевград след тренировката. Отговорът ми беше да, попита ме защо.\" \"Отговорих му, че имам лична работа (семейни причини), той попита какви са тези лични неща и дали може да помогне с нещо. Отговорих му, че няма с какво да ми помогне и нещата са лични (личната ми работа беше, че сряда сутринта се изнасяха 40 дни от смъртта на бащата на жена ми - почина, докато бях на лагер в Австрия, нека почива в мир човекът), след което г-н Ганчев пак ме попита каква ми е работата и да я споделя, отговорих, че ми е неудобно пред всички да споделям личните си проблеми. Така приключи разговорът и г-н Ганчев си тръгна видимо изнервен от отговорите ми.\" Бодуров твърди, че е търсил Ганчев и е искал среща с него, за да се изясни ситуацията и да му се извини, че не съм му казал причините за пътуването си, но не е имал успех. \"И последно искам да благодаря на всички армейци, които ми показаха подкрепата си, а тя значи наистина много за мен! Обичайте и подкрепяйте ЦСКА, както сте го правили досега, до последен дъх и с цялото сърце\", завършва Бодуров.", "date": "2019.10.07", "title": "Отлъченият от ЦСКА Бодуров атакува остро \"разбиращия от всичко\" Стойчо Стоилов"}
{"url": "https://www.dnevnik.bg/bulgaria/2019/10/07/3973052_kak_da_se_reagira_na_kontraoferta_pri_napuskane/", "text": "От много време се чудите дали да напуснете работа и как да го сторите. Е, изведнъж получавате оферта от добра компания, а условията са по-добри и най-накрая вземате съдбовното решение. Разбира се, това няма как да се случи, без да подадете заявление за напускане, а тогава е напълно възможно сегашният ви работодател да ви отправи контраоферта за оставане. Именно затова е нужно, когато отивате към офиса на вашия шеф със заявлението за напускане в ръка, да сте готови за контрапредложение от негова страна. То най-вероятно ще е свързано с увеличаване на заплащането, повишение или други придобивки. Така че ще е добре преди срещата да начертаете своеобразен план – при какво предложение бихте приели да останете и на какво бихте отказали. Трябва да знаете, че заедно с отправянето на контраоферта често се прави и опит за емоционално въздействие върху напускащия служител. Бъдете готови да ви обсипят с множество похвали, но дръжте на своите искания и ако не ги получите, то бъдете категорични. След като получите конкретната контраоферта, запазете спокойствие и помолете за няколко дни, в които да я обмислите. Така ще имате време да пресметнете добрите и лошите страни на двете оферти и да прецените кое ще е по-добре за вас. Само не бързайте веднага да приемате или отказвате. Трябва да имате предвид, че ако все пак останете, работодателят ви винаги ще има едно наум във връзка с опита ви да напуснете. В същото време определено ще ядосате много компанията, в която сте били поканени, и най-вероятно няма да получите втори шанс там. Все пак бъдете коректни и веднага след като вземете решение, информирайте и двете страни. Ако решите да отидете в новата компания, не забравяйте да кажете на бъдещия си работодател, че сте получили контрапредложение, което сте отхвърлили. Това определено ще ви натрупа допълнително точки на новото място. Ако пък все още обмисляте да напуснете сегашната си работа, но нямате актуално предложение, разгледайте офертите на  Karieri.bg .  търси:  Finance Business Partner  търси: ETRM DevOps BA Wannabe ETRM Operations Analyst търси: Стажантска програма React Native програмист  търси: Digital Account Executive & Media Planner  търси: Business Analyst Trade Finance Specialist търси: Мениджър проекти, финансирани от ЕС  търси: Senior Accountant Web Designer People & Change Advisor търси: Voucher Examiner (Accounts Payable Assistant) Voucher Examiner (Accounts Payable Assistant) - temporary replacement Interpreter (Interpreter/Translator) - Temporary Protocol/Translator Assistant търси: Full Stack Developer  търси: Head of Credit Risk Division търси: Експерт \"Корпоративни проблемни кредити\" Мениджър връзки корпоративни клиенти търси: Team Leader – Political Reporting търси: M&A, Private Equity & Venture Capital Lawyers търси: Ръководител поддръжка Металургия Старши инженер поддръжка Топлоенергийно производство търси: Координатор Бранд и опаковки (м/ж)", "date": "2019.10.07", "title": "Как да се реагира на контраоферта при напускане"}
{"url": "https://www.dnevnik.bg/biznes/2019/10/07/3973053_borisov_aec_belene_moje_da_stane_mnogo_krasiv_proekt/", "text": "България е постъпила правилно като е платила руските реактори, поръчани на Русия за АЕЦ \"Белене\". Това мнение изрази пред представители на американски компании, работещи в България, премиерът Бойко Борисов. \"Правилно си го платихме (проекта), да са си наши реакторите и като собственик ще си търсим вариант\", каза премиерът пред представителите на бизнеса. България  беше осъдена  от руската страна да плати 600 млн. евро за поръчаните без договор реактори през 2016 г. и оттогава оборудването стои неизползвано на площадката в Белене. Днес Борисов подчерта, че \"тази догма - руски реактори, руска централа, вече не съществува\" и добави, че е обсъждал проекта в продължение на час с държавния секретар на САЩ Майк Помпео. По думите му проектът може да стане \"много красив\". \"Американски турбини, френско-германско оборудване - би бил много красив проект, но ще си каже думата конкуренцията\", каза Борисов. При подаването на офертите в конкурса през август американската \"Дженерал електрик\" и френската \"Фраматом\" предложиха да участват като доставчици на оборудване и да помагат с финансовото структуриране на проекта. След изказването на Борисов енергийният министър Теменужка Петкова в отговор на журналистически въпроси разясни, че в хода на преговорите по обвързващите оферти е възможно конфигуриране на инвеститорите. \"Красив\", по думите й, прави проекта голямата конкуренция, включваща и руската \"Росатом\", и китайската ядрена корпорация CNNC, и южнокорейската хидроядрена компания (KHNP).   тук.  обърна се Борисов към представителите на американския бизнес. Той подчерта, че никой не може да се сърди на България, че диверсифицира доставките си на природен газ - както чрез интерконектора с Гърция (по който ще може да влиза втечнен американски газ, доставен на пристанището в Александруполис), така и чрез Балкански поток (по който руски газ ще стига до България, заобикаляйки Украйна). \"И който ни достави най-евтино\", обобщи премиерът и добави: \"Никой не може да ни се сърди, че строим газови магистрали\".", "date": "2019.10.07", "title": "Борисов: АЕЦ \"Белене\" може да стане много красив проект"}
{"url": "https://www.dnevnik.bg/bulgaria/2019/10/07/3973039_sofiiskiiat_universitet_shte_analizira_golemi_danni_za/", "text": "Софийският университет \"Св. Климент Охридски\" ще изгради Център за върхови научни постижения в областта на големите данни и изкуствения интелект, в който ще работят около 100 млади учени. Целта е да се анализират данни и на база на открити взаимовръзки да се правят научни изследвания в четири направления с голяма социална значимост - бъдещи градове, интелигентно правителство, умна индустрия и цифрово здравеопазване. Проект \"Големи данни за интелигентно общество\" (GATE), който ще продължи седем години, е на стойност около 60 млн. лв. и е финансиран от програма \"Хоризонт 2020\", оперативна програма \"Наука и образование за интелигентен растеж\", както и от правителството и индустрията. Партньор на Софийския университет е Университетът \"Чалмърс\" в Швеция. Центърът ще бъде единствен подобен институт в Източна Европа, докато в Западна Европа вече работят 55. Иновациите ще бъдат разработвани в три модерни технологични лаборатории – за моделиране на процесите в градска среда, за интердисциплинарно сътрудничество с индустрията и за виртуална реалност и визуализация на големи данни. С част от финансирането ще бъде построена нова сграда в кампуса на университета в столичния квартал \"Лозенец\". \"Ние ще създадем цифрови модели на града, с което ще помогнем при вземането на решения за подобряване на средата в града - планиране на пътища, сгради, транспорт, комуникации. Преди да се вземе някакво решение, ще се моделира, ще се потвърди научно и тогава ще се работи, за да се избегнат грешните решения. По същия начин ще помагаме на министерствата в България за интелигентно управление, при определяне на стратегии и политики, които са на база на данни, които имат връзки, които не са предполагали, така че да се вземат правилните решения, които са полезни за нас\", обясни ръководителят на проекта проф. Силвия Илиева. Центърът ще обработва и цифрови данни в здравеопазването, за да има по-точни диагнози и по-добри лекарства. \"Всичко, което чувате за умни домове, за умни градове, за развитие на икономиката на база на дигитализацията, е невъзможно, ако не разбираме достатъчно от това как да обработваме и използваме достатъчно големите данни и изкуствения интелект. От дома ни до правителството, минавайки през индустрията - всичко ще бъде съвършено различно през следващите десет години и затова изкуственият интелект е толкова важен, защото той е начинът да го направим различно\", обяви ректорът на Софийския университет проф. Анастас Герджиков. Той каза още, че университетът ще се опита да привлече и чужди учени за работа по проекта. ", "date": "2019.10.07", "title": "Софийският университет ще анализира \"големи данни\", за да управлява правителството интелигентно"}
{"url": "https://www.dnevnik.bg/sviat/2019/10/07/3973071_nobelut_za_medicina_otide_pri_ucheni_izsledvali_kak/", "text": "Нобеловата награда за медицина отива при Уилям Г. Каелин младши, сър Питър Дж. Ратклиф и Грег Л. Семенца за \"откритията им как клетките възприемат и се адаптират към наличността на кислород\". \"Възприемането на кислорода е жизненоважно при голям брой заболявания. Откритията на тазгодишните Нобелови лауреати имат фундаментално значение за физиологията и откриват пътя за обещаващи нови стратегии за борба с анемията, рака и много други болести\", обясняват от комитета. Тримата учени са открили молекулярен механизъм, който регулира активността на гените в зависимост от различните нива на кислород. Те ще си поделят наградата от 9 млн. шведски крони. Двама от тях - Уилям Каелин и Грег Семенца са американци, сър Питър Ратклиф е британец. Животните се нуждаят от кислород, за да превръщат храната в полезна енергия. Фундаменталното значение на кислорода е известно от векове, но дълго време не се знаеше как клетките се адаптират към промяната в нивата на кислорода, обясняват още от комитета. Откритията на тримата учени са дали основа, върху която да се разбере как нивата на кислорода влияят на клетъчния метаболизъм и физиологичните функции.", "date": "2019.10.07", "title": "Нобелът за медицина отиде при учени, изследвали как клетките реагират на кислорода"}
{"url": "https://www.dnevnik.bg/evropa/2019/10/07/3973054_ispansko_izdanie_obiavi_zaplatata_na_plamen_georgiev/", "text": "Българската общност се надига срещу Пламен Георгиев: Има съмнително минало\". С това заглавие испанското издание \"Ел Конфиденсиал\" коментира назначаването на  бившия шеф на антикорупционната  комисия и  бивш прокурор в специализираната прокуратура  Пламен Георгиев за  генерален консул  във Валенсия. Изданието посочва, че \"стотици българи в Испания се бунтуват срещу назначението за генерален консул на Пламен Георгиев, разследван в страната си за т.нар. Апартаментгейт\", и разкрива, че заплатата му там ще е около 3300 евро на месец. В статията от 5 октомври се припомня, че е предвидено Георгиев да поеме новата си работа тази седмица, замествайки Цветелин Цолов, който бе преместен в Барселона след две години на поста. Назначението зависи от правителството, ръководено от премиера Бойко Борисов, и предизвика силна полемика в страната, защото идва, след като новият консул бе принуден да се откаже от ръководството на Комисията за противодействие на корупцията и за отнемане на незаконно придобитото имущество. Изданието припомня, че дейността на Георгиев остана под въпрос, след като се разкри, че той не е декларирал незаконни елементи на терасата си. Случаят е част от имотния скандал, известен като \"Апартаментгейт\", който бе разкрит в началото на годината. \"Ел Конфиденсиал\" подробно описва развитието на събитията от тогава, включително оставките на бившия правосъден министър Цецка Цачева и на Цветан Цветанов, \"смятан за дясната ръка на премиера\". Коментира, че България е една от страните с най-висок индекс за усещане на корупция в ЕС. Изданието отбелязва, че назначаването на Пламен Георгиев за консул във Валенсия е породило полемика в българските медии, които не разбират защо Борисов защитава бившия антикорупционен шеф, и са повдигнали въпроса дали той е достатъчно подготвен, за да се включи в дипломатическия корпус. Напомня, че Георгиев твърди, че познава испанския език, въпреки че  сертификатите , до които \"Ел Конфиденсиал\" е получил достъп, потвърждават само ниво В1, много далеч от професионалното (C1 и C2). По-рано експерти коментираха пред \"Дневник\", че  документът е пълен с езикови грешки , а проверка установи, че обучението е било част от обществена поръчка. Документът не изчисти съмненията около владеенето на езика, а породи още повече въпроси (повече четете  тук ). Заплатата Според източници на \"Ел Конфиденсиал\", запознати с договореностите на България с генералните й консули в Испания, Георгиев ще има заплата от около 3300 евро на месец. Предишни консули са получавали и 500 евро на месец за съпругите си, 200 за всяко дете и платен наем на апартамент в една от най-хубавите зони на града. Българското правителство поема разходите за жилището и за частните училища на децата. Освен това покрива разходите за път до България на консула и семейството му. През август в отговор на въпрос на \"Дневник\"  МВнР заяви , че основната месечна заплата се определя от Министерския съвет по предложение на министъра на външните работи, който определя индивидуалния размер на месечната заплата за заеманата длъжност. За времето на задграничния мандат служителят получава освен възнаграждението си и командировъчни средства, а размерът им се определя с наредба на Министерския съвет в зависимост от държавата на командироване, дипломатическия ранг, длъжността на служителя и броя на членовете на семейството му, които го придружават в приемащата държава. \"Ел Конфиденсиал\" уточнява, че генералното консулство на България във Валенсия обслужва автономните области Валенсия, Мурсия, Кастия Ла Манча и Балеарски острови. Дипломатичският клон основно работи за улесняването на всякакъв вид бюрократични процедури за български граждани в Испания. Помага например да не се налага да ходят до посолството в Мадрид, за да подновяват документите си за идентичност или паспортите си. Недоволство Скорошното идване на Пламен Георгиев предизвика жалба от страна на стотици българи, които  се мобилизираха  чрез дигиталната платформа \"Петиция\", за да поискат обяснения от премиера Борисов и външния министър Екатерина Захариева. Получени са над 3500 подписа, основно от българи, живеещи в различни испански градове като Валенсия, Торевиеха, Мадрид и Бенидорм. Подписката бе подкрепена и от хора в България. Кампанията срещу назначаването на Георгиев стигна до кралския двор под формата на оплакване на \"българската общност\", изпратено до Хайме Алфонсин Алфонсо, ръководител на кралската администрация. Недоволството достигна и до правителството на автономна област Валенсия. В изпратените писма новият консул е определен като \"човек със съмнително минало\". Потвърждава се, че назначаването му \"е предизвикало възмущение не само сред българите в Испания, но и сред цялото население на България и в чужбина\".", "date": "2019.10.07", "title": "Испанско издание обяви заплатата на Пламен Георгиев като консул във Валенсия"}
{"url": "https://www.dnevnik.bg/analizi/2019/10/07/3973023_sudut_triabva_da_bude_uiazven_za_da_donese/", "text": "                         Капка Костова  говори в предаването \"Преди всички\" на БНР  за казуса с предсрочното условно освобождаване от затвора на австралиеца Джок Полфрийман. Днес ВКС разгледа искането на главния прокурор Сотир Цацаров делото да бъде възобновено и ще се произнесе в двумесечен срок. Австралиецът стои затворен в център на МВР в Бусманци, въпреки че съдът го освободи. Преди да прецени основателността на искането, съставът на ВКС трябва да прецени то допустимо ли е изобщо. Този акт на съда не е сред актовете, които подлежат на възобновяване. Внесен е законопроект за изменение на Наказателно-процесуалния кодекс (НПК), но не мисля, че дори да се постигне това изменение, в някакъв момент напред във времето, то може да бъде отнесено към казус, който вече е пред съда. Няма друго обяснение за действието на главния прокурор, освен че съдът трябва да е виновен отново. Не мисля, че главният прокурор и неговият екип не са наясно. Те са компетентни хора, мисля. Това е, за да бъде сезиран съдът с едно такова искане и когато той приложи закона, отново съдът да е виновен, още повече това вече е ВКС. Не е прецедент да е сезиран Върховният касационен съд с недопустими искания за възобновяване. Въпросът е, че това искане изначално касае съдебен акт, който е извън тези, които могат да бъдат възобновени. Основното предназначение на възобновяването на наказателни дела, което е един извънреден способ, е проверка на вече влязъл в сила съдебен акт. Предназначението на този извънреден способ е да не остава в правния мир порочен съдебен акт. Така че, ако е допусната грешка, тя трябва да бъде поправена. Но по отношение на актовете, за които това е допустимо. Дори бих казала, че кръгът на съдебните актове, които подлежат на възобновяване, е доста внимателно преценен и доста стеснен. Това не е редовно третоинстанционно разглеждане. Ако участващият по делото прокурор е имал някакви съмнения относно безпристрастността на състава по делото, е трябвало да реагира в момента. Имало е три заседания по делото. Напоследък успя да се насади в обществото неоособено толерантно отношение към чуждите граждани, или поне някои от тях. Има механизми по линия на международната правна помощ, които позволяват по-нататъшна комуникация, контакти и най-различни процедури и възможности, ако се налага да се развива някакво производство. Така че не всичко приключва, когато освободеният чужденец се качи на самолета. В странна ситуация попадат всички, които участват в този казус, защото Със сигурност истерията ще продължава, според мен, още известно време. защото този случай, който е за условно пресрочно освобождаване на един затворник и нищо повече, в рамките на една абсолютно рутинна процедура, наред с него има много такива случаи, които се постановяват в цялата страна – този случай някак си излезе извън всички останали поради стечение на няколко обстоятелства. Мога само да ги маркирам – заради персоналния състав на съда, постановил съдебния акт, заради предстоящия избор на главен прокурор, заради предизборната ситуация, в която се видя възможност да се вдигат лозунги, да се правят митинги, да се обругава съдът, защото очевидно има политически сили, които смятат, че това върши работа и носи някакви дивиденти. Не без значение и не на последно място е личността на бащата на пострадалото момче, който е от средите на политиците, бивш депутат. Потресена съм от липсата на мярка и на задръжки – да се използва една семейна трагедия на тези хора, за да се предизвика такава масова истерия.", "date": "2019.10.07", "title": "Съдът трябва да бъде уязвен, за да донесе политически дивиденти"}
{"url": "https://www.dnevnik.bg/sviat/2019/10/07/3973084_banka_hsbc_shte_osvobodi_do_10_hil_slujiteli_pishe/", "text": "Британската банка Ейч Ес Би Ес (HSBC) планира да освободи до 10 000 служители като част от програма за съкращаване на разходите, с която новият временно изпълняващ длъжността главен изпълнителен директор Ноел Куин се опитва да спечели признание. Това съобщи  в. \"Файненшъл таймс\" , позовавайки се на двама информирани източници. Планът е един от най-амбициозните опити за намаляване на разходите от години, твърдят източниците. Според тях крайният резултат ще бъде значително орязване на персонала на Ейч Ес Би Ес, наброяващ в момента към 238 хил. души. \"От години знаем, че трябва да направим нещо за съкращаване на разходите, а най-големият компонент са хората и най-накрая се решихме на тази трудна стъпка\", посочва един от източниците. Източникът на \"Файненшъл таймс\" намеква, че съкращенията най-напред ще засегнат сътрудниците в Европа. \"В ход е тежко преструктуриране. Питаме се защо имаме толкова много хора в Европа, след като имаме двуцифрена възвращаемост в Азия\", казва източникът. По-рано банката обяви планове да уволни 4700 души заради сложната ситуация, обусловена от ниските лихвени проценти, търговските конфликти и и несигурността около Брекзит. По информация на изданието тези съкращения са първата решителна крачка, предприета от Ноел Куин, който смени генералния изпълнителен директор Джон Флинт, подал оставка през август. За Ейч Ес Би Си работят общо 237 685 души към края на юни 2019 година, уточнява \"Ройтерс\".", "date": "2019.10.07", "title": "Банка HSBC ще освободи до 10 хил. служители, пише \"Файненшъл таймс\""}
{"url": "https://www.dnevnik.bg/sport/2019/10/07/3973086_barselona_prie_rekorden_bjudjet_ot_1_mlrd_evro/", "text": "Барселона\" прие рекорден бюджет, който за пръв път в историята на клуба надхвърля сумата от 1 млрд. евро. Това се случи по време на Годишното събрание на акционерите в неделя, като 85% от притежаващите акции одобриха бюджет от 1.047 милиарда. Увеличението е с 6% спрямо предходната година. \"Барселона\"  продължава да се намира в отлично финансово състояние. Големият бюджет е реципрочен на приходите, които клубът регистрира в последните години. Изпреварихаме с една година прогнозата да надхвърлим 1 милиард евро приходи\", каза изпълнителният директор на каталунците Оскар Грау. Той и вицепрезидентът по финансовите въпроси Енрик Томбас откроиха бурното развитие, което \"Барселона\" търпи при управлението на настоящия президент Хосеп Мария Бартомеу. От клуба добавиха, че темпът, с който нарастват приходите на клуба, е 13% годишно. От \"Барселона\" добавиха, че наравно с нарастващия бюджет и приходи бележат спад в заплатите. Те са намалели от 671 до 642 милиона евро. \"Това означава, че футболистите на първо място са движени от стимула да печелят най-големите отличия, а не неизменно да имат най-високите заплати в света\", добави Грау.", "date": "2019.10.07", "title": "\"Барселона\" прие рекорден бюджет от 1 млрд. евро"}
{"url": "https://www.dnevnik.bg/evropa/2019/10/07/3973081_es_vuvejda_ocenka_na_bezopasnostta_na_putishtata_na/", "text": "Съветът на Европейския съюз, представляващ държавите членки, прие днес променени правила за по-систематичен подход за осигуряването на безопасна пътна инфраструктура. Реформата е част от усилията на ЕС за изпълнение на стратегическите цели до 2020 г. да се намали наполовина броят на смъртните случаи по пътищата в сравнение с 2010 г., а до 2050 г. броят на загиналите да бъде сведен почти до нула. От държавите членки ще се изисква да извършват оценка на пътната безопасност на цялата мрежа най-малко веднъж на всеки пет години. Тя дава представа за моментното състояние на цялата обхваната от директивата пътна мрежа и се използва за оценка на риска от произшествия. Органите ще използват констатациите от оценката за извършването на повече целенасочени инспекции за пътна безопасност или за предприемането на преки коригиращи действия, се посочва в съобщение на съвета. Първите оценки на пътната безопасност на цялата мрежа трябва да бъдат завършени най-късно през 2024 г. Ще стане задължително при процедурите за управление на пътната безопасност систематично да се вземат под внимание пешеходците, велосипедистите и другите уязвими участници в пътното движение. През 2017 г. почти половината от смъртните случаи при пътнотранспортни произшествия в ЕС са свързани с тези участници в пътното движение. Следващи стъпки С днешното гласуване в съвета завърши законодателната процедура. На 21 февруари 2019 г. беше постигнато предварително споразумение между румънското председателство и Европейския парламент. Сега директивата ще бъде публикувана в Официалния вестник на ЕС. Тя ще влезе в сила 20 дни след публикуването. След това държавите членки ще разполагат с две години, за да приемат национални разпоредби, с които да я приложат на практика.", "date": "2019.10.07", "title": "ЕС въвежда оценка на безопасността на пътищата на всеки пет години"}
{"url": "https://www.dnevnik.bg/zdrave/2019/10/07/3973098_kiril_ananiev_obeshta_200_mln_leva_v_bjudjeta_na/", "text": "За 2020 година ще бъдат заложени 200 милиона лева повече за болнична помощ през бюджета на Националната здравноосигурителна каса (НЗОК). Това договориха на среща КНСБ и министърът на здравеопазването Кирил Ананиев, съобщи БНР. Нови правила за разпределяне на парите от пътеките Министърът заяви, че около 150 млн. лв. от парите ще отидат за повишаване на заплатите. \"След като няма да имаме увеличение на обема дейност, цената би трябвало преобладаващо да отиде за увеличаване на разходите за персонал. Не искам да фиксирам в момента някакви проценти, но минимум три четвърти от тази сума ще отиде за разходи за персонал, а сметките, които сме направили за постигане на целевите нива, показват, че тази част, която ще се задели за разходи за персонал, ще е достатъчна\", каза той. По думите му не по-малко от 50% от разходите за финансиране на лечебната дейност ще са за персонала, а от тези 50% ще има и съотношение какъв дял да е за лекарите, сестрите и останалия персонал. Той обеща да търси отговорност от директорите на болниците, ако не спазват тези съотношения. През юни Ананиев  предложи заплатите на санитар, сестра и лекар да са в съотношение 1 : 1.7 : 2.2 . Исканията на здравните работници На национален протест по-рано днес стотици здравни работници поискаха минималната заплата за всички медицински сестри да е 900 лева и да имат по-добри условия на труд. През последните месеци на два транша о т централния бюджет бяха отпуснати около 30 млн. лв. , с които да бъдат повишени заплатите на медицинските сестри. Част от обещаните средства всъщност така и не са били отпуснати, а дори и за отпуснатите държавата няма механизми да ги насочи директно за увеличаване на заплати. Ръководствата на болниците предпочетоха да ги похарчат за други нужди, тъй като не могат да бъдат задължени да ги употребят по определено перо.      Миналата седмица министърът на здравеопазването  даде да се разбере, че няма пълна информация  в кои болници е достигнато заплащането, обещано в подписания в края на миналата година Колективен трудов договор, от 950 лв. за медицинските сестри. Поне 70% от увеличението трябва да е за заплати На проведения след среща с министъра на здравеопазването Кирил Ананиев и вицепремиера Томислав Дончев брифинг председателят на КНСБ Пламен Димитров изрази задоволство от постигнатото за бюджета на касата, но предупреди, че заложеното увеличение на заплатите на медицинските сестри в училищното и в детското здравеопазване няма да е достатъчно, за да може заплатите да достигнат нивата, записани в отрасловия колективен трудов договор. По думите на Димитров поне 70% от допълнителното увеличение на парите трябва да е за заплати. \"Там разговорите и битката и с финансовия министър, и с премиера може би продължават, за да можем да гарантираме това увеличение, което ни е нужно, тъй като, да не забравяме, че в тази част на здравеопазването не се получават нито допълнителните материални стимулирания, нито допълнителните плащания. Хората разчитат основно и само на тези заплати, които ни показаха навън като фишове, а те са на места стигнали 900 лева, много малко за съжаление места. На много от повечето места са 700, 750, 650 лева даже има\", разясни Димитров.      Според бившия директор на \"Пирогов\" Спас Спасков, за да се отпуснат тези 200 млн. лева, трябва да се вдигне здравноосигурителната вноска. \"200 млн. е едно хубаво желание. Бих пожелал да не са 200, а 500 млн. или 1 млрд. Въпросът е какво се крие зад това желание. Крие се това, че в такъв случай трябва да бъде повишена здравноосигурителната вноска. Ние като граждани готови ли сме да преглътнем това – най-вероятно отговорът е не. Приходите в НЗОК се реализират от нашите вноски, те не са вързани с бюджета на страната\", коментира той пред БНР по-рано днес.", "date": "2019.10.07", "title": "Кирил Ананиев обеща още 200 млн. лева в бюджета на здравната каса догодина"}
{"url": "https://www.dnevnik.bg/politika/2019/10/07/3973097_izborna_hronika_zasega_partiite_ne_otchitat_dadeniia/", "text": "                         Независимият кандидат за кмет на София, подкрепяна от БСП, Мая Манолова обяви пред Би Ти Ви, ако стане кмет ще извади \"на светло\" договорите с почистващите фирми, както и приложенията към тях, за да може всеки столичанин да види колко пъти на ден и къде трябва да се мие и мете. В допълнение тя посочи, че преждевременно провеждания сега нов търг за почистване е с предизвестени победители. Тя остави в студиото два запечатани плика с имената на фирмите, които според нея ще спечелят поръчките за сметта и за доставката на нови електробуси. Заяви, че \"условията са написани така, че предварително се знае кой ще спечели процедурите\". Георги Икономов, който се кандидатира за трети мандат кмет на Банско, обяви пред БНТ, че ако местният бизнес продължи да настоява за втори лифт и той отново е кмет, \"ще тръгнем по друг път\" по темата. Обяви, че по въпроса трябва да има законодателни промени. Мисля, че Народното събрание също са в тази посока, но това е разговор, който все пак не зависи много от местната власт, обяви той. В отговор на въпрос посочи Засега партиите не отчитат дарения от фирми  Партиите, коалициите и инициативните комитети не са отчели парични дарения от фирми в междинните си отчети за финансирането на кампанията, подадени в Сметната палата. ГЕРБ и ДПС нямат и дарения от физически лица. Дарителите за кампанията на кандидатите за кмет на София Мая Манолова и Борис Бонев са съответно 43 и 38, а размерът на даренията - от 5 до 950 лв. \"Демократична България\" е получила за безвъзмездно ползване два билборда от \"Универсстрой Стоянови\", както и има дарения от 19 физически лица. На национално ниво \"БСП за България\" има 55 дарители. От \"Атака\" за пореден път поискаха оставката на директора на БНТ Представители на партия \"Атака\" се събраха и днес на протест пред БНТ заради недопускане на техния лидер Волен Сидеров за участие в предаването \"Панорама\" в петък. Те поискаха оставката на генералния директор на БНТ Емил Кошлуков и на целия Управителен съвет, както и ревизия на телевизията. Преди дни Управителният съвет на БНТ взе решение Сидеров да не бъде допускан в предавания на обществената медия  до постъпване на писмено извинение  от негова страна за  поведението му в предаването \"Референдум\" .      Жалбите за изборите са над 90  От началото на септември досега в Централната избирателна комисия (ЦИК) са постъпили над 90 жалби и сигнали, свързани с местните избори т.г. Сред тях са жалби за отказ на регистрация в общинските избирателни комисии (ОИК), за плакати на забранени места и др. Една от жалбите бе на Десислава Иванчева, на която ЦИК разреши да се кандидатира за кмет на София след отказа на ОИК заради 7-минутно закъснение.", "date": "2019.10.07", "title": "Изборна хроника: Манолова обяви в запечатан плик кой ще почиства София"}
{"url": "https://www.dnevnik.bg/sviat/2019/10/07/3973119_vtori_razoblichitel_za_ukraina_-_oblacite_nad_beliia/", "text": "Втори разобличител излезе с информация за отношенията на президента Доналд Тръмп с Украйна. Това засилва опасността от импийчмънт, надвиснала над Белия дом, и може да даде нови насоки на демократите в тяхното разследване на поведението на Тръмп. Адвокатът Марк Зейд, който представлява двамата разобличители, каза, че вторият човек е разговарял с инспектора на разузнавателната общност и може да потвърди информацията в жалбата на първия разобличител. В този документ се твърдеше, че Тръмп е оказал натиск върху украинския президент да разследва семейството на кандидата за президентската номинация на демократите Джо Байдън и е подтикнал Белия дом да прикрие този факт. От решаващо значение е, че новият разобличител работи в областта на разузнаването и е \"запознат от първа ръка\" с ключовите събития, каза Зейд. Появата на втория разобличител може да подкопае аргументите на Тръмп и неговите съюзници, с които те се опитват да дискредитират първата жалба. Те я определят като политически мотивирана, твърдят, че е била подадена в нарушение на правилата, и я отхвърлят като ненадеждна, защото била основана на информация от втора или трета ръка. Необработената стенограма на разговора на Тръмп с украинския президент Володимир Зеленски, публикувана от Белия дом, вече потвърди основното твърдение в жалбата - че Тръмп се е опитал да окаже натиск върху Украйна да разследва семейство Байдън. Той е настоявал за това, въпреки че не е имало доказателства за нарушение от страна на бившия вицепрезидент и сина му Хънтър, който е бил член на управителния съвет на украинска газова компания. Текстови съобщения от служители на Държавния департамент разкриха други подробности, включително, че на Украйна е било обещано посещение в Белия дом и среща с Тръмп, ако правителството се съгласи да разследва изборите през 2016 г. и украинската газова компания \"Бурисма\", т.е. евентуална размяна на услуги. Конгресменът демократ Джим Хаймс от Кънектикът, който е член на комисията по разузнаване на Камарата на представителите, каза, че в правителството. \"Истинският проблем на президента е, че поведението му най-накрая стигна до точка, при която хората казват \"Достатъчно\", каза Хаймс. Тръмп и неговите поддръжници отричат той да е направил нещо нередно, но Белият дом се затруднява да даде единен отговор. Никакви правителствени служители не се появиха в неделните новинарски предавания, за да защитят президента, а други републиканци се съсредоточиха главно върху нападки срещу демократите. Няколко републиканци намекнаха, че Тръмп само се е пошегувал миналата седмица, когато открито призова Китай да разследва семейство Байдън. Сенаторът републиканец Линдзи Греъм от Южна Каролина - един от най-гласовитите поддръжници на Тръмп, излезе може би с най-силната защита на президента. Той каза, че няма нищо лошо в разговора на Тръмп със Зеленски през юли и че обвинението прилича на \"политическа инсценировка\". Колкото до Тръмп, вместо да посети близкото си игрище за голф в Стърлинг, Вирджиния, той за втори пореден ден остана в Белия дом, откъдето публикуваше и препубликуваше съобщения в туитър, като главната му мишена беше семейство Байдън. Както често прави, когато се чувства нападан, президентът тръбеше колко голяма подкрепа има сред избирателите на републиканците. Той продължи да отправя остри критики към сенатора Мит Ромни от Юта - един от малкото републиканци, който открито постави под въпрос поведението на Тръмп. \"Демократите са късметлии че нямат хора от типа на Мит Ромни\", написа Тръмп, представяйки кандидата на републиканците за президент през 2012 г. като предател на своята партия. Ромни наскоро заяви в туитър, че  отправеният от Тръмп да разследват Байдън е \"погрешен и ужасен\". Байдън, който е водещ кандидат за президентската номинация на демократите през 2020 г., написа във в. \"Вашингтон пост\", че има послание за Тръмп и \"онези, които съдействат на неговата злоупотреба с власт... Да знаете, че няма да се оттегля. Няма да ме унищожите и няма да унищожите моето семейство\". През уикенда се появиха допълнителни подробности как се е стигнало до разговора на Тръмп със Зеленски на 25 юли. Енергийният министър Рик Пери е насърчил Тръмп да говори с украинския лидер, но по енергийни и икономически въпроси, заяви говорителката на Пери Шайлин Хайнс. Тя каза, че интересът на Пери към Украйна е част от усилията на САЩ за засилване на енергийните връзки на Запада с Източна Европа. Тръмп, който многократно описа своя разговор със Зеленски като \"отличен\", казал на републиканците в Камарата на представителите в петък вечерта, че именно Пери е подготвил разговора през юли, заяви анонимен източник, запознат с изказванията на Тръмп. Според източника Тръмп не е намеквал, че Пери има нещо общо с натиска за разследване на семейство Байдън. На фона на засилващата се шумотевица заради телефонния разговор на Тръмп и последвалото разследване на Камарата на представителите за импийчмънт двама републиканци, съперничещи на Тръмп за президентската номинация на Републиканската партия, влязоха в разгорещени телевизионни дебати за това какво би трябвало да се случи на президента. Размяната на реплики между бившите конгресмени Марк Санфорд от Южна Каролина и Джо Уолш от Илинойс беше забележителна, като се има предвид отказът на всички републикански сенатори освен трима да критикуват поведението на Тръмп. Уолш каза, че президентът заслужава да бъде подложен на импийчмънт. Санфорд се опита да защити позицията, че би било вредно да се пристъпва към импийчмънт в Камарата на представителите, където демократите имат мнозинство, ако в контролирания от републиканците Сенат няма достатъчно гласове за признаване на вина. \"Необходимо е този президент да бъде отстранен дори само въз основа на това, което самият той е казал, заяви Уолш. И по-добре републиканците да подкрепят това.\" /БТА", "date": "2019.10.07", "title": "Втори разобличител за Украйна - облаците над Белия дом се сгъстяват"}
{"url": "https://www.dnevnik.bg/razvlechenie/2019/10/07/3973057_sreshta_na_ugula_na_kinoto_i_literaturata_-_niakolko/", "text": "Петото издание на единствения фестивал, посветен на симбиозата между киното и литературата - \"Синелибри\" (CineLibri), вече постави своето начало. Програмата е голяма, доста наситена и интересна, заради което \"Дневник\" предлага своя малка извадка от заглавията, които си заслужава да не бъдат пропускани.  Тази година изданието преминава под мотото \"Петото измерение\" и отбелязва няколко големи годишнини. Едната е 50 години от кацането на Луната и в нейна чест фестивалът включва прожекция на   на Стенли Кубрик, базирана на книгата на Артър Кларк \"Една одисея в Космоса през 2001 година\". Събитие, което си е малък празник за всеки, който знае колко рядко се удава възможност да се гледа този шедьовър на кино.      Другата по повод 500 години от смъртта на ренесансовия гений Леонардо да Винчи ще бъде отбелязана с италианския филм   на Хесъс Гарсес Ламберт, базиран на книгата на Франческо Фиорети \"Тайната библиотека на Леонардо\".      Екранизацията на бестселъра   ще бъде показана за първи път в България, за да напомни за 250 години от рождението на Александър фон Хумболт, видян през книгата със същото заглавие на Даниел Келман. Голяма възможност за киноманите ще е и шансът съвсем скоро след голямото отличие във Венеция да се срещнат с най-новия, широко обсъждан филм на противоречивия режисьор Роман Полански  по романа на Робърт Харис, който откри фестивала и му предстоят още 10 прожекции до неговия край. Ще можем да видим и звездната актьорска комбинация Никол Кидман и Ръсел Кроу в   на режисьора Джоуел Еджертън, създаден по романа със същото заглавие на Герард Конли. В него Кроу е баптистки пастор в малък американски град, чийто син е принуден под натиска на родителите си да се запише в терапевтичен курс за \"лечение на хомосексуализъм\", който няма да доведе до нищо добро.  Кейт Бланшет пък е блестящата майка, съпруга и експерт в областта на дизайна Бернадет Фокс, която просто един ден изчезва. Забавната история от романа   на Мария Семпъл е пресъздадена на екрана от режисьора Ричард Линклейтър. Интересна е и екранната среща на Катрин Деньов и дъщеря й Киара Мастрояни, които в   пресъздават на екрана същите роднински отношения, но видяни от режисьорката Жули Бертучели, която адаптира книгата \"Последната дворна разпродажба на Фейт Бас Дарлинг\" от Линда Рътлидж. Феновете на хитовия сериал на HBO \"Чернобил\" вероятно ще намерят за интересна и екранизацията на една от книгите, използвани като източник от автора на поредицата -   на носителката на Нобел за литература от 2015 Светлана Алексиевич. Документалният филм на Пол Крущен със същото заглавие проследява света, създаден от катастрофата на Чернобил.       Сред акцентите в конкурсната програма е и новият филм на известния френски режисьор и сценарист Беноа Жако -  , вдъхновен от \"История на моя живот\" на Джакомо Казанова, която вече има българско издание. Елегантната мистерия на режисьора Реми Безансон \" \" по романа на Давид Фоенкинос разказва историята на един библиотекар в Бретан, който решава да събере всички книги, отхвърлени от издателите. Южнокорейският шедьовър \" \", който има 39 награди и 120 номинации, е адаптация по разказ от сборника \"Изчезването на слона\" на Харуки Мураками и също ще бъде излъчен премиерно в рамките на CineLibri. Френският  на режисьора Лу Жьоне пък ще ни пренесе един чувствен любовен триъгълник в бохемската атмосфера на Париж от края на XIX век, в който е замесен и видният еротоман и пътешественик, поетът Пиер Луис.       Ако сте почитате на творчеството Фредрик Бакман и конкретно на неговата   или пък все не откривате време, за да я дочетете, може да гледате шведската екранна версия на Тува Новотни, която разказва със средствата на киното за щурата 63-годишна героиня на писателя с репутация на пасивно-агресивна мрънкаща вещица, която става треньор на младежки отбор по футбол. Биографичният  на Чания Бътън използва за основа биографията на Вирджиния Улф, написана от Найджъл Никълсън - сина на една от героините в тази историята - аристократката Вита Саквил-Уест, и разказва за нейната загадъчна любовна връзка с иконата на литературния модернизъм Вирджиния Улф, от която се ражда и една от най-четените и тиражирани по онова време в Англия книги на Улф - \"Орландо\".       Голямо съзвезди от артисти, музиканти и политически визионери са събрани в документалния филм  . В него режисьорът Херман Васке провежда разговори с над 50 носители на Нобелова нагрaда, \"Оскар\" и други международни отличия, за да разбере кое ги мотивира да превръщат идеите си в творчество. Сред имената, които определено хващат око в списъка му, са Дейвид Бауи, Марина Абрамович, Бьорк, Анджелина Джоли, Дейвид Линч, Куентин Тарантино, Вивиан Уестуд, Нелсън Мандела, Михаил Горбачов, Далай лама и Стивън Хокинг. Билети за всички прожекции от програмата и съпътстващите събития се предлагат в EasyPay и EpayGo, в Casa Libri и Френския културен институт, както и на  официалния сайт на фестивала . Там има и подробности за всички заглавия, датите и местата на техните прожекции. Тази година \"СинеЛибри\" се провежда успоредно и извън София с отделна селекция от заглавия във Варна, Пловдив, Бургас, Габрово, Велико Търново, Стара Загора и Търговище. Тяхната програма по дни и места може да откриете  тук . ", "date": "2019.10.07", "title": "Срещи на ъгъла на киното и литературата - няколко акцента от CineLibri"}
{"url": "https://www.dnevnik.bg/sviat/2019/10/07/3973122_turciia_shte_nahlue_v_severna_siriia_kogato_sasht_se/", "text": "Анкара най-вероятно ще изчака американските войници да се изтеглят от района, където Анкара планира да извърши военна операция в Северна Сирия. Това заяви високопоставен турски дипломат, цитиран от \"Ройтерс\". Няколко часа по-рано Белият дом публикува съобщение, с което Вашингтон  неочаквано преобърна дългогодишната си политика  на подкрепа за кюрдите в Сирия. Това стана чрез позицията, че САЩ няма да подкрепят предстоящата операция на Турция и няма да участват в нея, но няма и да ѝ пречат, тъй като се изтеглят от района ѝ, и очакват \"дълго планираната\" инвазия да започне \"скоро\". Американският президент Доналд Тръмп твърдеше през януари, че ще \"унищожи Турция икономически\", ако нападне кюрдите. Месеци по-късно американски сили се изтеглят от свои постове недалеч от границата за третата турска операция в страната за последните три години. Двата освободени от американците наблюдателни пункта са в района на Тел Абяд и и Рас ал Айн, недалеч от границата с Турция. Засега останалите американски сили остават на позиции. Новината се потвърди и от турския президент Реджеп Тайип Ердоган, който каза, че изтеглянето е \"започнало\" съгласно вчерашния му разговор с Тръмп. В изявление, предавано на живо от обществения оператор TRT, той допълни, че най-вероятно ще посети Вашингтон през ноември. Реакции От SDF определиха решението на САЩ като \"изненада\" и \"нож в гърба\". Пресцентърът им публикува в туитър снимка, на която според съобщението се виждат сили на сирийския режим, готвещи се да навлязат в Манбидж, недалеч от река Ефрат (на западния бряг). \"Предупредихме, че всяка турска атака би имала лоши последици за целия регион\", продължава съобщението. Информацията за сирийски сили все още не се потвърждава от други източници освен Партията на демократичния съюз (PYD) - политическото крило на кюрдските милиции Сили за защита на народа (YPG), формиращи SDF. Те не се споменаваха в изявлението на Белия дом, но малко по-късно днес представител на американските власти е заявил за \"Ройтерс\", че кюрдите действително няма да бъдат защитавани от турски атаки. Тръмп защити в туитър решението си. Тази сутрин (вашингтонско време) той  написа , че САЩ първоначално трябвало да са в Сирия \"30 дни, но това беше преди много години\". Той отново повтори, че по негово време САЩ са ликвидирали \"100 процента\" \"Ислямска държава\", и наблегна на договореност, постигната в разговор с Ердоган - близо 12 хил. пленени бойци на \"Ислямска държава\", повечето от Европа, да станат отговорност на Анкара, тъй като Европа не ги искала. \"Време е да излезем от тези нелепи безкрайни войни, много от тях - племенни, и да върнем войниците си у дома.\" Междувременно говорител на европейската дипломатическа служба заяви, че евросъюзът запазва подкрепата си за единството и териториалната цялост на Сирия и че решението на конфликта може да бъде само политическо. И Кремъл предупреди, че териториалната цялост на Сирия трябва да бъде съхранена и че всички чужди военни \"с нелегално присъствие\" трябва да напуснат Сирия. Русия, която се сражава на страната на президента Башар ал Асад, многократно е подчертавала, че за разлика от други сили нейните са поканени от Дамаск. Така Москва помогна да се обърне ходът на войната в полза на режима преди четири години. С турска помощ От турското президентство направиха днес и дългоочаквано съобщение - в районите, отвоювани от кюрдите, услуги ще се предоставят от Турция. Директорът на комуникациите на Ердоган Фахретин Алтун  заяви  в туитър, че предишните две операции \"са доказали, че Турция донася управленски модел и сигурност на всички сирийци\". Според Алтун Турция била търпелива, но не можела да чака повече. Анкара настоява, че действа срещу YPG, изцяло мотивирана от нуждата да се защити (тя смята бойците за разклонение на Кюрдската работническа партия (ПКК), срещу която води дълъг конфликт), и не се интересува от завземане на територии. Тезата на турските власти от години е, че не може да има \"терористичен коридор\" по дългата стотици километри граница между Турция и Сирия. Затова още когато миналата година започна операцията в Северозападна Сирия, срещу  района на Африн  и позициите на YPG там, Ердоган предупреди, че преминаването на източния бряг на Ефрат за \"защита\" на границата е само въпрос на време. В последната година все повече се изтъква нуждата в пограничните райони да има \"безопасна зона\",  където да се създадат условия за връщане на сирийски бежанци . Същевременно пощи, болници и други институции в районите, управлявани от поддържани от Турция бойци след двете операции (\"Щитът на Ефрат\" от 2016 г. и \"Маслинова клонка\" от миналата),  се администрират  с помощта на Анкара. Университетът на Газиантеп обяви миналата седмица, че отваря филиали в три сирийски града, отвоювани по време на \"Щитът на Ефрат\".", "date": "2019.10.07", "title": "Турция ще нахлуе в Северна Сирия, когато САЩ се изтеглят"}
{"url": "https://www.dnevnik.bg/evropa/2019/10/07/3973147_evrokomisiiata_oshte_ne_e_opredelila_data_za_dokladite/", "text": "Европейската комисия все още не е насрочила дата за приемането на докладите за България и Румъния по механизма за сътрудничество и проверка. Това съобщи на пресконференция днес говорител на комисията в отговор на въпрос, предаде БТА. Попитан дали еврокомисията не бави представянето на докладите заради насроченото за четвъртък гласуване на вот на доверие на румънското правителство, говорителят отговори отрицателно. Европейската комисия работи независимо от политическите събития в държавите от ЕС, готови сме да представим докладите по всяко време, но засега няма дата за тяхното приемане, каза той. Миналата година Брюксел посочи в последния си доклад за България, че ще оцени постигнатия напредък преди края на този месец. Комисията очаква, че с това наблюдението над България ще приключи, както се посочва в доклада от ноември 2018 г. В края на септември   в отговор на въпрос на \"Дневник\"  Кристиян Виганд, говорител по въпросите на правосъдието в комисията, припомни, че при представянето на последните доклади Европейската комисия на Жан-Клод Юнкер обяви, че ще има още един преди встъпването в длъжност на новата ЕК. Говорителят все пак отбеляза, че не може да потвърди конкретна дата. Европейската комисия на Урсула фон дер Лайен трябва да встъпи в длъжност на 1 ноември. Не се знае обаче дали това няма да се забави, ако има проблеми с изслушванията на новите кандидати за еврокомисари на  Румъния  и Унгария. Досегашните кандидати на тези държави  бяха отхвърлени  от правната комисия в ЕП заради конфликт на интереси, а днес говорител на ЕК съобщи, че Фон дер Лайен все още не е получила от правителствата на Унгария и на Румъния официалните предложения за нови еврокомисари. За да предотврати появяването на проблеми, свързани с върховенството на закона, Комисията на Юнкер  реши да създаде цикъл за преглед  на принципите на правовата държава, включващ годишен доклад за върховенството на закона, който обхваща всички държави - членки на ЕС. Министърът на правосъдието Данаил Кирилов заяви, че ще се оттегли, ако тази година наблюдението над България не отпадне.", "date": "2019.10.07", "title": "Еврокомисията още не е определила дата за докладите за България и Румъния"}
{"url": "https://www.dnevnik.bg/bulgaria/2019/10/07/3972958_kratki_novini_vzriv_izbuhna_v_garaj_v_jilishten_blok_v/", "text": "                         Министерството на финансите пое още дълг за 69.18 млн. лв. на вътрешиня пазар след като преотвори днес емисия 20-годишни ДЦК, деноминирана в лева, пусната в обращение на 21.06.2019 г., с падеж 21.06.2039 година. Постигнатата среднопретеглена доходност е 1.38 %. Отчетеният спред спрямо аналогичните германски федерални облигации е 170 базисни точки, съобщава Министерството на финансите. Моряк е загинал, а трима са ранени  Един български гражданин е загинал, а трима са пострадали при инцидент с кораб край бреговете на италианския остров Сардиния. И четиримата български граждани са моряци от екипажа на кораба, съобщава Министерството на външните работи. По данни на българското посолство в Рим инцидентът е станал, когато силна вълна е ударила моряците, докато работели на палубата.Посолството ни в Рим е в контакт с местните власти по случая и е готово да окаже необходимото съдействие. КНСБ ще събира подписи за нощния и извънредния труд  КНСБ ще започне да събира подписи докато станат 100 хил., с които да привлече вниманието на управляващите към несправедливото заплащане на нощния и извънредния труд. Това съобщи в ефира на БНТ лидерът на синдиката Пламен Димитров. Той мотивира акцията с това, че управляващите не обръщат внимание на това, че този труд се заплаща с няколко стотинки на час. Призова работодателите коректно да отчитат и плащат този вид труд. Близо 44 хиляди деца са върнати в училище за две години Близо 44 хиляди деца са били записани в училище за две години, след работата на екипите по Механизма за връщане в образованието, каза в Сливен министърът на образованието и науката Красимир Вълчев, цитиран от БТА. От тях приблизително 4 хиляди са отпаднали впоследствие. Министърът посочи, че е трудно е да се отчете каква част от непосещаващите училище са в чужбина, като от близо 260 хиляди деца, които екипите са започнали да търсят в началото, 160 хиляди са били зад граница. Според него предизвикателството пред просветното ведомство е да накара учениците да ходят редовно на училище. По думите му посещаемостта в проблемните училища е между 40 и 50%. Красимир Вълчев добави, че приемът в системата на професионалното образование е бил увеличен от 48 на 56%, а децата са стимулирани чрез допълнителни стипендии и въвеждане на дуална форма на обучение. Целта е да се посрещне очакваният недостиг на пазара на труда. Двама души са задържанни за обира на банков клон в София Двама души са задържани, а други двама са обявни за издирване за  обира на около 185 хил. лв. от банков клон в кв. \"Люлин\"  в София. Един от участниците бе арестуван час след обира, а вторият задържан е бил помагач - той е изработил ключа, с който е проникнато в офиса на банката. Говорителят на Софийската градска прокуратура Емилия Русинова обясни, че около месец участниците в групата са наблюдавали касиерката и са забелязали, че не заключва трезора с парите, а само входната врата на офиса. Макар че е имало и други суми на видно място, извършителите не са ги взели. Разследващите са намерили 62 000 лв. от откраднатата сума, а \"ключарят\" е направил самопризнания. Утре прокуратурата ще поиска постоянен арест за дваматаз адържани извършители. Взрив избухна в гараж в жилищен блок в Монтана Взрив избухна в гараж на жилищен блок в Монтана тази нощ. Би Ти Ви съобщава, че взривът е избухнал малко след 3 часа в автомобила на известен местен адвокат. Колата е изгоряла напълно, сериозни щети има и по гаража. Стъклата на прозорците в блока са избити, а някои от апартаментите са опушени, информира \"Нова телевизия\". За разследването на място са командировани криминалисти от столицата.", "date": "2019.10.07", "title": "Кратки новини: Моряк е загинал, а трима са ранени край Сардиния"}
{"url": "https://www.dnevnik.bg/zelen/2019/10/07/3971883_prirodozashtitnici_prizovaha_obshtinite_da_zashtitiat/", "text": "Около 9.5% от общинските гори в България, или 50 хил. от общо 523 хил. хектара, трябва да бъдат защитени със статут \"гори във фаза на старост\", смятат от WWF - България. Българският екип на Световния фонд за дива природа днес оповести резултатите от двегодишните си теренни проучвания на гори в териториите на 30 общини. Идентифицираните към момента площи, които природозащитниците предлагат местните власти да защитят, представляват 4920 ха, или 0.88% от площта на всички общински гори. Към момента в България статут на \"гори във фаза на старост\" имат 109 000 ха държавни гори, които са част от европейската мрежа \"Натура 2000\" и представляват 10% от българските зони в мрежата. Този статут им дава допълнителна защита, като ограничава значително възможната стопанска дейност и човешка намеса в тях. Поставянето на общински гори с параметри на вековни гори под същия статут би ги защитило от сечи, дори и да са извън национални защитени територии и европейската мрежа \"Натура 2000\". Ръководителят на изследователския екип проф. Цветан Златанов от Института по биоразнообразие и екосистемни изследвания към БАН обясни, че при изследването са обходени и картирани стари гори в общини, предварително избрани заради наличието на естествени гори. Едва след идентифицирането на тези от тях, които отговарят на условията за \"гори във фаза на старост\", се е оказало, че 95% от предложените за ограничаване на сечите гори са всъщност част от защитени зони от \"Натура 2000\". Според професора това потвърждава правилността на първоначалното картиране и определяне на природозащитната мрежа за България през 2004-2006 г. Препоръките Според изнесените от WWF - България, данни общата площ на общинските гори е 523 000 ха, или 13.4% от горския фонд на страната. Сред горите, които са общинска собственост, обаче само 50 000 ха (9.5%) са на възраст над 100 г. и могат да бъдат защитени като \"гори във фаза на старост\". Допълнително проф. Златанов подчерта, че именно общинските гори са с най-голям дял естествени гори и затова е важно местните власти да се присъединят към държавата и да определят \"гори във фаза на старост\" сред тях.      Със събраните и анализирани данни WWF - България, показва старите гори, които в момента са извън защита и могат да бъдат запазени от сечи, ако на местно ниво се обявят за \"гори във фаза на старост\". \"Искаме да покажем кои са най-ценните общински стари гори в проучените от нас 30 общини и да насърчим общинските власти да предприемат реални мерки за опазването им\", уточни експертът на WWF Нели Дончева. Тя допълни, че според изследване на \"Алфа рисърч\" от 2017 г. 46% от българските граждани очакват именно местните власти да предприемат мерки за опазване на природата. Според проф. Златанов, важно за общините е също, че повечето от предложените за защита гори са по пешеходни маршрути като Ком-Емине. Запазването им без сеч е един от важните \"магнити\" за туристи в тези райони. От изследваните гори защита вече е въведена в община Ботевград с решение на общинския съвет от февруари тази година. Проф. Златанов разказа, че първоначалното предложение на екипа към общината е било за едва 30 ха, но самите местни власти са пожелали да защитят по-голяма площ от все още запазените гори в общината. Така след допълнителни зимни теренни посещения общата площ на местата, отговарящи на изискванията за \"гори във фаза на старост\", е достигнала 100 ха. Те са в землищата на Боженица, Елов дол и Липница и до голяма степен попадат в зони от \"Натура 2000\". С кметска заповед от 28 февруари в тях е забранен всякакъв вид дърводобив, дори и санитарна сеч. WWF - България, апелира подобни практики да се приложат и в останалите общини, които са били изследвани. За съжаление от поканените 30 общини само община Ботевград присъства на дискусията днес. Изследването      Теренните изследвания са извършени през последните две години върху гори, собственост на 30 общини, предварително идентифицирани с помощта на географско-информационни системи (ГИС) като потенциално обхващащи гори с висока възраст. Екипът на WWF е от лесовъди и експерти по горска екология под ръководството на проф. Цветан Златанов. Специалистите са обходили и картирали според научна методика (виж  тук ) старите гори в 30-те общини. Изследвани са дървесните характеристики и структурата на общинските гори. WWF - България, разработва от 2014 г. насам и публична  онлайн платформа  за вековните гори, където гражданите могат да проверят къде горите са обявени във \"фаза на старост\" и при нужда да използват защитата на този статут. В резултат от настоящото изследвате от организацията са добавили и ГИС слой за общинските стари гори, които са отбелязани в жълто на картата. Защита на старите гори в България От 2016 г. със заповед на Министерството на земеделието и храните 109 000 ха бяха защитени като \"гори във фаза на старост\", но те са само гори държавна собственост. Подборът е направен на базата на подробен анализ от държавните горски стопанства на предложенията от научните и природозащитните организации за конкретни горски територии от зоните от \"Натура 2000\". За защита на вековните гори през последното десетилетие със своята дейност допринасят Институтът за гората към БАН, Лесотехническият университет, Коалицията \"За да остане природа в България\" и лесовъди в горските стопанства. Днес от WWF призоваха общините да добавят към тях още 4920 ха, за които министерството няма правомощия. Природозащитниците ще продължат работата си по изследване и на други стари гори в бъдеще. Те заявиха, че мярката е доброволна за общинските гори, но би защитила доказани с изследвания ценни гори, които имат все по-важна роля за опазване на водите и въздуха. Изследователският екип изтъкна тази роля на вековните гори на фона на вече случващите се и очаквани и в бъдеще покачване на температурите и намаляване на валежите, както и факта, че такива ценни гори се формират в продължение на 400-500 години. Участници в дискусията коментираха, че изискването за защита на 10% от мрежата \"Натура 2000\" като стари гори е задължение на всички собственици, включително на общините, по силата на чл. 4 от Наредбата за сечите, част от Закона за горите. Затова и общините са длъжни да обявят минимум 10% от горите си в \"Натура 2000\" като \"гори във фаза на старост\" според правилата на европейската природозащитна мрежа. Пожелателно е единствено идентифицирането и на допълнителни гори, извън тези в \"Натура 2000\". Вековни гори или \"гори във фаза на старост\" Известни като \"вековни гори\" старите гори имат висока емоционална стойност - при последните социологически проучвания, цитирани от WWF, 66% от българите сочат горите като най-важния ресурс на страната. Тези гори имат най-голяма роля за опазване на водите, пречистване на въздуха и съхраняване на биологичното разнообразие. При определянето на една гора \"във фаза на старост\" обаче се има предвид не само възрастта на дърветата, а и признаци като структурата и размера им (който и при млади дървета, и в различни условия може да е голям), наличие на мъртва дървесина, която помага за поддържане на разнообразен живот в гората, и др. Затова и експертите предпочитат да наричат важните гори \"гори във фаза на старост\", отчитайки всички техни характеристики. Тези гори са важни с функциите си за съхраняване на ценен генофонд и опазване на биологичното разнообразие.", "date": "2019.10.07", "title": "Природозащитници призоваха общините да защитят старите си гори"}
{"url": "https://www.dnevnik.bg/sport/2019/10/07/3973040_tova_e_prostotiia_ot_komunizma_zashto_domuschiev_se/", "text": "Това е простотия от комунизма.\" С тези думи собственикът на \"Лудогорец\" Кирил Домусчиев предприе остра атака срещу решението, с което изпълнителният комитет на  БФС забрани на вратари извън Европейския съюз да играят в българското първенство от следващия сезон . Домусчиев, който е член на изпълкома на футболния съюз, но не е присъствал на заседанието миналата седмица, даде обширно интервю пред контролирания от него сайт \"Гонг\". Бизнесменът остро осъжда решението, като го нарича още \"тоталитарно\". Четири пъти в интервюто в кавички се използват думите \"умно\"/\"умни\", насочени към решението и хората, които са го взели. \"Това е едно тоталитарно решение, което е взето в Бояна. За съжаление аз нямах възможност да присъствам на този изпълком. Въобще и не бях уведомен, че ще има такова решение. Взето е от хора, които не дават пари за футбол и нищо не разбират\", каза Домусчиев. За \"простотията\" на едно решение Миналата седмица изпълнителният комитет на БФС взе няколко решения на заседание, което остана скрито за медиите. Ключът в него  беше приемането на концепцията за развитие на детско-юношеския футбол , която следва да бъде представена пред министър-председателя Бойко Борисов и пред министъра на младежта и спорта Красен Кралев. Премиерът  вече заяви, че държавата може да подпомогне школите, но само при ясна стратегия . На заседанието е прието решението още от следващия сезон вратари извън ЕС да не могат да бъдат привличани в професионалния футбол (Първа и Втора лига). Новината предизвика вълнения в медиите и социалните мрежи заради подозренията, че ограничението е срещу Милан Миятович в \"Левски\", който е титуляр за сметка на Николай Михайлов (национал и син на президента на БФС Борислав Михайлов). От пресслужбата на БФС  обявиха пред \"Дневник\", че забраната не касае вратари с действащи договори  и че е първа стъпка към изпълнение на концепцията за детско-юношеския футбол. В интервюто Домусчиев четири пъти нарича решението \"простотия\". Според него с подобни ограничения няма как да се постигне желаният ефект за развитие на български футболисти. Той смята, че това дори ще навреди на клубовете в Първа лига, стремящи се към Шампионската лига и Лига Европа.      \"Решението е взето, без да се питат клубовете. Никой не ни е питал. Това е чисто административна мярка, която ще навреди и на малкото отбори, които имат амбиция да играят в Шампионска лига или Лига Европа. Ако се въведат рестрикции, няма да могат да го правят, тъй като качеството на отборите ще падне допълнително. Не мога да повярвам, че се взимат такива решения, и то по такъв начин. Това няма да доведе до нищо добро за българския футбол, тъй като измисляме поредната простотия\", казва Домусчиев. Той допълва, че в момента единственият начин клубовете с по-ограничени възможности да привличат класни чужденци е свързан с трансфери на играчи от Африка и Латинска Америка. Чувствайте се предупредени Според Домусчиев, за да има качествени български футболисти, футболът трябва да има масовост. \"И ръководителите, и хората, които взимат такива решения, и хората, които дават такива предложения, първо трябва да насочат своите усилия да се влезе в училищата. Футболът трябва отново да стане масов спорт, както беше преди 30 години. Тогава всяко едно дете играеше пред блока и оттам излизаха талантите, които отиваха в школите на клубовете. В момента на кастингите се явяват все по-малко деца и виждате какво става - и интересът по стадионите намалява. Просто футболът не е това, което беше.\" Собственикът на \"Лудогорец\" смята, че футболът в България ще се принизи до ниво В група \"и аз не знам кой изобщо ще го гледа\". Успоредно с това, че ръководи \"Лудогорец\" и че е член на изпълнителния комитет на БФС, Домусчиев е също собственик на \"Нова броудкастинг\", която държи излъчва мачовете от Първа лига, а освен това е и собственик на \"Футбол про медиа\", която купи телевизионните права от БФС. Настоящият договор върви към края си и предстои подготовка за преговори за нова сделка. В този контекст част от изказването на Домусчиев може да се разгледа и като предупреждение. \"При всички положения, ако нещата продължават така, парите за телевизионни права ще паднат следващите години за клубовете, защото няма да има никакъв интерес. Няма да има и приходи от УЕФА\", заявява той. Задава ли се война в БФС В интервюто Домусчиев насочва недоволството си гласно към председателя на Българската треньорската школа по футбол и технически директор на БФС проф. Лъчезар Димитров. Причината вероятно е, че в сайта си футболният съюз обяви, че предложението за забраната е дошло от треньорската школа. Впоследствие беше публикувано и  интервю с Димитров , в което пък той казва, че е станала грешка, тъй като \"решението е в компетенциите на Техническия комитет и, разбира се, на членовете на изпълнителния комитет на БФС\".      На въпроса \"кой ще компенсира тогава милионите, които влизат от участието в Европа (ако нивото на българските отбори падне)\", Домусчиев отговаря: \"Със сигурност няма да е футболният съюз и няма да е проф. Димитров и хората, които измислят тези \"умни\" решения.\" Преди време футболният съюз беше задължил отборите в елита да използват във всеки мач български футболист до 21 години. Решението беше заобикаляно (включително от \"Лудогорец\"), като в отделни случаи бяха пускани играчи, които бяха сменяни още в средата на първото полувреме. Сега БФС обмисля подобен ход, но се търси по-точно формулиране, за да се избегне опорочаване. \"Това са такива рестриктивни мерки, които се взимат от хора, които нищо не са дали за българския футбол. Говоря като финанси. И няма и да дадат. Просто сядат едни хора, взимат някакви решения и въобще не ги вълнува, защото тях не ги боли. Те не влагат средства от джоба си, както ние вадим с брат ми. Просто те са на една хранилка много хора и чакат да се покажат колко са значими. Това е пак поредна глупост\", каза Домусчиев. През май 2018 г. в края на миналия сезон  той видя доказателство, че школата на \"Лудогорец\" \"работи на пълна пара\" . В момента в първия отбор шампионите продължават да разчитат основно на чужденци. Въпреки това собственикът на клуба посочва, че футболисти от школата вече играят в други отбори в професионалния футбол в България. Обширното и очевидно добре премислено неделно интервю показва, че бизнесменът не е доволен. Разочарованието и острата му реакция са знак за напрежение в ръководството на БФС. Сега остава да се види в каква посока ще избие недоволството и какви ще са последствията.", "date": "2019.10.07", "title": "\"Това е простотия от комунизма\": Защо Домусчиев се обърна срещу БФС"}
{"url": "https://www.dnevnik.bg/sviat/2019/10/07/3973174_isliamistite_pobediha_v_tunis_no_trudno_shte_sustaviat/", "text": "Ислямистите \"Еннахда\" (\"Възраждане\") събраха най-много подкрепа на парламентарните избори в Тунис, но трудното предстои - парламентът ще е силно фрагментиран, пише \"Ройтерс\". Резултатите на партията са с няколко пункта по-добри от тези на \"Калб Тунес\" (\"Сърцето на Тунис\") на магната Набил Каруи, който в момента е арестуван. И двете партии обаче имат далеч под 20% от вота. Според Ямина Зоглами, високопоставен представител на \"Еннахда\", преговорите ще са \"много трудни и сложни\". Умерените ислямисти печелят в навечерието на балотаж, на който уморените от тежките икономически проблеми тунизийци избраха Каруи и несистемния кандидат Каис Сайед  като съперници на балотаж . Ислямистите ще имат два месеца да опитват да съставят правителство. Проблемът е, че политическата парализа (не невъзможен сценарий, тъй като много партии не искат да работят с \"Еннахда\") би създала риск за крехкото икономическо състояние. Тунис така и не се възстанови след Арабската пролет - причинена именно от икономически трудности. Безработицата е 15%, а в някои градове достига 30, инфлацията е 6.8 на сто, а туризмът едва се възстановява. Резултатът на \"Еннахда\" припомня и за недоверието, което развиха тунизийците заради икономическата стагнация. Екзитпол данни от вчера (официални резултати ще са достъпни едва утре) ѝ дадоха 17.7% от вота, а на предишните парламентарни избори тя имаше 27.5 на сто.", "date": "2019.10.07", "title": "Ислямистите победиха в Тунис, но трудно ще съставят правителство"}
{"url": "https://www.dnevnik.bg/politika/2019/10/07/3973167_slavi_trifonov_imeto_ne_e_osnovanie_sudut_da_ne/", "text": "Ден след като юристът и бивш председател на Народното събрание проф. Огнян Герджиков обяви, че  има основания съдът да не регистрира \"Няма такава държава\" като партия , шоуменът и лидер Слави Трифонов коментира във фейсбук, че това не е така. Според проф. Герджиков законът не позволява партия да уронва доброто име и престижа на държавността, а нарушение на това изискване се съдържа още в името на самата партия \"Няма такава държава\". Трифонов пък цитира и тълкува текстове от конституцията и други закони, според които няма такива изисквания за името на партията. \"Няма закон в България, който да има такъв текст, какъвто импровизирано посочва професорът\", пише Трифонов във фейсбук. Той цитира Закона за политическите партии, според който организацията и дейността на политическите партии се осъществяват въз основа на конституцията. От основния закон шоуменът посочва член 44, според който се забраняват организации, чиято дейност е насочена срещу суверенитета, териториалната цялост на страната и единството на нацията, към разпалване на расова, национална, етническа или религиозна вражда, към нарушаване на правата и свободите на гражданите, както и организации, които създават тайни или военизирани структури, или се стремят да постигнат целите си чрез насилие. След това той прави извод, че в тези текстове на конституцията се говори за дейност, а не за име. Накрая Трифонов цитира текстове от Закона за юридическите лица с нестопанска цел - водещ по отношение на сдруженията, каквито са политическите партии. В тях се посочва, че наименованието трябва да не въвежда в заблуждение и да не накърнява добрите нрави. \"Твърдението \"Няма такава държава\" не отговаря на въпроса \"каква\". Каква \"такава\" държава няма? Отговорът на този въпрос оставям на вас. Защото в крайна сметка държавата е такава, каквато си я направим\", пише още Трифонов. В събота партията  \"Няма такава държава\" бе учредена за общо 20 минути и в пълно мълчание,  след което бе разпространено видео от изказването на Трифонов. По закон предстои до три месеца да бъдат внесени документи за регистрация в съда, сред които и списък с поне 2500 членове. След подаването на искането за регистрация съдът трябва да се произнесе в рамките на месец.", "date": "2019.10.07", "title": "Слави Трифонов: Името не е основание съдът да не регистрира \"Няма такава държава\""}
{"url": "https://www.dnevnik.bg/gradska_sreda/2019/10/07/3973159_sudut_odobri_globa_ot_17_mln_lv_na_obshtina_sofiia_za/", "text": "Столичната община е загубила делото в Административния съд - София град, с което обжалваше глобата от 1.765 млн. лв., наложена от Министерството на регионалното развитие и благоустройството (МРРБ). Съдът е приел, че наказанието е за допуснати нарушения от общината при провеждане на обществена поръчка за ремонт на 26 училища и детски градини, съобщи в. \"Сега\". Процедурата беше проведена през 2018 г. и заданието изискваше заедно с ремонта на сградите да се повиши и енергийната им ефективност. Санкцията на МРРБ е в размер на 5% от общата стойност на проекта от 35 млн. лева с ДДС. Те са осигурени по оперативна програма \"Региони в растеж\" и при окончателно потвърждение от съда (след обжалването на по-горна инстанция) на нарушението европрограмата ще възстанови на общината с 5% по-малка сума за този проект. Тези пари тя ще трябва да плати на фирмата изпълнител със средства от общинския бюджет. Проверки на МРРБ установили, че при провеждане на поръчката са били допуснати нередности в условията за подбор на кандидатстващите фирми, както и в методиката за класиране. Например било е поставено ограничително изискване за застраховка \"професионална отговорност\" още на ниво кандидатстване. Не е бил предвиден еквивалент на това изискване за евентуални чуждестранни участници. Общината е била въвела прекомерни ограничения в критериите към експертите за контрол на качеството и за безопасност и за здраве на кандидатите, посочва \"Сега\". Решението на съда подлежи на обжалване. След местните избори се очаква Софийският административен съд да се произнесе и по жалбата на Столичната община за други санкции, наложени от МРРБ - за подбора на фирми изпълнители за ремонтите на ул. \"Граф Игнатиев\" и на площад \"Св. Александър Невски\". Проверяващите от МРРБ установили, че е било въведено изискване за висше инженерно образование към експертите по контрола, което ограничило други участници в търга. Открити били и признаци за субективни методи при оценката на офертите на кандидатите за тази обществена поръчка, която е на обща стойност 45 милиона лева. Поръчката беше спечелена от \"Джи Пи груп\" - в частта за ремонта на ул. \"Граф Игнатиев\", и от \"ПСТ груп\" - за площад \"Св. Александър Невски\" и прилежащите градини. За договора си с \"Джи Пи груп\" Столичната община е санкционирана със 787 722 лева под формата на непризнати разходи. За този с фирма \"ПСТ груп\", която трябваше да обнови площад \"Св.Александър Невски\", корекцията предстои, но се очаква да е близо 900 хил. лева. Кметът Йорданка Фандъкова преди време обяви, че обжалва санкциите, тъй като причината за налагането им е, че общината е завишила критериите за професионален образователен ценз. \"Темата с дефектите (при ремонта на ул. \"Граф Игнатиев\") показва, че колкото са по-високи изискванията, толкова ще е по-голяма гаранцията, че нещата се вършат като хората\", каза Фандъкова при налагането на глобите на 10 юни. За тези два ремонта тя обяви, че налага глоби за некачествено изпълнение на фирмите, с които ще се компенсират част от финансовите корекции на МРРБ. При процедурата за обществената поръчка за ремонта на Западния парк на стойност 7.7 милиона лева МРРБ също е наложило санкция. Мотивите са подобни – използване на незаконосъобразна методика и неправомерни критерии за подбор на кандидатите. Поръчката е спечелена от \"Галчев инженеринг\". Финалът на обновяването на Западния парк трябваше да е през юни, но се отложи за средата на декември, като не е сигурно дали и тогава ще е готов. МРРБ санкционира Столичната община по същите причини и за договора с \"БГ Нова\" за реконструкция на трамвайното трасе от бул. \"К.Стоилов\" до трамвайно ухо \"Орландовци\". Цената е 6.79 милиона лева. Размерът на финансовите корекции по тези два договора не са уточнени още. Делото в Административния съд - София град, за релсовия път е отложено за януари 2020 г. За хода на делото за Западния парк все още няма данни в съда.", "date": "2019.10.07", "title": "Съдът одобри глоба от 1.7 млн. лв. на Столичната община за нарушения при обществена поръчка"}
{"url": "https://www.dnevnik.bg/biznes/2019/10/07/3973179_turoperatorut_astral_holideiz_obiavi_falit/", "text": "Българският туроператор \"Астрал холидейз\" днес обяви, че прекратява дейност и започва процедура по обявяване в несъстоятелност. \"С огромно съжаление и разочарование, искаме да Ви съобщим, че се налага да прекратим дейността и да започнем процедура по обявяване в несъстоятелност след почти 24 години присъствие на туристическия пазар и въпреки неимоверните усилия на ръководството и служителите\", се казва в съобщение на сайта на компанията. Дружеството уверява, че пътуванията на всички клиенти, които вече са започнали, са изцяло платени, поради което не съществува опасност от проблеми с полети или отказ за настаняване в хотели или други туристически услуги. Заминалите в чужбина ще довършат почивката си Клиенти, купили само самолетен билет чрез туроператора, също ще осъществят своите пътувания, уверява дружеството. Клиентите, внесли депозит или платели предварително, ще бъдат обезщетени по закон. За предстоящите пътувания, които са изцяло платени, но няма да може да се осъществят, компанията ще се свърже с клиентите. Застраховката на компанията \"Отговорност на туроператора\" е на стойност 700 хил. лв. Около 50 българи в момента са в чужбина Това е първата пряка жертва на фалита на най-стария туроператор \"Томас Кук\" (Thomas Cook) през втората половина на септември. След като не успя да намери необходимите пари, за да продължи дейността си, британската компания обяви, че започва производство по ликвидация, засегнало програмите на 600 хил. туристи, изпълнявани към онзи момент по света. Българската \"Астрал\" движеше програмата като трансфери, екскурзии и т.н. на 200 хил. чужди туристи от фалиралия оператор. По информация на \"Капитал\" в момента около 50 българи са на екскурзия или почивка в чужбина с посредничеството на дружеството. Изпълнителният директор Христо Гълбачев информира изданието, че чартърните програми в чужбина са приключили с края на лятото. Искрено съжаляваме и се извиняваме за създалата се сложна ситуация, както и за дискомфорта, която тя предизвиква за нашите клиенти и партньори. За дългите години работа сме предоставили качествени услуги на много туристи, като винаги сме се стремели към коректно обслужване. Бихме желали да благодарим на всички свои клиенти и партньори за дългогодишното доверие, както и за проявеното разбиране в тази изключително тежка за нас ситуация, се казва в съобщението. Ангелкова свиква съвещание Министърът на туризма Николина Ангелкова свиква днес среща с ръководството на \"Астрал Холидейз\" и застрахователното дружество \"Уника\" АД, съобщи пресцентърът на ведомството. В момента се работи по изясняване на точния брой туристи, които имат договори за туристическа услуга. Министерство на туризма е в непрекъсната връзка с представители на туроператора и следи ситуацията, за да бъдат защитени интересите на туристите според правилата на българското законодателство, уверява пресцентърът. Предишният фалит на голям туроператор беше в края на 2017 г., когато прекрати дейността си  \"София тур и Холидей\". ", "date": "2019.10.07", "title": "Туроператорът \"Астрал холидейз\" обяви фалит"}
{"url": "https://www.dnevnik.bg/sport/2019/10/07/3973134_antoniia_grigorova_zavurshi_sezona_sus_silno/", "text": "Състезателката в планинското бягане Антония Григорова приключи с добър резултат участието си в световните серии по скайрънинг. В последния старт за сезона българката завърши осма. Григорова остана на 24 минути зад победителката Айноа Санц. Испанката премина дистанцията от 37 км с обща положителна денивелация 2575 м с време 4.01:44 часа. Това е поредното силно представяне на Григорова в световните серии. Българката завърши 17-а в генералното класиране с 202 точки. Най-доброто й класиране дойде в  \"Пирин ултра\" , където Григорова влезе за пръв път в тройката на състезание от световните серии. Българката завърши още  четвърта  в Черезоле Реале  и осма в \"Олимпус маратон\". ", "date": "2019.10.07", "title": "Антония Григорова закри сезона със силно представяне в Пиренеите"}
{"url": "https://www.dnevnik.bg/bulgaria/2019/10/07/3973189_plamen_georgiev_se_otkaza_da_objalva_za_nezakonnite/", "text": "Бившият шеф на антикорупционната комисия КПКОНПИ и бъдещ консул във Валенсия Пламен Георгиев е подал молба до Административния съд – София-град, с която той и съпругата му Ирена оттеглят жалбата си срещу заповедта на кмета на \"Слатина\" за принудително премахване на незаконните постройки на терасата на апартамента му. Постройките са два навеса на терасата в жилището му в столичния кв. \"Гео Милев\", под които има сауна и барбекю. За молбата до Административния съд в София се разбра от публикация на вестник \"24 часа\", в която има и снимка на документа. В края на август в същия вестник се появи и  сертификатът от частна фирма с договор с Антикорупционната комисия , според който Георгиев владее испански на ниво В2 и който специалисти определиха като пълен с граматически грешки. От снимката се вижда, че молбата, в която Георгиев и съпругата му оттеглят жалбата срещу заповедта за събаряне на пристройките и искат производството по случая да бъде прекратено, е с днешна дата. За документа потвърдиха пред \"Дневник\" от Административния съд - София град и уточниха, че най-вероятно до края на другата седмица съдебният състав ще трябва да прекрати делото. Заседанието по жалбата на Георгиев бе насрочено за 30 октомври, но след оттеглянето на жалбата няма основание да се проведе. Основният мотив за жалбата на Пламен Георгиев и съпругата му беше, че навесите са били построени, преди сградата да бъде въведена в експлоатация (Акт 16) през 2007 г., и поради това не са незаконни. Заключението на районния \"Строителен контрол\" обаче е друго - че постройките, които незаконно надвишават кота било, са вдигнати по-късно, макар че не може да се каже категорично дали преди или след като Георгиев е купил имота. В деня, в който Георгиев подаде жалба в съда, шефът на строителния контрол в \"Слатина\"  Михаил Джурджин обясни пред \"Дневник\" , че собственикът на имота е длъжен да премахне незаконното строителство в него за своя сметка. Опитът за събаряне на незаконните постройки е фаза от  течащия вече половин година скандал около имота на Пламен Георгиев  в столичния квартал \"Гео Милев\". Той започна, след като се разбра, че е пропуснал да декларира 186 кв.м тераса на покрива на своя апартамент на три етажа. Заради случилото се той беше принуден от премиера да излезе в  няколкомесечен отпуск , който завърши с  оставката му от антикорупционната комисия , последвана от спешно завръщане на служба в специализираната прокуратура и светкавично назначение от правителството за  консул във Валенсия  в началото на август. Миналата седмица прокурорската колегия на  Висшия съдебен съвет го освободи като прокурор  от специализираната прокуратура, след като прекара два месеца на поста в отпуск. Опитите на \"Дневник\" да се свърже с Георгиев за коментар по темата с постройките на терасата бяха неуспешни - той не отговаря на мобилния си телефон. В своя статия  испанското издание \"Ел Конфиденсиал\"  разказва казуса с назначението на Георгиев и посочва, че е предвидено той да поеме новата си работа тази седмица, замествайки Цветан Цолов, който бе преместен в Барселона след две години като консул. Назначението зависи от правителството, ръководено от премиера Бойко Борисов, и предизвика силна полемика в страната, защото идва, след като новият консул бе принуден да се откаже от ръководството на Комисията за противодействие на корупцията и за отнемане на незаконно придобитото имущество. Изданието посочва, че \"стотици българи в Испания се бунтуват срещу назначението за генерален консул на Пламен Георгиев, разследван в страната си за т.нар. Апартаментгейт\", и разкрива, че заплатата му там ще е около 3300 евро на месец. Изданието отбелязва, че назначаването на Пламен Георгиев за консул във Валенсия е породило полемика в българските медии, които не разбират защо Борисов защитава бившия антикорупционен шеф, и са повдигнали въпроса дали той е достатъчно подготвен, за да се включи в дипломатическия корпус. Напомня, че Георгиев твърди, че познава испанския език, въпреки че  сертификатите , до които \"Ел Конфиденсиал\" е получил достъп, потвърждават само ниво В1, много далеч от професионалното (C1 и C2). По-рано експерти коментираха пред \"Дневник\", че  документът е пълен с езикови грешки , а проверка установи, че обучението е било част от обществена поръчка. Документът не изчисти съмненията около владеенето на езика, а породи още повече въпроси (повече четете  тук ).", "date": "2019.10.07", "title": "Пламен Георгиев се отказа да обжалва за незаконните навеси, ще ги събаря"}
{"url": "https://www.dnevnik.bg/photos/snimka_na_denia/2019/10/07/3973131_snimka_na_denia_remontiranata_ul_malko_turnovo_v_sofiia/", "text": "Вече ремонтирана, от днес най-малката улица в центъра на София – 60-метровата \"Малко Търново\", е отворена за пешеходците.  Тя свързва бул. \"Дондуков\" с площад \"Александър I Батенберг\" и е част от историческата памет на столицата през целия ХХ в. Преди Освобождението се е наричала \"Сахатчийска\" заради часовниковата кула в горната й част, която в края на ХIХ в. е разрушена.", "date": "2019.10.07", "title": "Снимка на деня: Ремонтираната ул. \"Малко Търново\" в София"}
{"url": "https://www.dnevnik.bg/analizi/2019/10/07/3973201_partiiata_na_slavi_trifonov_zashto_beshe_tazi/", "text": "                         Има много упътвания как да напишем най-добър сценарий за кратък филм, а някои сценаристи успешно ги използват и за 20-минутно учредяване на политическа партия. Конспиративността, при която на 5 октомври бе създадена партията \"Няма такава държава\", обещана от Слави Трифонов по-рано тази година, вдигна неимоверно интереса към нея. Раздразнена от \"стръвта на кукичката\", аудиторията е жадна за информация за новата партия, за която социолози прогнозираха, че по всяка вероятност ще стане трета или четвърта политическа сила в страната. Тайнствеността около 559-имата учредители, сред които журналистите разпознаха колегата си Крум Савов и сценаристите на Слави, е колкото търсен ефект, толкова и добре познат прийом на Трифонов. Това поведение е в унисон и с неколкократните му изявления като шоумен за българските медии, които след 2009 г. (когато на власт дойде ГЕРБ) били по-несвободни дори от медиите в Албания. Затова по време на кратката учредителна сбирка журналистите останаха отвън, телефоните на участниците бяха прибрани, а единствената официална информация бе видеото със словото на Слави Трифонов, което организаторите разпратиха до медиите. В него лидерът на \"Няма такава държава\" обяснява защо прави това, което прави. Основната причина е отдавна известна - незачитането на референдума, предложен и реализиран от \"Шоуто на Слави\" през 2016 година. Сега Трифонов (вече като партиен лидер) и сценаристите му (вече като негови заместници в новата партия) предлагат де факто същото: мажоритарен избор и намаляване на депутатите от 240 на 120, пряк избор на главен прокурор, омбудсман и местни полицейски шефове, задължително гласуване за избори и референдуми, но и премахване на партийното влияние в правосъдната система, реформи в образованието и здравеопазването, членство в еврозоната, Банковия съюз и Шенген. \"Целта на този политически продукт е да възстанови справедливостта\", каза Трифонов. И още: \"Който застане на пътя на справедливостта, ще си поеме всички последствия. (...) Суверенът е майсторът, който създава тази история, аз съм просто инструмент\". Словото му бе един по-софистициран израз на онези думи от песента на Ку-Ку Бенд \"Нема такава държава\": \"Всички живеят в една тъпа реклама, в която свободата е сравнена със салама. () Пак ли ще търпиш и докога?\". Според Философския речник на известния френски философ и хуманитарист Андре-Конт Спонвил, справедливостта е една от четирите основополагащи човешки добродетели, която се проявява в зачитане на равенството, законността и правата на индивида. \"Справедливостта предполага, че законът трябва да е еднакъв за всички, че правото трябва да уважава правата на отделните хора и че правосъдието трябва да е справедливо от гледна точка на морала\". Практически невъзможно, заключава Спонвил. Според него никоя власт не е справедлива, но справедливост без власт е непостижима. Което означава, че \"възстановяването на справедливостта\" e невъзможно без спечелване на избори или участие в изпълнителната власт. А както се разбра от думите на Трифонов - суверенът решава, той е инструментът. \"Няма такава държава\" се появява в момент, в който помръква блясъкът на победителя на всички избори от десет години насам. Бойко Борисов вече не ни изглежда като протагонист, а като обикновен консуматор на власт. В невинната младост на ГЕРБ, при учредяването ѝ през 2006 година, Борисов изреди следните основни приоритети: борба срещу организираната престъпност и корупцията (\"ние ще бъдем първата българска антикорупционна партия\"), реформа в съдебната система, защита на семейните ценности и отстояване на енергийната независимост на България. Ако отхвърлянето на Истанбулската конвенция и оттеглянето на Стратегията за детето се броят за защита на семейните ценности, всичко останало попада в графата \"неизпълнени обещания\". Впрочем, \"защита на семейството и семейните ценности\" фигурира и сред целите на \"Няма такава държава\". Дали това я прави дясноконсервативна? Или само консервативна? Или нещо трето? Липсата на указания за употреба на новия политически продукт пречи да бъде определено мястото му в политическия спектър - център, ляво, дясно. А обществото е свикнало да класифицира и етикетира - за да има яснота кои ще са съюзниците и кои ще са съперниците. В същото време е факт, че от това класифициране не винаги има смисъл. Да си припомним как през 2006 година Борисов обяви, че няма да работи с никоя от партиите в управляващата тогава Тройна коалиция - БСП, ДПС и НДСВ. Към днешна дата това обещание определено не изглежда изпълнено. \"Целият политически ресурс изглежда нелепо и обидно, отвращава. () Хората, които се избират и които управляват, са алчни за власт\", заяви Трифонов на учредяването. Да приемем това за признак на антисистемност. Но да не забравяме, че в златната си зора през 2005 за антисистемна бе смятана и \"Атака\". Наред с всички други мъглявини, сега се появи и тази: партията на Слави Трифонов може да има проблеми с регистрацията. Причината е името на формацията - \"Няма такава държава\". Юристът проф. Огнян Герджиков заяви пред БНР, че \"законът не позволява партия да уронва доброто име и престиж на държавността\". Тук обаче може да се спори. Защото конотацията зависи от продължението на изречението. \"Няма такава държава като България, в която да е открит най-старият град в Европа.\" Или: \"Няма такава държава като България, в която телохранител да стане три пъти премиер\". И така нататък. Но има нещо друго. Според чл. 5, ал. 1 от Закона за политическите партии, \"политическите партии не могат да използват в своите символи герба или знамето на Република България или на чужда държава, както и религиозни знаци или изображения\". А партийното лого на \"Няма такава държава\" е човешка длан, върху която е изрисуван българският трикольор. Едно обаче е ясно отсега: каквото и да се случва оттук нататък с партията на Трифонов, шоуто обещава да е интересно – и интерактивно.", "date": "2019.10.07", "title": "Партията на Слави Трифонов – защо беше тази тайнственост"}
{"url": "https://www.dnevnik.bg/bulgaria/2019/10/07/3973239_osvobojdavaneto_na_direktora_na_bnr_e_razumnoto/", "text": "Оставката или предсрочното освобождаване на генералния директор е единственият разумен ход, за да бъде запазен авторитетът на Българското национално радио, се казва в становище на работещите в БНР, изпратено до Съвета за електронни медии (СЕМ). Под него подписите си са положили 102 души. В становището се отбелязва, че ръководството на БНР настройва част от работещите срещу техни колеги,посредством ниските им заплати. Става въпрос  за протестите срещу намеренията  за предсрочно освобождаване на генералния директор Светослав Костов. Както е известно, СЕМ даде срок на Костов да напусне сам заради  свалянето от ефир на журналиста  Силвия Великова и  спирането на излъчването на сигнала на програма \"Хоризонт\"  за няколко часа на 13 септември. Срокът изтече на 6 октомври, а след като оставка на последва, плановете на членовете на медийния регулатор са да прекратят предсрочно мандата му, каквато възможност дава Законът за радио и телевизия. \"Най-страшно е разделението като продуциран от ръководството механизъм за оцеляване чрез неглижиране на спирането на програмата\", се казва още в позицията. В становището се посочва, че в радиото има напрежение, а това пречи на работата. \"Надяваме се, че СЕМ ще реши как и кой да поеме отговорността за спирането на ефира и за нарушаването на лицензията. Ваши са правомощията да определите допустимо ли е да се оказва натиск върху радиото и кой позволява това\", пишат още работещите в БНР. Те отбелязват, че никога не са се противопоставяли на каквито и да било финансови проверки и ревизии на което и да било ръководство. \"През последните дни се чуха призиви, че генералният директор има право на 100 дни спокойствие, но от това, което той успя да свърши само за 70 дни, можем да предположим как ще изглежда целият мандат. Поставени са под съмнение доверието и престижът на обществената медия\", завършва становището. обръщаме се към вас в седмицата, в която се очаква Вашето решение по казуса с кризата в БНР. След \"хепънинга\" под прозорците Ви и срещата Ви с част от работещите в радиото бихме искали да върнем проблема там, където му е мястото – в рамките на 24 часа на 12 септември 2019 г. беше направен опит да бъде цензуриран журналист от \"Хоризонт\" и на 13 септември 2019 г. безпрецедентно спря програмата. Според прокуратурата - след кореспонденция между представител на ръководството и НУРТС, без никакви технически причини. Не оспорваме важността на работата на всеки от колегите ни. Радиото не може нито без репортери, нито без звукорежисьори, нито без техници, нито без музиканти, нито без администрация, но имаме различна функция в производството на крайния радиопродукт. И може би оттук идват различията ни. За нас основна ценност е гарантираното и от Конституцията право на свободно изразяване. Затова сме и толкова чувствителни към случилото се на 12 и 13 септември 2019 г. Досега не сме си позволявали да говорим от името на БНР и под позициите ни стоят имената ни. Ще ги видите и сега - от различни програми, предавания, звена, както и от различните синдикални организации. По време на изслушването на част от синдикалните активисти на 3 октомври чухме да ни наричат \"една шайка\" и \"онези от \"Хоризонт\", да ни обвиняват, че \"участваме в сценарий\", част от който е спирането на програма \"Хоризонт\", и че сме \"принуждавали колегите си да искат оставката на генералния директор\". Под въпрос беше поставена свободната воля на 17 от 19-те кореспонденти на БНР. Дълбоко сме възмутени от чутото по време на срещата Ви с представители на два от синдикатите в БНР, че работещите в \"Хоризонт\" са \"една шепа хора\" с високи заплати\", които се занимават само с това да сменят генералните директори, които не са им удобни. Това, с което сме напълно съгласни обаче е, че в радиото има напрежение, а това пречи на работата ни. Надяваме се, че СЕМ ще реши как и кой да поеме отговорността за спирането на ефира и за нарушаването на лицензията. Ваши са правомощията да определите допустимо ли е да се оказва натиск върху радиото и кой позволява това. Оставката или предсрочното освобождаване на генералния директор е единственият разумен ход, за да бъде запазен авторитетът на БНР. Не може и не бива да бъде съпоставян опитът за налагане на цензура с обещания за увеличаване на доходите. Хората биват използвани и настройвани срещу измислен враг посредством ниските им заплати. Най-страшно е разделението като продуциран от ръководството механизъм за оцеляване чрез неглижиране на спирането на програмата. Държим да подчертаем, че никога не сме се противопоставяли на каквито и да било финансови проверки и ревизии на което и да било ръководство. През последните дни се чуха призиви, че генералният директор има право на 100 дни спокойствие, но от това, което той успя да свърши само за 70 дни, можем да предположим как ще изглежда целият мандат. Поставени са под съмнение доверието и престижът на обществената медия.", "date": "2019.10.07", "title": "Освобождаването на директора на БНР е разумното решение, пишат до СЕМ работещи в радиото"}
{"url": "https://www.dnevnik.bg/sport/2019/10/07/3973198_italianskite_futbolni_nacionali_shte_igraiat_v_zeleno/", "text": "Италианските футболни национали ще играят в зелено. Необичайният ход е предприет с фланелка, вдъхновена от епохата на Ренесанса, обявиха от италианската федерация. Целта е да се изтъкне \"възраждането\" на отбора, в който 12 от футболистите са на 25 години или по-млади. Досега в историята си националният отбор на Италия само веднъж е използвал зелени екипи. Това става при победата с 2:0 срещу Аржентина на \"Олимпико\" в Рим през декември 1954 г. Почти 65 години по-късно новите екипи ще бъдат носени за пръв път в мача с Гърция на 12 октомври в Рим. Дизайнът на фланелките почита миналото, настоящето и бъдещето на италианската култура, посочват от италианската федерация. Зеленото става цветът, с който играят юношеските отбори на Италия.  ", "date": "2019.10.07", "title": "Италианските футболни национали ще играят в зелено с \"ренесансова\" фланелка"}
{"url": "https://www.dnevnik.bg/biznes/2019/10/07/3973244_zastrahovateliat_na_astral_holideiz_shte_plati_speshno/", "text": "Застрахователят на  спрелия работа туроператор \"Астрал холидейз\"  - застрахователната компания \"Уника\", е готов да се разплати спешно с клиентите, на които предстои пътуване в близките дни. Това съобщиха изпълнителните директори на туроператора Христо Гълбачев и на \"Уника\" Николай Генчев. Пресконференцията беше свикана спешно в Министерството на туризма след като дружеството обяви, че ще поиска обявяване в несъстоятелност след фалита на британския \"Томас Кук\". Застраховката на \"Астрал холидейз\" е за 700 хил. лв., а очакваните претенции са за 350 хил. лв. 51 души са в чужбина в момента, и под 200 туристи имат предплатени почивки в следващите дни. Клиентите могат да кандидатстват за обезщетение чрез сайта на \"Уника\", чрез единния й телефон, както и в офисите на застрахователя и на \"Астрал холидейз\", казаха двамата директори. По думите на Гълбачев компанията се е разплатила за всички чартъри, почивки и трансфери, осъществени досега, както и за екскурзиите, които са планирани за утре. За следващите дни клиентите ще си получат парите, за да могат да заминат, а офисите на дружеството ще им оказват съдействие. Ако не бяхме го направили, щетата щеше да надхвърли 1 млн. лв. в края на летния сезон и 2 млн. - в началото му, коментира изпълнителният директор на туроператора. Виждате че адекватно се предприемат действия от всички страни, спазвайки Закона за туризма, ще окажем пълно съдействие на всички клиенти на \"Астрал холидейз\" и \"Уника\", за да може всеки да прецени дали да реализира своята почивка или да получи сумата, която е платил\", увери министър Ангелкова. Тя благодари на застрахователя, че е готова да не изчаква 15-дневния срок, който законът му дава за изплащането на обезщетенията. В отговор на въпрос тя каза, че министерството няма информация други туроператори да са в затруднено финансово състояние.", "date": "2019.10.07", "title": "Застрахователят на \"Астрал холидейз\" ще плати спешно на всички, които пътуват тези дни"}
{"url": "https://www.dnevnik.bg/razvlechenie/2019/10/07/3973258_fotogaleriia_vizii_za_svoboda_na_slovoto/", "text": "Преди два дни   бе представена за малко повече от 24 часа в новооткритото пространство КО-ОП. Всички произведения в нея са плод на новаторски формат Sprints, създаден от платформата за социално ангажирано изкуство  . В него визуални артисти се събират за един уикенд, за да развият и завършат произведенията си по дадена тема в рамките само на 48 часа. Този път темата, по която са работили всички, е свободата на изразяване с фокус върху свободата на пресата, фалшивите новини и липсата на доверие към медиите. На снимката: Проект за постер/картичка You Are In Control на Атанас Гиев", "date": "2019.10.07", "title": "Фотогалерия: Визии за свобода на словото"}
{"url": "https://www.dnevnik.bg/bulgaria/2019/10/07/3973268_bivshiiat_zam-ministur_na_ikonomikata_aleksandur/", "text": "Окръжната прокуратура в Благоевград внесе в съда обвинителния акт срещу бившия зам.-министър на икономиката Александър Манолев и срещу Ана Димитрова за това, че са представили неверни сведения, за да получат средства от еврофондове. Двамата са обвинени, че извършили престъплението като съучастници, съобщиха от прокуратурата. Манолев действал като подбудител и помагач, а 25-годишната Димитрова – като извършител и търговец, собственик на ЕТ \"Агротрейд - Ана Димитрова\". Разследването по случая започна преди 5 месеца. В края на  април прокуратурата повдигна обвиненията  на Манолев и Димитрова. Сега от държавното обвинение са внесли делото в съда и предстои магистратите да насрочат дата за разглеждане в първо заседание. Манолев подаде оставка през  април, след като беше публикувано съвместно разследване на сайтовете \"Биволъ\" и \"Благоевград нюз\", според което зам.-министърът е собственик на парцел, върху който е построена \"къща за гости\", която се използва за частна вила. За имота са отпуснати 380 хил. лв. по европейски проект, финансиран от Програмата за развитие на селските райони, посочват двете издания. Плащането е одобрено от Държавен фонд \"Земеделие\" през декември 2015 г., когато Манолев е назначен за зам.-министър на туризма. Върховната касационна прокуратура се самосезира  и започна мащабна проверка за злоупотреби със средства на Европейския съюз. Същото направи и антикорупционната комисия. Бившият зам.-министър е подбудил и умишлено склонил Димитрова да извърши престъплението, твърдят от държавното обвинение като посочват, че той я улеснил чрез даване на съвети и разяснения относно процедурата за кандидатстване, условията и реда за предоставяне на безвъзмездна финансова помощ, както и необходимите за това документи. Освен това Манолев осигурил счетоводна и строителна фирми, недвижим имот, върху който да се изгради \"къщата за гости\", учредил правото на строеж в поземлен имот в Сандански, както и по силата на договор за паричен заем предоставил на управляваното от Манолев дружество сумата в размер на 700 000 лв. Освен това осигурил земеделска земя за регистрацията на Димитрова като земеделски производител (подписал договор за отдаване под наем на земеделска земя – лозе, като към датата на подписването му Манолев, въпреки че се легитимирал като собственик, не е бил такъв). Установено е също, че бившият зам.-министър е осигурил материалите за изграждането на къщата, като е предоставил същите на строителя. Прокуратурата твърди, че схемата започнала от май 2013 г. Прокуратурата е установила, че от 13 май 2013 г. до 14 октомври 2015 г. Ана Димитрова като извършител чрез фирмата си в съучастие с Манолев като подбудител и помагач представила неверни сведения пред няколко институции - Държавен фонд \"Земеделие\" - Областна дирекция в Благоевград, както и в София и пред Дирекция \"Оторизация на плащанията по прилагане на мерките за развитие на селските райони\" и отдел \"Регионална разплащателна агенция\" в Благоевград. На 13 май 2013 г. Ана Димитрова като търговец кандидатствала по мярка \"Разнообразяване към неземеделски дейности\" от програма \"Развитие на селските райони 2007-2013\". В тази връзка подала заявление за подпомагане за \"Изграждане на жилищна сграда за гости\" в местността \"Чинар куши\", в района на гр. Сандански. Към заявлението тя представила документи, сред които регистрационна карта като земеделски производител, ведно с анкетна карта и формуляр към нея, годишна данъчна декларация за финансовата 2012 г. и справка–декларация за приходите от продажби по видове дейности. В представената от Димитрова в качеството й на кандидат анкетна карта и формуляр към нея било заявено, че са налице основания за регистрацията й като земеделски производител. Като основание за това бил посочен договор за отдаване под наем на земеделска земя от 1 октомври 2011 г. и стопанисване на лозе с площ 9.7 дка в местността \"Мездра\", в района на с. Кулата, общ. Петрич. В действителност обаче през стопанската 2011/2012 г. имотът не бил стопанисван от нея. Въпреки че нямала финансови средства за извършване на инвестиция по проекта към датата на кандидатстването й, тя представила неверни сведения, като подписала декларация, че е осигурила такива (в размер на 576 668.55 лв. без ДДС). Наред с това посочила, че през 2012 г. имала приход минимум 50% от земеделска дейност, реализиран от продажба на земеделска продукция (грозде на стойност 6790 лв.). Това обстоятелство също не отговаряло на действителността. На 30 април 2014 г., с писмо пред Държавен фонд \"Земеделие\" в София Ана Димитрова представила сведения, удостоверяващи извършване на разходи от нейна страна и получаване на приходи, свързани с отглеждане на лозе от земеделска дейност през 2012 г. За целта тя приложила договор за отдаване под наем на земеделска земя, в който като наемодател и собственик бил посочен Александър Манолев. В същото време обаче въпросният имот бил собственост на друга фирма - \"Т.А.\" ЕООД. Освен това Димитрова приложила фактури за обработка на лозе и продажба на грозде сорт \"Мелник\", въпреки че посочените в тях дейности не били извършени. Впоследствие с цел неправомерно получаване на средства от европейски фонд в заявка за плащане Димитрова в качеството й на бенефициент декларирала, че всички представени от нея официални документи към 14 октомври 2015 г. удостоверяват действителното правно положение, както и че представените от нея частни документи са автентични и носят нейния подпис. Тя приложила констативен акт за установяване годността за приемане на строежа (акт образец 15) за \"Изграждане на жилищна сграда за гости\" в местността \"Чинар куши\", който обаче не бил подписан от нея. Освен това представила фактури на стойност 350 000 лв. с ДДС и 331 357.79 лева с ДДС, с приложени към тях платежни нареждания, за да докаже действително извършване на направените разходи по инвестиционния проект, въпреки че разходите са били за изграждане на къща за лични нужди на Александър Манолев.", "date": "2019.10.07", "title": "Бившият зам.-министър на икономиката Александър Манолев отива на съд за злоупотреби"}
{"url": "https://www.dnevnik.bg/ot_vas/novini_ot_vas/2019/10/07/3972992_manastirut_saon/", "text": "Манастирът \"Саон\" е основан по време на османско владичество през 1846 г Той е на разстояние 11 километра до Никулицел от Тулча.", "date": "2019.10.07", "title": "Манастирът \"Саон\""}
{"url": "https://www.dnevnik.bg/sport/2019/10/07/3973253_andi_muri_specheli_mach_v_masturs_turnir_sled_poveche/", "text": "Бившият №1 в тениса Анди Мъри спечели първия си мач от турнира от сериите \"Мастърс\" 1000 в Шанхай, след като преодоля аржентинеца Хуан Игнасио Лондеро. Британецът се наложи, като направи обрат 2:6, 6:2, 6:3 след 2.18 часа. Това е първа победа за Мъри в турнир от най-високата категория от АТП тура от 28 месеца насам. За последно той спечели в \"Мастърс\" 1000 през май 2017 г. Носителят на три титли от Големия шлем бавно се завръща към познатата си форма след здравословните си проблеми. Мъри претърпя няколко операции и дори се подложи на смяна на тазобедрена става, за да спаси кариерата си. Той стана първият тенисист, спечелил мач на сингъл с изкуствена тазобедрена става. Британецът се записа за участие в голяма част от азиатските турнири, като се надява те да му послужат за добра основа в началото на 2020 г. с акцент върху Australian Open. В двубоя с Лондеро Мъри записа 10 аса и четири двойни грешки. Той даде общо седем точки за пробив на съперника си, но спаси четири от тях. В първия сет британецът направи много грешки, не беше на висота и загуби след 49 минути игра. В следващите две части бившият №1 беше много по-уверен и стигна до победата. Във втория кръг Мъри ще се изправи срещу 10-ия поставен Фабио Фонини от Италия, който победи в два сета Сам Куери. В момента Мъри е №289 в световната ранглиста.", "date": "2019.10.07", "title": "Анди Мъри спечели мач в \"Мастърс\" турнир след повече от две години"}
{"url": "https://www.dnevnik.bg/sviat/2019/10/07/3973191_shveicariia_-_voliata_na_naroda_ima_i_tumna_strana/", "text": "                         Мнозина с право се възхищават на Швейцария. Това се дължи не само на безспорните природни красоти, които тя притежава, но и на факта, че някога бедната селска държава отдавна се е превърнала в индустриализирана страна, в която преуспяват както повечето швейцарци, така и многото чужденци, които междувременно съставляват една четвърт от населението. Предприемачите и инвеститорите оценяват правната сигурност. А в много други страни завиждат на швейцарците заради пряката демокрация. В международен план страната, която неизменно поддържа своя неутралитет, посредничи в различни конфликти по света, приела е организации като ООН, Червения кръст и Световната търговска организация, така или иначе се радва на отлична репутация. Швейцария е смятана за лоното на мирното и консенсусно многоезично съвместно съществуване, социалното равенство и международното хуманитарно право. Разбира се, не всичко е перфектно. Отново и отново на швейцарците им се налага да си задават неприятни въпроси. Например каква е била връзката на Швейцария с преследването на евреи по времето на националсоциализма в Германия или каква е била ролята на държавата в случаите на откъсвани от семействата им и предоставяни на чужди домакинства деца, т.нар. Verdingkinder. Тежки нарушения на човешките права Освен това независима комисия установи безпрецедентни нарушения на човешките права в Швейцария през 20-и век. В началото на 1980-те години властите са задържали повече от 60 хил. души, чието поведение не съответствало на преобладаващите буржоазни ценности и морал. Например всеки, който е бил смятан за \"мързелив\", \"разпуснат\" или \"пияница\", е можело да бъде изпратен в затвор или психиатрия без официална присъда. Нерядко се е стигало до тежки посегателства - от принудителни стерилизации и осиновявания до сексуални злоупотреби и изтезания. Как е могло в държава като Швейцария, която никога не е била възприемана като тоталитарна и несправедлива държава, в продължение на десетилетия да се извършват подобни злодеяния? За да разберем отговора на този въпрос, трябва да вникнем в разбиранията на швейцарците за това какво е право. Докато в Германия основният закон и неговият защитник, Федералният конституционен съд, са непоклатимата мярка за правовата държава, швейцарското право възниква пряко от волята на народа. По-висша инстанция от волята на народа не съществува. Ето защо всяка обикновена инициатива, предприета от гражданите, автоматично става част от конституцията на Швейцария. Тук я няма институцията на конституционния съд. В съзнанието на швейцарците дори не присъства идеята решенията на народа да бъдат преразглеждани от съдебната власт или дори коригирани. Гражданите имат последната дума. Върховният съд в Лозана, чиито съдии се избират от парламента на принципа на пропорционалното партийно представителство, също е сравнително безсилен. Това разбиране за закона дава известна възможност за произвол. Решенията да бъдат вкарвани в затвора хора, кривнали от правия път - прелюбодейците, мързеливите, пияниците и т.н. - са вземани от общинските председатели, т.е. от хора, които са били избрани от народа и следователно го представляват. Така те не се отклоняват от общото разбиране за това какво е правилно. През периода \"Бидермайер\" основна морална ценност е била сдържаността, която не е включвала прояви на толерантност. Освен това швейцарците имат силна вяра в своите институции именно защото знаят, че те имат последната дума. Въпреки това много хора не се знаели колко брутална и нечовешка понякога е ставала атмосферата в институциите. Но и не са се опитвали да разберат. В огледалото Швейцарците смятат себе си за \"нация на волята\", обединена не от общи етнически корени или общ език, а преди всичко от реална или въображаема външна заплаха. Като сравнително малка държава Швейцария винаги е трябвало да демонстрира единство, за да утвърди себе си. И онези, които са се отклонявали от тази норма, са предизвиквали възмущение и са били застрашени да бъдат отхвърлени от обществото. От малките общини през кантоните до федералното правителство: швейцарците мислят от позицията на колектива, чието благополучие зависи от личния принос на всеки един гражданин. Личните свободи и достойнства на индивида остават на заден план. Швейцарците твърде късно и бавно започнаха да осмислят тъмните глави от своята история. Това може да е свързано с факта, че заради елементите на пряка демокрация в политическата система всеки трябва да се чувства отговорен. Много по-лесно е да посочиш с пръст \"онези там горе\". Но в Швейцария \"онези там горе\" всъщност са народът. А да накараш народа да погледне в огледалото, в което ще види своите грешки, е още по-трудно.", "date": "2019.10.07", "title": "Швейцария - \"волята на народа\" има и тъмна страна"}
{"url": "https://www.dnevnik.bg/bulgaria/2019/10/07/3973270_metadonovata_programa_shte_bude_premestena_ot_bolnica/", "text": "До края на декември Метадоновата програма, която се провежда на територията на софийската болница \"Св. Анна\" (бившата Окръжна), ще бъде преместена. Това обеща министърът на здравеопазването Кирил Ананиев на среща с представители на инициативния комитет на живеещите в кв. \"Младост 1\", на чиято територия е болницата. Жителите на района около болницата протестират, защото в близост има училище и детска градина, а те намирали в тревните площи шишенца с метадон, имало разбити коли и мазета. Метадоновата програма доскоро се помещаваше в общинска сграда на ул. \"Пиротска\", която предстои да се преустрои в поликлиника и затова беше преместена в Окръжна болница. Ананиев е изслушал жителите на квартала и ги е уверил, че програмата е в \"Младост\" само временно. Министерството призовава всички граждани към толерантност спрямо пациентите на Метадоновата програма. Д-р Владимир Николов, който ръководи Държавната психиатрична болница за лечение на наркомании и алкохолизъм, коментира в началото на месеца във връзка с протестите, че става въпрос за болни хора, които се борят да се измъкнат от тази зависимост, а най-адекватното място за лечение е многопрофилна болница.", "date": "2019.10.07", "title": "Метадоновата програма ще бъде преместена от болница \"Св. Анна\" до края на годината"}
{"url": "https://www.dnevnik.bg/sviat/2019/10/07/3973308_es_pita_feisbuk_za_opasnostite_ot_kriptovalutata/", "text": "Европейската комисия е изпратила въпросник на \"Фейсбук\" (Facebook) и \"Асоциация Либра\" (Libra Assosiation), за да получи разяснения за предложената от тях дигитална валута либра, потвърди днес пред Си Ен Би Си говорител на еврокомисията. Въпросникът е поредният елемент от подробното проучване на проекта за дигитална валута на \"Фейсбук\", който бе обявен през юни. Регулатори и политици по целия свят критикуват проекта още от обявяването му. Информацията за въпросника на ЕС за първи път бе разпространена вчера от в. \"Файненшъл таймс\". Изданието, позоваващо се на копие от документа, посочва, че ЕС изразява притеснения, свързани с рисковете за финансовата стабилност, прането на пари и защитата на личните данни. Европейските държави като Франция се заканиха да блокират развитието на либра с мотива, че представлява риск за суверенитета на националните валути. Регулаторните органи в ЕС за защитата на личните данни също изразиха опасения по повод личната и финансовата информация, която би се събирала като част от проекта \"Либра\". В петък системата за онлайн плащания \"ПейПал\" (PayPal) обяви, че възнамерява да напусне \"Асоциация Либра\" - дружеството, което трябва да управлява проекта от Швейцария. \"ПейПал\" заяви, че ще се съсредоточи върху своите усилия за \"демократизиране на достъпа до финансови услуги\" за населението, което се сблъсква с ограничения в тази сфера. \"Асоциация Либра\" заявява, че целта ѝ е да създаде евтина и бърза мрежа за разплащания, която да помогне на милиарди хора с ограничен достъп до финансови услуги. 27-те членки на асоциацията, която включва \"Фейсбук\" (Facebook), \"Юбър\" (Uber), \"Спотифай\" (Spotify) и други технологични компании, ще се срещнат идната седмица в Женева. В съобщение в \"Туитър\" \"Асоциация Либра\" информира, че 1500 организации са проявили интерес към проекта./БТА", "date": "2019.10.07", "title": "Брюксел пита \"Фейсбук\" за опасностите от криптовалутата ѝ"}
{"url": "https://www.dnevnik.bg/evropa/2019/10/07/3973091_politicheskata_kriza_v_belfast_uslojniava/", "text": "Ето едно от противоречията в  новия план за Брекзит  на Борис Джонсън: той предвижда споразумение между правителството и парламента на Северна Ирландия, въпреки че от януари 2017 г. в Белфаст няма местна законодателна власт. Механизмът,  представен в Брюксел от премиера консерватор  миналата сряда, предизвика съмнения дали е възможно да се уреди по този начин деликатният проблем за границата между британската провинция и Република Ирландия, членка на ЕС. Очаква се той да гарантира мира, постигнат със споразуменията от Разпети петък 1998 г. Едно от положенията в текста бе посрещнато с особено недоволство. Според Борис Джонсън, за да оцелее съюзът между Северна Ирландия и Великобритания, договореностите за Брекзит \"трябва да зависят от съгласието на засегнатите страни\". Планът му предвижда одобрение от страна на изпълнителната власт и парламента на Северна Ирландия, което да се подновява на всеки четири години. \"Няма сила\" Парламентът, разполагащ с децентрализирани правомощия в ред сфери - от здравеопазването до образованието, без да забравяме околната среда и селското стопанство, е суспендиран от близо 1000 дни. Конституцията предвижда изпълнителната власт да бъде поделена между двете основни политически сили - Демократическата юнионистка партия (ДЮП) и републиканската \"Шин фейн\". Но те се скараха заради скандал около разходите по проект, свързан с възобновяеми енергоизточници, и последвалите опити за съставяне на правителство се провалиха. Изглежда малко вероятно планът да получи до края на идната година \"зелена светлина\" от парламент, който на практика е във война. \"Липсата на парламент естествено означава, че няма как да се използва и правото на вето, с което той разполага\", посочи пред АФП Дънкан Мороу, който преподава политически науки в Ълстърския университет. Дори ако Борис Джонсън успее да прокара новия си план и ако Стормънт (северноирландският парламент) \"се съживи\", нуждата от одобрение създава проблеми, тъй като едно малцинство може да блокира нещата. Парламентарната процедура предвижда право на вето, ако една трета от депутатите се обяви против някакво решение. Тази разпоредба, внесена в рамките на споразуменията от Разпети петък, целеше да се приемат законопроекти, подкрепени не само в една група. Но в случая със споразуменията за Брекзит това дава прекалено голяма власт на едно малцинство. Освен това от местния парламент би зависело да реши въпрос извън неговата компетенция - засягащ външните работи - без участието на Дъблин или на Брюксел. Ирландският външен министър Саймън Ковини заяви в сряда, че ЕС и Ирландия не могат да приемат едно малцинство да разполага с право на вето, предназначено по принцип \"за вземане на вътрешнополитически решения в Северна Ирландия\". Споразумението за Брекзит \"е нещо твърде различно\", добави той. \"Това е споразумение между Обединеното кралство и ЕС в опит за уреждане на въпрос за международните граници\". Замислено в полза на юнионистите Предложението на Борис Джонсън за даване на права на местната власт, в която 27 депутати от ДЮП биха имали нужда само от трима съюзници, за да контролират условията на Брекзит, изглежда като жест, насочен към тях. Тази малка партия е важна опора на Борис Джонсън в Северна Ирландия и коалиционен партньор на неговата Консервативна партия в британския парламент в Лондон. \"Правото на вето е грижливо обмислено с оглед да подсигури на ДЮП, или най-малкото на юнионизма, пълен контрол\", смята Дънкан Мороу. Брекзит може би ще даде на останалите партии нов повод да откажат да се върнат в Стормънт. \"Напълно е невъзможно другите партии да се включат в собственото си унищожаване - значи парламент няма да има\", твърди Мороу. Според него замисълът на плана, представен от Борис Джонсън, издава, че предложението не е искрено - \"което го прави в известен смисъл находчив, налагайки планът да бъде отхвърлен от ЕС, а не от Обединеното кралство\".", "date": "2019.10.07", "title": "Политическата криза в Белфаст усложнява главоблъсканицата около Брекзит"}
