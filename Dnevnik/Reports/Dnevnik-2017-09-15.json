{"url": "http://www.dnevnik.bg/sport/2017/09/15/3042773_delio_rosi_atakata_prodava_bileti_a_zashtitata_pecheli/", "text": "Атаката продава билети, а защитата печели титлите, каза треньорът на \"Левски\" Делио Роси. Думите му дойдоха след  успеха с 2:0 срещу \"Септември\" . Откакто италианецът застана начело на сините, отборът постигна четири победи, равенство и загуба при голова разлика 12:2. \"Хареса ми че владеехме инициативата, но не и че действахме бавно. През второто полувреме вдигнахме темпото и нещата си дойдоха на мястото. Не бяхме много компактни, върху това трябва да работим. Този мач трябваше да го затворим много по-рано, а не го направихме\", каза италианецът. \"След загубата в Пловдив днес трябваше задължително да спечелим. Доста време ще трябва докато видя \"Левски\" така, както искам. Отборът трябва да се съобразява със силните си играчи, Обертан се представя добре, но може и повече\", добави Роси. Той каза, че \"Левски\" трябва да се стреми да подобрява играта си, а не да гледа класирането. Роси посочи, че най-вероятно ще има промени в състава мача с \"Ботев\" (Гълъбово) за купата на България.", "date": "2017.09.15", "title": "Делио Роси: Атаката продава билети, а защитата печели титлите"}
{"url": "http://www.dnevnik.bg/zdrave/2017/09/15/3042594_kratkite_dremki_prez_denia_sa_kljuchovi_za_shtastieto/", "text": "Хората, които редовно се отдават на кратки дремки през деня, са по-щастливи от другите. Другите са тези, които не си позволяват да спят през деня, но също и тези, чиито традиционни дремки са по-дълги от 30 минути. Това показва анкета сред над 1000 души, проведена сред участниците в Международния научен фестивал в Единбург тази година, пише \"Индипендънт\". Изследването и анализът на резултатите са проведени от екип от Университета в Хартфордшър. Широко известно е, че сънят като цяло е сред ключовите фактори за енергичността, продуктивността и добрата работа на човешкия организъм, но следобедният сън често пъти остава извън тези сметки и не много хора му отдават заслуженото внимание (особено работодателите). Резултатите от анкетата, а и много предишни изследвания за навиците за сън, обаче показват, че кратката почивка в работно време повишава способностите и концентрацията на служителите след това. Изследването установило, че дремките с продължителност под половин час са най-ефективни и най-много допринасят за щастието на хората, а по-дългите не са толкова полезни нито за ума, нито за общото здраве. По петобална скала на щастието, хората, които спят редовно през деня, но за кратко, имат най-висок резултат от 3.67, следвани от тези, които не спят - 3.52, и накрая тези, които спят по-дълго - 3.44. Две трети от любителите на кратките почивки (66%) се самооценяват като напълно щастливи, докато при другите две групи същото казват около и малко над половината (56%). Данните от анкетата показват, че дълги дневни почивки правят предимно хората между 18 и 30 години (43% от всички), а от тези над 50 години - едва 30%.", "date": "2017.09.15", "title": "Кратките дремки през деня са ключови за щастието, показа британска анкета"}
{"url": "http://www.dnevnik.bg/biznes/companii/2017/09/15/3042611_tisen_krup_shte_razshiri_biznesa_si_v_bulgariia/", "text": "Световният гигант в производството на стомана, компоненти за автомобилната индустрия, асансьори и др. \"Тисен Круп\" планира разширение на операциите си в България, съобщиха от министерството на икономиката, след като в централата на компанията в Есен се е състояла среща между заместник-министър Александър Манолев и Мартин Щилглер, изпълнителен директор за Източна Европа в направление \"Материали\" на концерна. \"Тисен Круп\" стъпва на българския пазар на метали през 2005 година, като се обединява с \"Юпитер-Стомана\". Със своите складово-производствени бази в София, Пловдив, Русе и Бургас, концернът заема водеща позиция на пазара на метали в страната. Компанията планира изграждането на нов логистичен център като към момента се разглеждат различни локации в България. \"България може да предложи редица стимули за подобни инвестиции, особено, ако изберете локация в регион с високо ниво на безработица\", подчерта зам.-министърът Манолев. В рамките на посещението си в Германия той е провел среща и с ръководителите на направлението за производство на компоненти за автомобилната индустрия на \"Тисен Круп\". Във Франкфурт той е разговарял с д-р Карстен Кроос, главен изпълнителен директор за направление \"Компоненти и технологии\" и Фалк Нюсле, ръководител \"Пазар и развитие\". \"Безспорно откриването на толкова много предприятия в сектора позиционира много добре България на световната карта и това се разглежда като предимство при планиране на нови инвестиции\", подчертал д-р Кроос.", "date": "2017.09.15", "title": "\"Тисен Круп\" ще разшири бизнеса си в България"}
{"url": "http://www.dnevnik.bg/sviat/2017/09/15/3042593_ispaniia_naloji_kontrol_nad_razhodite_na_katalunia_i/", "text": "Испанското централно правителство наложи контрол над разходите на Каталуня след като регионалното правителство отказа да дава отчет за тях, предадоха \"Франс прес\" и \"Ройтерс\", цитирани от БТА.  С тази мярка правителството в Мадрид иска да гарантира, че  каталунските власти  няма да финансират организиране на референдум за самоопределение, който според Мадрид  е незаконен . \"Въведохме нова система на контрол над разходите\", заяви испанският министър на бюджета Кристобал Монторо след заседание на правителството. Той подчерта, че целта на тази система е да се предотврати финансиране на незаконни дейности.  Монторо каза, че централното правителство ще продължи да контролира разходите на Каталуня в името на бюджетната стабилност на Каталуня и за защита на правовия ред. \"Държавата ще плаща до голяма степен заплатите на държавните служители. В това ще се изразява контролът над разходите и той ще остане в сила, докато продължава необичайната ситуация\", добави министърът на финансите, цитиран от \"Ройтерс\". Говорителят на правителството Иниго Мендес де Виго междувременно обяви, че властите в Мадрид не изключват вариант да вземат \"извънредни мерки\" заради плановете на региона да проведе референдум за независимост от останалата част на страната. \"Правителството нищо не изключва. Действаме само с цел да гарантираме правата и свободите на всички и ще реагираме на каквото и да направят сепаратистите,\" каза Мендес де Виго, без да влезе в подробности.", "date": "2017.09.15", "title": "Испания наложи контрол над разходите на Каталуня и не изключи \"извънредни мерки\""}
{"url": "http://www.dnevnik.bg/sviat/2017/09/15/3042610_surbite_sa_nai-sigurni_che_shte_integrirat_bejancite/", "text": "Сърбите са най-сигурни, че бежанците ще се интегрират в обществото им, унгарците – най-доволни от действията на властите по отношение на бежанската криза. Това показва глобално проучване на Ипсос. Мнозинството запитани не вярват, че новодошлите в страните им бягат от война. Хетерогенните общества са по-склонни да гледат позитивно на новата вълна мигранти, а държавите, които са приели най-много търсещи убежище, отчитат най-негативни настроения. Проучването обхваща 17 903 пълнолетни в Аржентина, Австралия, Белгия, Бразилия, Канада, Франция, Германия, Великобритания, Унгария, Индия, Италия, Япония, Мексико, Полша, Русия, Саудитска Арабия, Южна Африка, Южна Корея, Испания, Швеция, Турция, САЩ, Сърбия и Перу. То е проведено през юли 2017 г. Кой не се бои от мигрантите 58% от новозеландците са склонни да дадат приоритет на мигранти, образовани в сфери, в които има недостиг на трудова ръка; следват ги 56% от саудитците и 55% от британците. Сърбия е в дъното на класацията с едва 20% одобрение на тази идея. За сметка на това сърбите са убедени, че  бежанците ще се интегрират  в обществото им. 70% са съгласни с твърдението \"Уверен съм, че повечето бежанци, дошли в държавата ми, ще се интегрират успешно в новото общество\". Следват ги перуанците (65%) и индийците (63%). Другите държави, в които повече от половината запитани, са спокойни по отношение на интеграцията, са Саудитска Арабия, Мексико, Канада, Аржентина и Бразилия. Най-скептични, че тя е възможна, са японците (16%), южнокорейците (25%) и белгийците (26%). Над една трета от японците обаче отговарят с \"Не знам\". \"Миграцията влияе зле на страната\" 75% от запитаните са на мнение, че в последните пет години броят на мигрантите в държавата им се е увеличил. 42% приемат това като нещо негативно, а 21% - като добро за страната. Положителното отношение е най-високо у саудитците – 45%. Следват ги индийците (45%), британците (40%) и канадците и австралийците с 38%. Най-скептични са унгарците (5%), сърбите (6%) и турците (9%). Големи промени са регистрирани в  отношението на шведите  – oт близо 40% през 2011 г., сега едва 25% гледат с добро око на имиграцията. 44% са на мнение, че имиграцията променя родината им към по-лошо, 24% не са съгласни с това твърдение. Близо половината (48%) намират, че имигрантите са прекалено много. Очаквано, най-голям процент сред турците – 83%, са на това мнение. Следват ги италианците (66%) и руснаците (62%). Тези три държави заемат и първите места по отношение на недоволството от промените, дължащи се на имиграцията. \"Бежанците не са бежанци\" 53% са съгласни с твърдението \"Повечето чужденци, които искат да дойдат в родината ми не са бежанци. Искат го по икономически причини или за да се възползват от социалните ни услуги\". 59% пък са сигурни, че  сред бежанците има и терористи,  които се преструват на такива, за да нападнат държавата. Въпреки това само 39% виждат затварянето на границите като решение на кризата. Подкрепата за тази мярка е най-висока в Турция (63%), Унгария (61%) и Индия (60%). Повече \"стари\" мигранти означават по-добро отношение към новите Колкото по-голям е процентът на родените в чужбина жители на страната, толкова по-склонни са гражданите ѝ да гледат на новите мигранти с позитивизъм. Това показват данните, според които в държави с малък дял на чуждо население (като Сърбия, Унгария, Япония, Мексико, Русия, Полша) под 15% приемат имиграцията като нещо добро. За сметка на това страни като Саудитска Арабия, Австралия и Канада, които процентът на родените в чужбина жители е между 35% и 20%, отношението към имиграцията е подчертано позитивно. Европейският съюз се е провалил в борбата с кризата Над половината респоденти във всички 10 европейски държави, участващи в проучването, са убедени, че ЕС се е провалил и отговарят с \"По-скоро не съм съгласен\" или \"Категорично не съм съгласен\" на твърдението \"ЕС се справи добре с бежанската криза\". Най-доволни от собствената си страна са унгарците – 55% от тях одобряват действията на властите. Същото важи за 53% от сърбите и 46% от поляците, както и за 35% от германците. 53% от французите обаче са разочаровани, недоволството е значително и в Испания (48%) и Белгия (45%).", "date": "2017.09.15", "title": "Сърбите са най-сигурни, че ще интегрират бежанците, показа проучване на Ипсос"}
{"url": "http://www.dnevnik.bg/bulgaria/2017/09/15/3042616_gimnaziia_v_lovech_otkri_uchebnata_godina_s_pesen_na/", "text": "Учебната година в Професионалната гимназия по икономика, търговия и услуги в Ловеч започна доста нетрадиционно. В последните часове в социалната мрежа \"Фейсбук\" се разпространи видео от първия учебен ден, на което се вижда млад мъж, който пее песен на Азис по време на официалната церемония. Клипът е разпространен от потребител с име Едуард Ненков. Той изразява възмущението си от видеото и настоява образователното министерство да уволни цялото ръководство на гимназията. \"Копаме дъното още повече с тоя резил. Срам за цяла България\", пише Едуард Ненков. На сайта на училището не е посочено каква ще бъде официалната програма на първия учебен ден. Не се разбира и дали младият мъж, който пее песента, е възпитаник на гимназията.", "date": "2017.09.15", "title": "Гимназия в Ловеч откри учебната година с песен на Азис"}
{"url": "http://www.dnevnik.bg/video/novinite_na_bnt/2017/09/15/3042659_video_drugite_novini/", "text": "- Космическият апарат \"Касини\" отиде в историята - Задава се нова лотария с касови бележки - 13-тият Световен фестивал на анимационния филм, във Варна е последен? - Пътуване във времето по Малик - Дейвид Гарет пуска Rock Revolution - Най-дългата нощ се завръща под тепетата", "date": "2017.09.15", "title": "Видео: Другите новини"}
{"url": "http://www.dnevnik.bg/sviat/2017/09/15/3042644_kolebaeshtite_se_izbirateli_v_germaniia_moje_da/", "text": "Девет дни преди изборите за парламент над една трета от германците не знаят за кого да гласуват. Това показа изследване на агенция \"Форшунгсгрупе вален\" за обществения оператор ZDF. Според изследването подкрепата за консерваторите на канцлера Ангела Меркел е отбелязала лек спад в сравнение с последния сондаж на агенцията. Резултатите създават допълнителна несигурност за това как ще гласуват германците, пише \"Ройтерс\". Подкрепата за консерваторите според проучването е спаднала с 2 процентни пункта до 36 на сто (друго проучване отпреди няколко дни говореше за  подкрепа от 37 процента ). Следват социалдемократите на Мартин Шулц, които според \"Форшунгсгрупе вален\" получават 23 на сто - с един процентен пункт повече. Следват - с по 10% - Свободните демократи (FDP) и антиимигрантската \"Алтернатива за Германия\" (AfD). Този резултат създава несигурност коя ще е третата политическа сила след консерваторите и социалдемократите. Отговорите на 1383 гласоподаватели в периода между 12 и 14 септември показват, че 39% от анкетираните не са сигурни как ще гласуват. \"Повече от всякога към всички тези проучвания трябва да се подхожда се недоверие Със сигурност може да има изненади в изборната нощ,\" каза за \"Ройтерс\" Геро Нойгебауер, политолог от Свободния университет в Берлин. Според него е съмнителна възможността консерваторите на Меркел да загубят от социалдемократите, но все още има интрига по въпроса коя ще е третата най-голяма от (най-вероятно) шест формации в бъдещия парламент. Другите две партии, които вероятно ще влязат, са \"Левите\" (9 на сто) и \"Зелените\" (8 процента) според проучването. Коалиционни неволи Проучването показва, че сегашната \"голяма коалиция\" (между консерваторите и социалдемократите) е възможно да се повтори, но  числата са благоприятни  и за коалиция тип \"Ямайа\" - на консерваторите с либералите и зелените. Както зелените, така и либералите обаче са скептични за такава възможност. От друга страна външният министър Зигмар Габриел от ГСДП каза преди няколко дни, че коалиция с последните две партии - една от които обаче е в другия край на политическия спектър - е приемлив вариант. Съпредседателят на Зелените Джем Йоздемир обяви по-рано тази седмица в интервю за \"Берлинер цайтунг\", че партията му не би могла да се разбере с либералите. Лидерът на последните  Кристиан Линднер  също отхвърли подобен съюз, но каза и че партият му въвежда \"червени линии\" за политиката в еврозоната. \"Опасявам се, че Меркел и френският президент (Еманюел) Макрон са се разбрали за гигантска система за финансови трансфери в еврозоната,\" каза той, а впоследствие нападна председателя на Европейската комисия Жан-Клод Юнкер с обвиненията, че \"иска да разшири еврозоната\", вместо да работи по консолидацията ѝ. Според Нойгебауер FDP опитва да лови риба във водите на AfD, а лидерът ѝ \"е превърнал бивша проевропейска партия в нещо като лека версия на AfD\". Несигурността на проучванията полигологът обяснява с огромния брой колебаещи се. \"Има и много колебаещи се, които променят решението си в последния момент по тактически причини, за да гарантират или предотвратят възможността за дадена коалиция.\"", "date": "2017.09.15", "title": "Колебаещите се избиратели в Германия може да объркат коалиционните сметки"}
{"url": "http://www.dnevnik.bg/sport/2017/09/15/3042571_iskreno_i_lichno_ot_sharapova_za_zapoznanstvoto/", "text": "Завръщането на Мария Шарапова в турнирите от Големия шлем предизвика огромно внимание към нея - на и извън корта. След края на участието си в US Open руската тенисистка представи своята автобиография си \"Unstoppable: My Life So Far\" (\"Неудържимата: Животът ми дотук\"). В нея Шарапова разказва открито за отношенията си с българския тенисист Григор Димитров. Двамата обявиха публично връзката си през 2013 г. и бяха заедно до лятото на 2015 г. В книгата си носителката на пет титли от Големия шлем разкрива подробности около запознанството си с Димитров, развитието на българина в този период и края на връзката им. За запознанството Шарапова разказва, че след загубата си в четвъртфиналите на турнира в Пекин е получила съобщение от своя агент Макс Айзенбърд. В него пишело, че Григор Димитров искал телефонния й номер. \"Погледнах телефона развълнувана, а мога ли да кажа и развълнувана? Прибрах го в джоба си, направих си десетминутното възстановяне на колелото, после 15 минути стречинг, докато моят треньор висеше на ухото ми и ми говореше за мача. Не го слушах, което не е нещо ново, защото Томас Хьогщед, който ми беше треньор по това време, след мач говори много повече, отколкото човек има нужда. Извадих телефона си и отново имах съобщение от Макс: \"Григор Димитров иска номера ти.\" Защо две съобщения? Да не би Макс да мисли, че имам проблем с покритието в Пекин?\" Шарапова отговаря на съобщението с въпрос \"Защо?\", на което получава отговор: \"Защо? Ти глупава ли си?. В този момент тя решава да провери българския тенисист в \"Гугъл\", за да разбере дали изобщо е пълнолетен. \"21. Само. Казах на Макс да му даде имейла ми.\" \"Спомних си как съм забелязвала едно дете да се разхожда из \"Уимбълдън\", високо, слабичко, с вид, който казва: \"Знам, че изглежда добре\". Спомням си, че казах на треньора ми; \"Добре, че не е от моето поколение, защото би било опасно. Опасно разсейващо.\" Двамата си разменят няколко съобщения, преди тя да му даде своя номер. Съобщенията са се превърнали в разговори, разговорите във видеочатове в \"Скайп\". \"Беше простичко и истинско. Не се замислях твърде много, докато след един от нашите разговори по телефона той не ми се обади пак и ми каза: \"Извинявай, но ми липсваше гласът ти. Може ли да поговорим още няколко минути.\"  Разговорите им продължили, а майката на Шарапова ги наричала \"терапевтични сеанси\", защото след всеки от тях тя винаги била много усмихната. Двамата си общували от дистанция, докато една вечер Димитров не дошъл пред дома й с червени рози и огромно плюшено мече.  \"Прекарахме доста време заедно следващите няколко седмици. След известно време той ме попита дали искам да сме гаджета. Хвана ме неподготвена. Не бях готова за нещо такова. Той каза, че ще изчака, докато съм готова. Погледнах го учудено и се запитах защо този красив мъж, който може да бъде с всяка, ще чака жена, която не е готова за връзка. Добре, казах аз, но не знам кога ще съм готова, може да минат месеци. Добре, отвърна ми той, ще те чакам, знам какво искам - искам теб.\" За детето, което стана мъж  \"Седмиците станаха месеци и нямаше нищо, което да ни спре\", пише Шарапова. Тя споделя, че много обичала да гледа неговите мачове. \"Гледах как расте, как триумфира, как претърпява разочарования, как се възстановява. Нагоре и надолу. Гледах го как се изкачва в ранлистата. Как от ужасни хотели край магистралата в Мадрид, които дори плъховете биха избегнали, стига до апартаменти в \"Четирите сезона\" в Париж, Карлайл и Ню Йорк.\" \"Гледах го как от дете, което не иска да даде малко повече пари за по-висока класа, когато лети за Австралия, се превръща в мъж, който се качва на борда на частен самолет, осигурен му от новия му приятел милиардер. Гледах го как израства като личност, която взима собствени решения. Гледах го как се превръща в мъж.\" Според нея Димитров е изключително талантлив, притежава невероятни удари, а начинът, по който удря топката и се приплъзва дори на твърди кортове, е вдъхновяващ. \"Той може да прави невероятни неща с тялото си. Това е дар, но в същото време и проклятие. То е част от него, той не иска просто да печели, но да изглежда красиво, когато го прави. Трябва да бъде перфектно, иначе изобщо не го иска.\" Шарапова смята, че това, което на този етап различава Димитров от големите играчи, е неспособността да печели дори тогава, когато играта му не върви. \"Това отличава великите играчи от добрите играчи. Добрите играчи печелят, когато всичко се получава. Великите играчи печелят, дори когато нищо не работи, когато мачът е грозен. Никой не може да играе страхотно всеки път. Въпросът е можеш ли да побеждаваш в лошите ти дни, когато се чувстваш като боклук и резервоарът е празен. На Григор му предстои да научи как да прави това.\" За раздялата Шарапова разказва, че двамата са се чули след епичния полуфинал на Димитров с Рафаел Надал на Australian Open. \"Каза ми, че едно от най-лошите неща в живота е да имаш правилното нещо в грешния момент\", разкрива руската тенисистка. Тя споделя, че за нея емоционалният край на връзката им е дошъл една вечер преди \"Уимбълдън\" през 2015 г. Димитров беше достигнал до полуфиналите година по-рано, като детронира Анди Мъри пред погледа на кралското семейство, преди да отстъпи в оспорвана четирисетова битка с бъдещия шампион Новак Джокович. \"Той отвори една книга, в която \"Уимбълдън\" събира моменти от предишните турнири. Тихо прелистваше страниците, докато не попадна на моя снимка как гледам негов мач в ложата му. Погледна ме натъжен - мисля, че видях сълзи в очите му - и ми каза: \"Виждаш ли това? Това значи всичко за мен. Да те виждам до майка ми в моята ложа.\" В този момент емоционалното привличане, с което се борех, стигна до своя край. Знаех, както и той знаеше, че не мога да бъда този човек в този етап от живота си\", разказва Шарапова.  \"Аз трябваше да съм фокусирана, да се подготвям за моите мачове, моите триумфи и поражения, в най-важния етап от кариерата ми. Гледах неговия мач онзи ден само защото бяха отпаднала рано онази година. Така че неговите хубави спомени за мен бяха лоши. Това, което значеше всичко за него, се случи само защото бях загубила. Както каза той, можеш да имаш правилното нещо, но да дойде в грешен момент.\"", "date": "2017.09.15", "title": "Искрено и лично от Шарапова: За запознанството, любовта и раздялата с Григор Димитров"}
{"url": "http://www.dnevnik.bg/biznes/2017/09/15/3042715_registriranata_bezrabotica_produljava_da_se_sviva_i/", "text": "През август 2017 г. безработицата се сви спрямо юли с 0.08 процентни пункта до 6.65%, съобщи Агенцията по заетостта, която следи показателя на базата на регистрираните в бюрата по труда безработни. Намалението спрямо година по-рано е с 1.3 процентни пункта. В бюрата по труда през месеца са се водели на отчет 218 436 безработни. Те намаляват за месец с 2448 души (1.1%), а в сравнение с август 2016 г. – с 43 089 души (16.5%). Започналите работа през миналия месец безработни са общо 18 054, от които 15 119 на първичния пазар на труда. В субсидирана заетост са включени 2935 безработни. Заявените в бюрата по труда свободни работни места на първичния пазар през месеца са 18 856, като от тях частният сектор е обявил 60.7%. В сравнение с август 2016 г. броят на заявените свободни работни места на първичния пазар се свива с 0.4%. Най-много свободни работни места са заявени от преработваща промишленост (4 926); образование (3 038); търговия (2 320); административни и спомагателни дейности (2 308); държавно управление (1 290); хотелиерство и ресторантьорство (1 008); строителство (986); транспорт, складиране и пощи (573); селско, горско и рибно стопанство (489); операции с недвижими имоти (485) и др. Най-търсените професии са преподаватели; работници в добивната и преработващата промишленост; оператори на стационарни машини и съоръжения; квалифицирани работници в производството на храни, облекло, дървени изделия и сродни; персонал, зает в сферата на персоналните услуги (бармани, сервитьори, камериери и др.); неквалифицирани работници по събиране на отпадъци и сродни на тях; продавачи и др.", "date": "2017.09.15", "title": "Регистрираната безработица продължава да се свива и през август"}
{"url": "http://www.dnevnik.bg/ot_vas/novini_ot_vas/2017/09/15/3042638_aladja_manastir_-_pustrota_ot_istoriia_i_priroda/", "text": "Аладжа манастир се намира на територията на природен парк \"Зл. пясъци\", близо до Варна. Скалният манастир, чието откритие е дело на братя Шкорпил, е раннохристиянски храм, разположен на три нива в скалите на Франгенското плато. Богата интерактивна пограма в музея запознава посетителите с историята и легендите, вдъхващи живот на вече недейсващият манастир. Паркът около него предлага чудесни еко маршрути и места за наблюдение на птици. На снимката: Венерина седефка. Сн. Ат. Георгиева", "date": "2017.09.15", "title": "Аладжа манастир - пъстрота от история и природа"}
{"url": "http://www.dnevnik.bg/bulgaria/2017/09/15/3042592_akusherkata_emiliia_kovacheva_e_osudena_na_18_godini/", "text": "Софийският градски съд (СГС) призна акушерката Емилия Ковачева за виновна по обвинение в опит за убийство на новородено и постанови наказание от 18 години затвор при първоначално строг режим. Тя ще трябва да заплати на родителите на детето и граждански иск от 400 хил. лв. Решението не е окончателно и подлежи на обжалване и протест. Родителите на пострадалото бебе, които искаха максималното наказание - доживотен затвор, заявиха пред журналисти, че ще обжалват присъдата. Защитата и подсъдимата не коментираха дали също ще обжалват. С акта си от днес съдът замени и мярката за неотклонение на акушерката от гаранция в домашен арест. Ковачева е подсъдима по обвинение в опит за убийство на новородената Никол, която след нейно дежурство на 18 април 2015 г. бе откарана от \"Софиямед\" в \"Токуда\" с опасност за живота. Според прокуратурата деянието е извършено по особено мъчителен за бебето начин и с особена жестокост. Обвинителният акт срещу акушерката бе внесен през декември 2015 г. В защитната си реч днес адвокатът на подсъдимата - Владислав Янев, поиска Ковачева да бъде оправдана. Коментира, че няма житейска логика в обвинението, защото ако тя е искала да убие бебето е щяла да го направи, след като е била 24 часа с него. Защитата отново посочи, че прокуратурата не е изследвала друга версия освен тази, че клиентът му е виновна. Разследващите не са проверили дали травмите на детето не са следствие на неволно изпускане, каквато била тяхната теза. Оплака се и от начина на съхранение на доказателствата по делото, което давало възможност за тяхната манипулация, дори на видеозаписите от камерите в болницата. Янев посочи отново, че прокурорът и разследването са предубедени, а журналистите формират само негативно отношение към Ковачева. По думите му делото показало ниското ниво на медиите в България. Какво искаха от съда прокурорът и адвокатът на родителите на Никол четете  тук . В последната си дума пред Ковачева заяви: \"Моля да бъда оправдана\". Пред съда говори и бащата на детето - Румен Димитров, който заяви, че за 2-те години, откакто е започнало делото, му е направило впечатление, че правата на обвиняемия са в пъти повече от тези на пострадалия. Във връзка с думите на адвокат Янев, че медиите манипулират обществото и го настройват срещу клиента му, Димитров заяви, че една година той и съпругата му са запазили мълчание, а Янев е дал над 10 интервюта. Освен това е правил медицински заключения. \"Странно е да се оплакваш от медиите, а в същото време да даваш и интервюта\", подчерта бащата. По думите му адвокатът не спрял и да споделя в социалната мрежа \"Фейсбук\" неговите версии за случилото се. Димитров каза още, че експертизите по делото не устройват Янев. \"Аз нямам нужда от медицинска експертиза, за да знам какво беше състоянието на Никол след жестокия побой. \"Лекарите ни казаха да държим телефоните си наблизо и да очакваме най-лошото\", каза Димитров и допълни: \"това е тежко деяние, непредизвикано по никакъв начин\". Поиска \"адекватно наказание\", което да е показателно и за обществото, че това не трябва да се толерира. Отговори му адвокат Янев, който заяви, че като баща е съпричастен с болката им. Но проблемите били в здравеопазването и че тези дълги и чести смени, които дават лекари и сестри не са добре за никого. В процеса той искал само разкриване на истината и заяви, че са нужни промени в болницата. Истината е важна за конкретния случай и за обществото, допълни той. ", "date": "2017.09.15", "title": "Акушерката Емилия Ковачева е осъдена на 18 години затвор"}
{"url": "http://www.dnevnik.bg/bulgaria/2017/09/15/3042705_sujuzut_na_sudiite_predlaga_magistratite_da_razkrivat/", "text": "Съюзът на съдиите (ССБ) предлага идея как да се разреши трудната ситуация с разкриването на банковата тайна на магистрати при проверка от Инспектората към Висшия съдебен съвет /ИВСС/. В момента ИВСС завежда дела по всяка проверка на съдии, прокурори и следователи и на техни близки, свързана с имотните им годишни декларации и на тези за конфликт на интереси. В писмото на ССБ посочва разрешение на проблема: проверяващите инспектори да поискат съгласието на магистратите за разкриване на банковите им тайни. Това ще спести време, усилия, ресурс, мотивират се от ССБ. От Съюза на съдиите са убедени, че колегите им няма да откажат. \"До Инспектората към Висшия съдебен съвет Уважаема госпожо главен инспектор, уважаеми госпожи и господа инспектори, Съюзът на съдиите в България е информиран за изключително големия и растящ брой на образувани съдебни дела по искания на ИВСС за разкриване на банкова тайна по отношение на магистрати и техни близки по повод извършваните проверки на годишните декларации за имущество и конфликт на интереси. Поради липсата на изрично законодателно уреждане на въпросите за подсъдността на тези дела, за реда за произнасяне и за обхвата на съдебна преценка, се създава затруднение в работата на много съдии и съдилища, като същевременно се забавя и работата на ИВСС по приключване в срок на проверките на декларациите за имущество и конфликт на интереси. Дали тези въпроси ще бъдат уредени от законодателната власт и кога ще стане това, не е от компетентността на ИВСС, нито на организацията ни. Считаме обаче, че посочените проблеми могат да бъдат частично разрешени ако преди да внесе искане в съда за разкриване на банкова тайна по отношение на съдия, прокурор или следовател, ИВСС поиска от съответния магистрат съгласие за такова разкриване. Считаме, че няма законова пречка за такова процедиране, доколкото разпоредбата на чл. 62, ал. 5, т. 1 от Закона за кредитните институции предвижда даването на съгласие за разкриване на банкова тайна от страна на клиент на банкова институция като алтернатива на разкриването на такава информация по съдебен ред, включително по реда на чл. 62, ал. 6, т. 12 от същия закон. Считаме и че няма добросъвестен магистрат, който би отказал да даде съгласие за разкриване на тайната по отношение на банковите му сметки за целите на проверка на имуществената му декларация. С оглед на изложеното Ви призоваваме да обсъдите възможността в хода на извършваните от ИВСС проверки на декларациите за имущество и конфликт на интереси, преди да бъдат внасяни искания в районните съдилища по реда на чл. 62, ал. 5, т. 2, вр. ал. 6, т. 12 от Закона за кредитните институции, да поканите съответните съдии, прокурори и следователи да дадат съгласие за разкриване на банковата тайна по отношение на наличностите и движението на парични средства по техните сметки в търговски банки. София, Председател на УС на ССБ: 14.09.2017 г. Атанас Атанасов", "date": "2017.09.15", "title": "Съюзът на съдиите предлага магистратите да разкриват доброволно банковите си тайни"}
{"url": "http://www.dnevnik.bg/biznes/2017/09/15/3042709_durjavniiat_turgovec_kinteks_e_prekratil_dogovora_s/", "text": "Съветът на директорите на \"Кинтекс\" е преразгледал взаимоотношенията си с \"Емко\" заради отнетия лиценз на дружеството. Затова е сключил договор с \"ВМЗ - Сопот\". Това се разбра от думите на министъра на икономиката Емил Караниколов на специален брифинг, свикан заради напрежението в оръжейния сектор. Преди ден работниците от частното предприятие \"Емко\" излязоха на протест, защото продукцията на завода не може да бъде изнесена. Тогава се разбра и че държавният търговец \"Кинтекс\" е прекратил договора си с дружеството. \"Съветът на директорите на дружеството \"Кинтекс\" е преразгледал търговския риск на взаимоотношенията с \"Емко\" предвид отнетия лиценз и поради факта, че това може да доведе до неизпълнение на договорите с чуждестранни бенефициенти, а това би нарушило интереса на \"Кинтекс\". Неустойките, които \"Кинтекс\" ще плати, са много по-големи от неустойките, които след това могат да бъдат претендирани към страната производител, която в случая е \"Емко\", обясни Караниколов, цитиран от агенция \"Фокус\". Към момента не са изтекли сроковете за доставка на това оръжие. За да го обезпечи, \"Кинтекс\" незабавно е сключил договор с дружеството ВМЗ Сопот. Никъде във външните договори с бенефициенти не е посочено кой трябва да е производител, а са дадени спецификации, на които трябва да отговарят съответните изделия. Аз считам, че \"ВМЗ Сопот\" ги правят и то доста добре и ще бъдат получени в срокове, обясни Караниколов. По думите му \"ВМЗ\" Сопот ще вземе пари като производител, \"Кинтекс\" – като посредник, а освен това държавата ще вземе и от двете дружества дивиденти, т.е. тя няма да бъде ощетена. Караниколов припомни, че преди около два месеца в Междуведомствения съвет е получено писмо, с което е уведомен за проверки от служба КОС, от Икономическа полиция и от служба \"Пожарна безопасност\" на дружеството \"Емко\". Имало е различни предписания от тези органи – за неправилно съхраняване на боеприпаси и за тяхното отстраняване. Вследствие на този сигнал беше взето решение за спиране на лиценза за внос и износ на дружеството \"Емко\" за срок до 6 месеца или до отстраняване на нередностите. Преди два месеца е получено писмо от \"Емко\" с приложени три констативни протокола от служба КОС – в два от тях е отразена информация, че са отстранени нередностите, но в третия имаше отново предписание за отстраняване на нередности, като е бил посочен и срок от един месец. Веднага след това е помолен главният секретар на Междуведомствения съвет – г-н Аню Ангелов, да изпрати писмо до полицията, с което да поиска информация дали са отстранени всички нередности, констатирани от всички органи. Към момента било ясно само, че писмото от полицията ще бъде готово. В понеделник в 14.00 часа ще има междуведомствен съвет, който ще разгледа информацията като извънредна точка.", "date": "2017.09.15", "title": "Държавният търговец \"Кинтекс\" е прекратил договора с \"Емко\" заради отнетия лиценз"}
{"url": "http://www.dnevnik.bg/sviat/2017/09/15/3042599_kak_ruskite_pravoslavni_talibani_spriaha_film_za_car/", "text": "Наистина ли са тема табу младежките любови на последния цар на Русия? Достатъчно, за да се откажат множество кина в Русия сто години след революцията да разпространяват един нов филм под натиска на ултраправославни групи. Повече от месец преди излизането му все още малцина са гледали \"Матилда\" - пълнометражна лента, пресъздаваща любовния роман на бъдещия император Николай Втори с балерината Матилда Кшесинская. Но няколкото кадъра от трейлъра разгневиха вече православни активисти, вдъхновявани идейно от една прокремълска депутатка. Според тях филмът, режисиран от Алексей Учител, петни паметта на Николай Втори, екзекутиран през 1918 г. от болшевиките заедно със семейството си и канонизиран от Руската православна църква през 2000 г. След продължила седмици полемика най-големият разпространител - обединената верига \"Синема парк\" и \"Формула кино\", реши тези дни да не показва филма, който предстои да бъде пуснат по кината на 26 октомври. Решението, безпрецедентно за постсъветска Русия, бе взето след серия насилствени действия - нападение с коктейли \"Молотов\" срещу студиото на Алексей Учител в Санкт Петербург, опожаряване на две коли пред офиса на адвоката му в Москва и умишлен палеж на кинозала в Екатеринбург - уралския град, където е било екзекутирано царското семейство.  Александър Калинин, лидер на радикалната група \"Християнска държава - Светата Рус\", отрича да е предприемала насилствени действия, но признава, че негови хора са изпращали заплахи, и приканва създателите на филма да не го разпространяват. \"Изкрещявам това, за да чуе цялата страна: спрете с вашите провокации!\" - възкликна той пред АФП. Водачът на твърде активната група \"Сорок сороков\" , бранеща православието според нея самата - Андрей Кормухин, обвинява режисьора, че \"си прави безплатно пиар на гърба на царя\". \"Приписвайки на Николай Втори измислена любовна авантюра, този кинодеец оскърби чувствата на руснаците, които почитат царя като свой баща\", заявява той. \"Истерия\" или \"чест и достойнство\"? Атаките добиха такъв мащаб, че филмът намери и защитници, включително в лицето на твърде консервативния министър на културата Владимир Медински. \"Законът не посочва нарушения, които биха могли да оправдаят забрана на филма\", заяви той пред френския всекидневник \"Фигаро\" и спомена за \"истеричната кампания около един най-обикновен филм, който изобщо не оскърбява паметта на царя\". А говорителят на Кремъл Дмитрий Песков разкритикува \"проявите на екстремизъм\" - \"доста неприятни\" и \"неприемливи\". Заплахите и насилието от страна на протестиращи всяха тревога в артистичните среди. \"Никога не бяхме виждали нищо подобно - сподели пред АФП руският режисьор Павел Лунгин. - Тия просто са някакви православни талибани.\" \"Това е групировката \"Ислямска държава\" в руски вариант\", добавя кинодеецът Александър Сокуров и обвинява властта, че не възпрепятства разрастването на \"религиозния фанатизъм\".  През последните години православни активисти наложиха свалянето на редица театрални постановки и затварянето на изложби, действайки в името на консервативните ценности, прокламирани от президента Владимир Путин след завръщането му в Кремъл през 2012 г. Сред творците, избрани за мишена, бе и авангардният режисьор Кирил Серебреников, разследван днес за злоупотреби в съдебен процес; негови симпатизанти съзират тук атака срещу дръзките му постановки, критични по-специално спрямо църквата. Тези активисти често оправдават действията си с приетия в Русия през 2013 г. закон, въвел престъплението \"оскърбление на религиозните чувства на вярващите\". Това стана в контекста на случая с пънкарската група \"Пуси райът\", изпяла \"пънк молитва\" в катедралния храм \"Христос Спасител\" в Москва. При все това Наталия Поклонская, прокремълска депутатка и бивш прокурор на Крим, подаде иск срещу компанията \"Рок\" на режисьора Алексей Учител, \"за да защити честта и достойнството\" на Николай Втори. Тя увери, че е упълномощена за целта от една потомка на царя. Активистът Андрей Кормухин също няма намерение да смекчи натиска: \"Дори ако филмът излезе, ще направим така, че да го гледат възможно най-малко хора\"./БТА", "date": "2017.09.15", "title": "Как руските \"православни талибани\" спряха филм за цар Николай Втори"}
{"url": "http://www.dnevnik.bg/sviat/2017/09/15/3042608_elif_shafak_turciia_se_prevurna_v_ogromen_zatvor/", "text": "- В целия дебат за Турция аз правя разлика между турското правителство и турския народ. Безспорно от няколко години насам турското правителство действа все по-авторитарно. Макар и да дойде на власт след избори, то съсипва демокрацията, подкопава правовата държавност и свободата на печата. В същото време зная, че в Турция съществува и гражданско общество. Има много отворени към света, прогресивни хора. Те са изпреварили своето правителство, но техният глас не се чува в международните медии. Не бива да допускаме гласът на народа да бъде заглушаван. И не бива да губим контакт с гражданското общество. За много политици това е едно огромно предизвикателство. - Турция е голяма и важна страна, сложна и многопластова. Активните граждани и неправителствените организации в Европа - като \"Амнести интернешънъл\" или международния ПЕН-клуб - упражняват натиск над европейските лидери да говорят повече за ситуацията около човешките права, за посегателствата срещу демокрацията и за свободата на мненията и печата в Турция. Междувременно Турция се превърна в един от най-големите затвори за журналисти, задминавайки дори мрачните рекорди на Китай. Ситуацията в момента е такава, че много хора губят работата си, включително и хиляди висшисти – само защото са подписали някаква петиция за мир. Докато ние с Вас си говорим тук, в Турция се провеждат гладни стачки. Списъкът е дълъг. Демократите в Турция са деморализирани. Затова трябва да се концентрираме над гражданското общество. - Разбира се! Мисля, че нашият глас би трябвало да се чува по-силно. Защо да няма по-интензивен диалог между гражданските общества в Германия и в Турция? Много организации в Турция подкрепят журналисти, карикатуристи, писатели или хора от малцинствата. Всички те се нуждаят от съдействие и трябва да знаят, че светът се интересува от тях и че не са сами. Трансграничният глобален диалог е изключително важно нещо. За мен той е по-важен от това, което се разиграва между политиците в Германия и политиците в Турция в момента. Защото животът на обикновените хора е по-важен. - Искам да подчертая следното: колкото по-дълго Ердоган и неговата Партия на справедливостта и развитието (ПСР) са на власт, толкова по-авторитарни стават те. Хиляди хора бяха хвърлени в затвора, защото били обидили президента. Достатъчен е само един критичен коментар във Фейсбук или шеговит пост в Туитър, за да се окажеш зад решетките. В една демократична държава хората трябва да могат да критикуват своя президент. И много ме боли, когато гледам колко разединена е Турция днес. Хората могат да имат най-различни възгледи за света, което обаче не би трябвало да им пречи да споделят общите демократични ценности и да се уважават взаимно. Точно това обаче не се случва. А управляващата партия в Турция се държи така, сякаш представлява само половината от турското население. А другата половина? Съвсем ясно е, че в най-новата история на страната именно Ердоган е политикът, който най-силно разединява Турция. Той разделя обществото на \"ние\" и \"те\". Независимо от всичко Европа не бива да изолира Турция. От изолационизма печелят винаги само онези, които и бездруго искат да изолират своята страна. Много от тях са националисти или ислямисти. Изолирането на цяла държава или на цяло едно общество не решава проблемите. Убедена съм, че трябва съвсем открито да критикуваме нашето правителство и че авторитаризмът е неприемлив, казва в заключение Елиф Шафак.", "date": "2017.09.15", "title": "Елиф Шафак: Турция се превърна в огромен затвор"}
{"url": "http://www.dnevnik.bg/sviat/2017/09/15/3042203_mjunhen_reshi_da_ne_se_zanimava_poveche_s_bednite/", "text": "Те спят по пейки, в палатки или в изоставени сгради. Сутрин се събират около централната гара с надеждата някой да ги вземе на работа. Поне за един ден. Без значение срещу какво заплащане. Става дума за т.нар. мигранти по бедност от България и Румъния, дошли да търсят по-добър живот в Мюнхен - най-скъпия град в Германия. През последните четири години общината редовно свикваше кръгли маси по проблемите на бедните източноевропейци. Сега обаче тези срещи остават в миналото: преди броени дни Мюнхен реши, че ги прекратява. \"Това решение не е правилно. Не разбирам защо е взето\", казва в интервю за Дойче Веле българката Димитрина Ланг, която от май 2017 е председателка на Миграционния съвет на Мюнхен. \"В града пристигат все повече българи и румънци, а много от тях нямат достатъчно средства. Колкото по-висок става броят им, толкова повече ще стават и проблемите, на които трябва да се търси решение\", категорична е българката. Тя добавя, че много от инициираните проекти за оказване на помощ на тези хора ще продължат да съществуват и след закриването на Кръглата маса. \"Общината трябва да продължи да търси решения на нововъзникващите проблеми\", критикува тя. 600 евро за едностайна квартира Проблемите на мигрантите по бедност от България и Румъния са свързани най-вече с намирането на жилище и работа, както и с осигуряването на медицинска помощ, подчертава Димитрина Ланг, която е и основателка на Българското дружество за взаимопомощ в град Мюнхен. \"Много българи са се обръщали към нас с молба за помощ. На някои дори сме успявали да намерим жилище. Но няма как да помогнем на всички\", признава тя. Мюнхен е един от най-скъпите градове в Германия. Заплатите там са по-високи, отколкото в други части на страната. Но наемите също. \"Най-евтината едностайна квартира струва на месец поне 600 евро. Ако не и 800 евро. А месечният наем за обикновено тристайно жилище в средно добър квартал е между 1200 и 1500 евро\", казва Димитрина Ланг и уточнява, че става дума за наема без режийни разноски и такси. \"Човек може да си наеме и легло в обикновена стая, в която са настенени още няколко души. Често в такива стаи спят по четирима или дори петима. А на легло се плаща по 300-400 евро.\" \"От началото на годината действа закон, по силата на който човек не може да се регистрира в общината като гражданин на Мюнхен, ако не представи договор за наем. За да си намериш пък жилище под наем, трябва да представиш удостоверение за това, че си получавал заплата поне три поредни месеца\", обяснява председателката на Миграционния съвет. \"Така много хора, особено тези, които идват тук без финансови средства, без образование и професия, попадат в един дяволски кръговрат, от който няма излизане.\" От разговора с Димитрина Ланг става ясно, че много българи се хващат на работа за жълти стотинки - за 2 или 3 евро на час. \"Колкото да изкарат нещо за храна. Но и за да не стоят навън на студено\", казва тя. \"Някои от тези хора идват със семействата си - с жените и с децата си. И не искат да се връщат в България - въпреки лошите условия, в които живеят в Мюнхен.\" Една част от бездомните българи и румънци получават временно място в приют. Става дума за т.нар. \"Програма за спасяване от студа\" (Kälteschutz), инициирана именно от Кръглата маса, която, както казва Ланг, за съжаление вече няма да се организира. \"Но там хората не могат да останат за дълго. По принцип отиват в тези приюти за една нощ - до 9 часа сутринта\", обяснява българката. Тя добавя, че градът може да намери на нуждаещите се българи и румънци и социални жилища, чийто наем обаче те са длъжни да започнат да изплащат от момента, в който си намерят работа. \"Това означава, че те взимат един вид заем от общината, който после трябва да връщат. Тези жилища не са безплатни, те са дори по-скъпи от стандартните социални жилища\", уточнява Ланг. 15 000 българи в Мюнхен По нейните думи, безработните българи нямат право на обикновено социално жилище, чийто наем се поема изцяло от общината. \"В началото на годината в сила влезе закон, според който гражданите на ЕС нямат право на социални помощи, вкл. безплатни социални жилища, през първите пет години от пребиваването си в Германия. На такива имат право само онези, които са работили. Например - ако някой е работил една година и загуби работата си - вече има право на помощи. Но ако никога не е работил в Германия - не\", казва Димитрина Ланг. \"Според данни на общината, през 2006 година в Мюнхен са били регистрирани малко под 3000 българи и близо 4300 румънци. В края на 2016 година българите са били 13 000, а румънците - 18 000. Към тях трябва да се добави и броят на бездомните източноевропейци, казва Димитрина Ланг. \"Предполагам, че на територията на града живеят още 2000 българи, които не са регистрирани\", казва тя. Много от тези хора спят в изоставени сгради, в парковете или по приюти. Според Ланг, броят им скоро няма да намалее. Вероятно дори ще продължи да се увеличава. \"Тези, които искат да дойдат в Мюнхен, трябва да имат познати, при които да отседнат поне в началото, докато си намерят квартира, или пък да си намерят жилище в Мюнхен, още докато са в България\", казва Димитрина Ланг. \"Не искам да обезкуражавам българите. Много хора започват тук от нулата. Но нека тези, които имат намерение да заживеят в този германски град, знаят, че без финансови средства и професия животът тук е изключително труден.\"", "date": "2017.09.15", "title": "Мюнхен реши да не се занимава повече с бедните източноевропейци"}
{"url": "http://www.dnevnik.bg/sport/2017/09/15/3042210_arsenal_postigna_obrat_sreshtu_kyoln_sled_slabo_purvo/", "text": "\"Арсенал\" пребори проблемите и коравия тим на \"Кьолн\", за да запише победа на старта в Лига Европа. \"Артилеристите\" проспаха първата част срещу коравия германски отбор, но се поздравиха с успех 3:1, при обстановка на \"Емиратс\", която по нищо не подсказваше, че те са домакини. Двубоят се забави с час, тъй като около стадиона в Северен Лондон имаше хаос.  Близо 20 хиляди германски фенове  пристигнаха за срещата, независимо, че \"Кьолн\" имаше отпуснати едва 3000 билета. Много от запалянковците на гостите се сдобиха с билети за останалите сектори, а при опита им да стигнат до останалите си сънародници напрежението се повиши.  Полицията в Лондон, домакините от \"Арсенал\" и делегатът не УЕФА решиха да отложат началото с 60 минути, докато ситуацията се разреши. В крайна сметка под оглушителен шум от германските фенове срещата започна. \"Арсенал\" беше в схема с трима бранители, която през този сезон показа слабостите на отбора в защита. Ситуацията не се промени и срещу \"Кьолн\" и още в 9-ата минута гостите откриха. Джон Кордоба се възползва от голяма грешка на вратаря Давид Оспина, който не изчисти добре и с премерен удар го прехвърли – 0:1. В действията на \"артилеристите\" лиспваха свежи идеи и най-вече организация, като всеки един от футболистите правеше каквото си иска. Деветте промени, които  Арсен Венгер  направи, за да запази голяма част от звездите за двубоя с \"Челси\" в неделя, по-скоро объркаха тима му, отколкото да имат положителен ефект. На почивката французинът пусна от пейката Сеад Колашинац, за сметка на Роб Холдинг и \"Арсенал\" заигра с четирима бранители. Ходът сработи още четири минути след подновяването на играта, като точно Колашинац изравни. Босненецът се включи в една постепенна атака и след малка доза шанс, заради това че топката стигна до него, се разписа с мощно воле. Голът на Колашинац се оказа и под №200 за \"Арсенал\" в европейските турнири, откакто Арсен Венгер пое тима през 1996 г. След попадението играта на \"Арсенал\" не се промени драстично, след като \"Кьолн\" се дръпна дълбоко в собственото си и празни пространства вече нямаше. Все пак в 67-ата минута момент на гениалност от  Алексис Санчес  доведе до втори гол. Чилиецът се озова между трима защитници и дриблираше продължително, но след като му се отвори минимална пролука – шутира неспасяемо в далечния ъгъл, а вратарят Хорн само изгледа как топката влетява в мрежата му. Крайният резултат 3:1 оформи Ектор Бейерин четвърт час преди края, който наказа грешка в защитата на гостите. На терена след едногодишна пауза се появи и Джак Уилшър. В другия двубой от групата \"Цървена звезда\" и БАТЕ (Борисов) заъвршиха наравно и така \"Арсенал\" оглави класирането.", "date": "2017.09.15", "title": "\"Арсенал\" постигна обрат срещу \"Кьолн\" след слабо първо полувреме"}
{"url": "http://www.dnevnik.bg/sviat/2017/09/15/3042211_severna_koreia_otnovo_izstrelia_raketa_nad_iaponiia/", "text": "Северна Корея изстреля в ранните петъчни часове ракета от покрайнините на столицата Пхенян, като по първоначални съобщения тя е прелетяла над Япония. Южнокорейската армия съобщи за изстрелването, а съвместното командване с американските войски на полуострова допълни, че анализира данните. Изстрелването стана от същия район, от който на 29 август бе изстреляна балистична ракета, прелетяла над японския остров Хокайдо и паднала в Тихия океан. Японците в северната част на страната бяха предупредени да се скрият и да стоят далеч от прозорците. \n     Източници в социалните мрежи цитират японската телевизия NHK да съобщава, че ракетата е минала над остров Хокайдо в 7:06 часа и японската армия не се е опитала да я свали. По-късно от правителството обявиха, че тя е паднала на около 2000 км източно от нос Еримо в южната част на Хокайдо и че засега не е известно парчета от нея да са попаднали на японска територия. Това се случва по-малко от две седмици след ядрена експлозия, която се възприема като първата на севернокорейска водородна бомба. В четвъртък властите в Пхенян заплашиха да потопят Япония и да превърнат САЩ в \"пепел и мрак\" заради подкрепата за последната резолюция със санкции срещу КНДР, приета от Съвета за сигурност на ООН. Също в четвъртък президентът на САЩ Доналд Тръмп заяви, че през ноември ще посети с делегация Китай, Южна Корея и Япония.", "date": "2017.09.15", "title": "Северна Корея отново изстреля ракета над Япония"}
{"url": "http://www.dnevnik.bg/bulgaria/2017/09/15/3041883_reshenieto_na_prezidenta_radev_za_predsedatelia_na_vas/", "text": "Решението на президента Румен Радев дали да издаде указ за назначаването на нов председател на Върховния административен съд и да потвърди избора на Висшия съдебен съвет (ВСС) остава за следващата седмица. Това се разбира от съдържанието на Държавен вестник, в чийто  петъчен брой  липсва указ на Радев. В сряда държавният глава заяви , че проучва дали да не спре назначението. Мотивът му е, че \"председателят на Върховният административен съд (ВАС) трябваше да се избере от новия състав на ВСС, той ще работи с него\". Чолаков беше избран в понеделник с мнозинство от 20 гласа от Висшия съдебен съвет. Петима подкрепиха другия кандидат Соня Янкулова. И двамата бяха издигнати от пленума на ВАС, но само Чолаков беше предложен на съдебния съвет като кандидат от съдиите. Янкулова беше издигната от трима членове на ВСС. Няколко организации и пет извънпарламентарни партии поискаха от Радев да върне избора на председател, защото  бил предизвестен. Вчера  \"Медиапул\"  писа, че указът се бави, защото ГЕРБ и БСП преговарят за членовете на Висшия съдебен съвет от парламентарната квота. 11 - те членове, които депутатите трябва да излъчат, трябваше да бъдат избрани тази сдмица, но изненадващо това не се случи и точката не влезе в дневния ред. Преди ваканцията беше постигната договорка новите членове на съвета да бъдат избрани по формулата 4:3:2:2 (ГЕРБ, БСП, ДПС, Обединени патриоти), но от левицата били поискали още едно място. Според \"Медиапул\" повод за разногласия била и номинацията на ДПС на съдия  Стефан Грозев , която щяла да бъде подкрепена от част ГЕРБ. За друга част от депутатите от партията на Бойко Борисов, номинацията била компрометирана. По информация на \"Дневник\" напрежение имало и около номинацията на ГЕРБ на съдията от ВАС Боян Магдалинчев. За първи път парламентът ще гласува с квалифицирано мнозинство кандидатите за ВСС - т.е. повече от 2/3 от народните представители. За да има избран кандидат, той трябва да получи повече от 160 гласа. Това означава, че или ГЕРБ и ДПС трябва да гласуват заедно, или ГЕРБ и БСП. И от двете партии официално отричат да текат някакви разговори. Неофициално пред \"Дневник\" депутати от ГЕРБ намекнаха, че няма как при изискването за мнозинство от 2/3 да няма договорки. От левицата пък казаха, че дори да има някакви преговори, те стават на \"по-високо\" ниво. Мандатът на отиващия си ВСС изтича на трети октомври. Техните наследници би трябвало да бъдат избрани месец преди това. Преди време председателят на правната комисия в парламента Данаил Кирилов заяви, че няма проблем, че законът се нарушава и представителите на парламента в съвета ще бъдат избрани навреме. 11-те души от магистратската квота вече са попълнени. Председателят на парламентарната група на ГЕРБ мотивира отлагането с късата седмица - народните представители ще почиват днес заради първия учебен ден. Следващата седмица, когато изборът би трябвало да се случи, обаче петък също ще е почивен. Вероятно изборът ще бъде във вторник, 19 септември, за когато е насрочено извънредно заседание на парламента.", "date": "2017.09.15", "title": "Решението на президента Радев за председателя на ВАС остава за следващата седмица"}
{"url": "http://www.dnevnik.bg/detski_dnevnik/2017/09/15/3042035_ochakvat_se_nad_13_hiliadi_poveche_purvoklasnici_ot/", "text": "Днес, 15 септември, е денят, в който по традиция се открива учебната година в България. Родените през 2010 година деца, които днес трябва да тръгнат на училище, са 82 160, според прогнозните данни. Това съобщиха за \"Детски Дневник\" от пресцентъра на министерството на образованието, като цитират пълните данни на Гражданска регистрация и административно обслужване (ГРАО). Като се извадят тези деца, за които ГРАО посочва настоящ адрес в чужбина, остават 75 465. Реалният брой на записаните ученици в I клас обаче ще стане известен по-късно днес, уточняват от просветното ведомство. За учебната 2016/2017 г. броят на първокласниците беше 68 932, а броят на учениците от I до XI клас във всички форми на обучение - 689 519. Тези ученици през предстоящата учебна 2017/2018 година ще бъдат съответно от II до XII клас. Засилено полицейско присъствие ще има около сградите на училищата в големите градове. В София над 450 полицаи ще бъдат ангажирани с опазването на обществения ред. През тази година  учениците ще имат общо четири ваканции , най-близката от които е есенната - от 1 до 5 ноември включително. От началото на 2017 година при катастрофи в България са загинали 20 деца, напомнят от Българската асоциацията на пострадалите при катастрофи. \"Следващите правила са до болка познати и ако не ги пренебрегваме, догодина няма да има празни чинове\", пишат от асоциацията до медиите: Изберете безопасен маршрут до училище. Това може да не е най-краткият път, по който детето ви да стигне до училище, но трябва да е този с най-слаб трафик и най-малко улици за пресичане. Обърнете особено внимание и всекидневно му напомняйте, че: Трябва да ходи по тротоара, а не по пътното платно; Трябва да пресича само на пешеходни пътеки и да пресича само когато светофарът свети зелено; Преди да пресече улица, да се оглежда в двете посоки; Да не говори по телефона си, когато пресича; Поставете светлоотразителни елементи по връхните дрехи и чанти на детето.  Всички деца до навършването на 4-годишна възраст трябва да пътуват в специална детска седалка, кошница, столче, предназначена за теглото и размерите на детето. След 4-годишна възраст докато детето достигне височина от 1.50 м., то трябва да ползва фабрично инсталираните предпазни колани на автомобила заедно със специална повдигаща седалка. ", "date": "2017.09.15", "title": "Очакват се над 13 хиляди повече първокласници от миналата година"}
{"url": "http://www.dnevnik.bg/sviat/2017/09/15/3039946_s_ogneno_gmurvane_v_saturn_sondata_kasini_shte/", "text": "След две десетилетия, прекарани в космоса, сондата \"Касини\" (Cassini) - един от най-сложните роботи, изпращани в междупланетното пространство, ще прекрати днес съществуването си. Специалистите на Американската аерокосмическа агенция (NASA) я насочиха за самоунищожение към Сатурн, около който тя обикаляше през последните 13 години. На 14 септември бяха изключени камерите, но учените се надяват другите уреди на борда да успеят да изпращат информация, докато апаратът се превърне в метеор в плътната атмосфера на гиганта. Навлизането ще стане със скорост 4 пъти по-голяма от тази при спускане към Земята на капсула с астронавти. Понеже няма топлинен щит, температурата около \"Касини\" ще се повишава 30-100 пъти с всяка изминала минута. За броени минути целият апарат ще се разпадне и изгори. Мисията \"Касини-Хюйгенс\", както е официалното ѝ име, започва през 80-те години на миналия век като проект за засилване на връзките между NASA и Европейската космическа агенция (ESA). Сатурн изглежда логична дестинация, защото остава загадъчна гигантска планета - огромна, най-отдалечената от видимите с невъоръжено око, хилядолетия наред последната преди да откриването на Уран, Нептун и Плутон, опасана от пръстени и стъписващо много луни - 62 на брой (засега). Сондата бе изстреляна от Кейп Канаверал в щата Флорида на 15 октомври 1997г., съставена от две части. Орбиталният апарат \"Касини\" на NASA и \"Хюйгенс\" - пробата на ESA за изследване на Титан, най-голямата луна на Сатурн. Двата апарата са кръстени на прочути астрономи и изследователи на планетата от XVII век - Джовани Доменико Касини и Кристиан Хюйгенс. През юли 2004г. сондата пристигна, след което през декември апаратите се разделиха и три седмици по-късно \"Хюйгенс\" се спусна на Титан - първата подобна операция на повърхността на спътник, различен от нашата Луна. \"Касини\" продължи да обикаля и да снима, разкривайки невиждани явления, включително бурята, която вилнее около Северния полюс на Сатурн. Статистиката от изминалите години е показателна - 294 обиколки на планетата, изминати милиарди километри в космоса, изпълнени 2.5 милиона команди, над 453 000 снимки, 2 открити океана, почти 4000 научни публикации, 27 държави участнички. Финансовите измерения са в милиарди долари - 2.5 млрд. за изграждане и изстрелване (разделени между NASA, ESA и космическата агенция на Италия) плюс други 1.4 млрд. за поддържане на операцията в следващите 20 години. Отговори на повдигнатите от \"Касини-Хюйгенс\" въпроси ще се търсят в следващите десетилетия. Какво се случва в океаните на Титан и Енцелад? Възможно ли е съвсем недалеч от Земята да има различни форми на живот в течния метан и етан или в атмосферата на Титан от почти чист азот? Дали под повърхността на Енцелад се крие топъл солен океан, на дъното на който около хидротермални комини има микроби? Именно рискът от замърсяване на потенциална извънземна екосистема стои зад решението \"Касини\" да бъде унищожена, а не да бъде оставена сама да падне на някоя от луните на Сатурн. През април с малка корекция в траекторията сондата бе изпратена да премине 22 пъти в пространството между пръстените и горните слоеве на атмосферата. На 11 септември за последно тя премина край Титан и гравитацията на този спътник я запрати към Сатурн.", "date": "2017.09.15", "title": "С огнено гмурване в Сатурн сондата \"Касини\" ще приключи днес мисията си"}
{"url": "http://www.dnevnik.bg/bulgaria/2017/09/15/3042104_deloto_sreshtu_akusherkata_emiliia_kovacheva_e_pred/", "text": "Днес трябва да започнат пледоариите или защитните речи по делото срещу акушерката Емилия Ковачева, обвинена в опит за убийство на бебето Никол, извършен през нощта на 18 април 2015 г. След тях се очаква Софийският градски съд като първа инстанция по казуса да излезе с присъда по казуса. Според прокуратурата деянието е извършено по особено мъчителен за бебето начин и с особена жестокост. По делото има и видеозаписи от камерите в болницата от съответната нощ. След дежурството на Ковачева в \"Софиямед\" новороденото е било транспортирано в \"Токуда\" с опасност за живота. Експертизи по делото показаха, че  само навременното и експертно лечение е спасило детето.  На всяко заседание защитата на Ковачева - адвокат Владислав Янев, използва всички процесуални възможности за бавене на процеса с множество искания и възражения. Почти на всяко заседание той искаше отвода на прокурора, на съдията или на целия съдебен състав. Веднъж поиска отвода на цялата градска прокуратура. Янев няколко пъти настояваше делото да минава при закрити врата, защото медиите много  интензивно отразявали процеса и то \"невярно, с много лъжи\" . Прокурорът бил предубеден и след като се е изказвал пред журналистите, влияел на общественото мнение. А разследването било водено едностранчиво. В него било работено само по една теза - че Ковачева е извършител на така повдигнатото ѝ обвинение, без да се провери хипотезата, че бебето е било изтървано.  Обвинителният акт срещу нея бе внесен през декември 2015 г. В момента тя е с мярка за неотклонение  гаранция от 1 500 лв.", "date": "2017.09.15", "title": "Делото срещу акушерката Емилия Ковачева е пред финал"}
{"url": "http://www.dnevnik.bg/sport/2017/09/15/3042216_antidopingovi_agencii_poiskaha_izhvurliane_na_rusiia/", "text": "Група от някои от водещите Национални антидопингови организации (НАДО) в света поиска Руският олимпийски комитет (РОК) да бъде изхвърлен от участие на олимпийските игри в Пьончан следващата година. Молбата е мотивирана с признанията, че руското правителство е спонсорирало създаването на специална допинг програма за по-добро представяне на елитни спортисти. След двудневна среща на НАДО в американския град Денвър, организацията разпространи официално съобщение, в което критикува и  Международния олимпийски комитет  за \"продължаващи провали в опитите спортът да се изчисти\". \"Спортните лидери на страната и нейните организции не трябва да получават акредитации за олимпийските игри, когато те нарушават правилата и ограбват чистите атлети\", се казва в съобщението. Говорителят на РОК Константин Виборнов отказа да коментира. Вицепрезидентът на централата Станислав Поздняков обаче контрира пред руската информационна агеция Р-Спорт: \"Това не е първи път, в който организацията на антидопинговите агенции се опитва да създаде истерия около Русия и най-вече околко Пьончан\". Според него в искането на НАДО липсва професионализъм и става дума за игнориране на важни аргументи. Лидерите на НАДО заявиха, че са поели ангажимент да осигурят \"последователни критерии\", които да позволят на отделните руски спортисти да се състезават като неутрални, стига те да са обект на \"силни антидопингови протоколи\". През 2015 г. доклад на  Световната антидопингова агенция (WADA)  уличи повече от 1000 руски атлети от над 30 спорта в участие в мащабна програма за взимане на допинг. Русия не беше изхвърлена от олимпийските игри в Рио де Жанейро през 2016 г., макар че нямаше нито един представител в леката атлетика. И досега федерацията на Русия по лека атлетика остава изключена, а някои атлети се състезават под неутрален флаг. Под изявлението на НАДО стоят подписите на антидопинговите агенции на Австралия, Канада, Дания, Финландия, Франция, Германия, Япония, Норвегия, Швеция, Великобритания и САЩ. \"Злоупотребата с тази руска допингова криза накара спортистите по света да се чудят дали от глобалните антидопингови разпоредби има ефект и дали тяхното основно задължение да осигуряват право на чист спорт се спазва\", завършва изявлението. Ръководството на МОК, което в момента е в Лима за сесията на организацията отказа да направи коментар.", "date": "2017.09.15", "title": "Антидопингови агенции поискаха изхвърляне на Русия от Пьончан 2018"}
{"url": "http://www.dnevnik.bg/sport/2017/09/15/3041903_poveche_ot_300_dushi_veche_sa_se_zapisali_za_reno/", "text": "Повече от 300 души вече са се записали за \"Рено морнинг рън\", обявиха организаторите пред \"Дневник\". Градският крос ще се проведе по алеите на Борисова градина в София на 29 октомври за пета поредна година. Миналата есен в събитието се впуснаха над 600 души. Очакванията са тази година да са повече. Участниците могат да избират между няколко дистанции - 5, 10 и 20 км (1, 2 или 4 обиколки по трасето). Събитието е отворено както за професионалисти, така и за любители. Предвидено е и детско състезание, чиято цел е популяризиране на здравословния начин на живот, като за него са ангажирани сертифицирани треньори. Желаещите могат да се запишат в  сайта на кроса . До 30 септември таксата е 29 лева, след това до 27 октомври става 39 лева, а в последните дни ще е 49 лева. В стойността на всяка такса са включени 5 лева, предназначени за дарение за каузата, която организаторите от \"Бегач\" предстои да обявят.", "date": "2017.09.15", "title": "Повече от 300 души вече са се записали за \"Рено морнинг рън\""}
{"url": "http://www.dnevnik.bg/skorost/2017/09/15/3041991_folksvagen_ai_di_kroz_ii_e_avtonomen_i_elektricheski/", "text": "\"Фолксваген\" ще инвестира 6 млрд.евро  в електрическа мобилност в следващите пет години, към 2025 година марката планира да има 23 модела на ток. Вероятно поне един от тях ще е базиран на концептуалния модел \"Ай Ди Кроз II\", представен на автосалона във Франкфурт. Компактният кросоувър със силует на купе е изцяло електрически, а достъпът до салона е улеснен, заради премахването на B-колоната и използването на плъзгащи се задни врати. Изцяло новоразработената система \"КлийнЕър\" от \"Фолксваген\" осигурява винаги чист въздух в купето, без значение от външните условия. В допълнение \"Ай Ди Кроз II\" е оборудван с нов гласов асистент, който активира отваряне и затваряне на вратите чрез гласова команда. Автомобилът има автономен режим на шофиране. Електромобилът е със задвижване на четирите колела, като за целта има по един електромотор на всяка ос. Максималната мощност е 302 конски сили, а максималната скорост 180 км/ч. С един заряд на батериите ще се изминават до 500 километра. Колата се отличава с идеално разпределение на теглото между двете оси, благодарение на централно интегрираната батерия и двете задвижващи системи отпред и отзад. Това позволява на новия \"Ай Ди Кроз II\" да демонстрира пътно поведение равно на това на \"Голф\" GTI, твърдят от \"Фолксваген\". Роля тук имат и ходовата част с електронно контролирани амортисьори.", "date": "2017.09.15", "title": "\"Фолксваген Ай Ди Кроз II\" е автономен и електрически"}
{"url": "http://www.dnevnik.bg/sviat/2017/09/15/3041938_budistkoto_nasilie_vurhu_mjusjulmanite_v_mianma_shte/", "text": "Фактическият лидер на Мианма Аун Сан Су Чжи неотдавна отмени планираното си за участие следващата седмица в сесията на Общото събрание на ООН. Обикновено световните лидери не пропускат нито една възможност възможност да привлекат вниманието в Ню Йорк, но известната носителка на Нобеловата награда очевидно има по-неотложна работа. Говорител на правителството заяви, че присъствието ѝ е необходимо в Мианма поради безредиците. Около 379 000 членове на малцинството рохинджа избягаха през границата с Бангладеш от края на миналия месец. Освен това говорителят заяви, че властите са били предупредени за възможни терористични нападения. Всичко това може и да е вярно. Но има и по-вероятна причина за решението на  Аун Сан Су Чжи  да остане в родната си страна: засилващата се буря на глобално възмущение от отношението към рохинджите, които бяха изправени пред нещо, което високопоставен представител на ООН неотдавна окачестви като \"етническо прочистване\". В отговор на нападенията срещу полицейски постове, извършени от група бунтовници рохинджа, армейски части и доброволчески организации нападнаха селища на етническото малцинство. Стотици рохинджи, повечето от които са мюсюлмани, загинаха при предприетите ответни мерки и десетки техни селища бяха изгорени от нападателите, принадлежащи към будисткото мнозинство в Мианма. Преди две години, когато Националната лига за демокрация на Аун Сан Су Чжи спечели убедителна победа на първите свободни и честни избори в Мианма от десетилетия, много от поддръжниците ѝ в страната и в чужбина приветстваха рядката победа на свободата в епоха, в която диктаторите изглеждат във възход. Но след това международният ѝ престиж се срина - предимно поради факта, че тя не защити рохинджите. На 6 септември тя влезе в заглавията по света, като обвини за кризата фалшиви новини, написани от \"терористи\". През последните няколко дни бездействието ѝ бе критикувано от носителите на Нобелова награда Мухамад Юнус, Дезмънд Туту, Малала Юсуфзаи. Дори папа Франциск подкрепи каузата на рохинджите. Приятно е да видим как световноизвестни хуманитарни дейци дават глас на отдавна страдала група. Но нарастващият международен скандал има и по-застрашително измерение. Това е предизвиканото вълнение сред мюсюлманите по света, които виждат как хора, изповядващи тяхната религия, стават най-новите жертви на глобален сблъсък на цивилизациите. Рохинджите отдавна са подложени на преследвания в Мианма, където през 1982 г. със закон им беше отказано гражданство, а система на фактически апартейд ограничава придвижването им. Националисти в Мианма твърдят, че те са нелегални имигранти от Бангладеш, макар че много от тях живеят в страната от поколения. През последните две седмици мъчителното им изселване превърна това, което някога беше тлеещ скандал за човешките права, в международно известна кауза. Протестиращи, много от тях мюсюлмани, излязоха на улиците в Малайзия, Канада, Израел, Афганистан, Пакистан, Бангладеш, Австралия и на Филипините, за да поискат справедливост. Участниците в протестите в индонезийската столица Джакарта изгориха снимки на Аун Сан Су Чжи и хвърлиха запалителна бомба по посолството на Мианма. Десетки други протестиращи бяха арестувани от руската полиция през уикенда, когато се събраха за протест в центъра на Санкт Петербург. Кризата вече наля масло в пламъците на различни религиозни сблъсъци по света. Тя причинява усложнения в Индия, където хиндуистките националисти призовават премиера Нарендра Моди да прогони бежанците рохинджи. Моди всъщност е един от малкото световни лидери, подкрепящи политиката на Мианма, позиция, която вероятно ще разгневи мюсюлманското население в собствената му страна. В същото време Малайзия и Индонезия, които са населени предимно с мюсюлмани, се отчайват все повече от жестокото отношение на Мианма към изповядващото исляма малцинство. Зараждащият се бунт на рохинджите, свързан със Саудитска Арабия и с Пакистан, добавя изключително експлозивен елемент в регионалната смесица. \"Ал Кайда\" направи изявление, в което призовава мюсюлманите по цял свят да окажат \"военна подкрепа\" на рохинджите. И, както често се е случвало в миналото, авторитарни лидери от целия ислямски свят са склонни да се възползват от възможностите, които им предоставя емоционалната картина на страдащи мюсюлмани. Турският президент Реджеп Тайип Ердоган изпрати външния си министър и съпругата си да занесат помощи на бежанците в Бангладеш - удобно разсейване от авторитарните му мерки в родината. Иранците осъдиха изпитанията, пред които са изправени рохинджите, като ги нарекоха израелски заговор. Саудитска Арабия отправи остри критики към Мианма, като - напълно предвидимо - не спомена за лошото отношение към бежанците рохинджи на собствената си територия. И, може би най-странният пример, лидерът на руската Чеченска република  Рамзан Кадиров  неотдавна събра десетки хиляди в подкрепа на каузата на рохингите в столицата на региона (макар че руските медии като цяло не обърнаха внимание на събитието). Наблюдатели отбелязаха, че Кадиров се стреми да подобри глобалната си репутация като мюсюлмански лидер. Политиката на Мианма към уязвимото мюсюлманско малцинство получава отклик далеч извън граница. От известно време насам трагедията на рохинджите е петно върху трудния демократичен преход в Мианма. Но сега тя започва да трови глобалната политика до степен, която едва започваме да разбираме. Международната общност трябва да вземе мерки, преди да стане прекалено късно. /БТА", "date": "2017.09.15", "title": "Будисткото насилие върху мюсюлманите в Мианма ще разтърси цяла Азия"}
{"url": "http://www.dnevnik.bg/zelen/2017/09/15/3041177_kolko_goliam_i_vajen_e_orelut/", "text": "Това са едни от най-интересните и най-редки орли, които може да срещнем в България. Всички те ще бъдат представени като част от инсталация, посветена на този вид птици. Тя ще бъде открита на специално събитие в зоологическата градина в София тази неделя, а входът на парка ще бъде свободен през целия ден. Инсталация ще демонстрира реалния размер на тези шест величествени вида орли. Събитието се организира от Българското дружество за защита на птиците ( БДЗП ) в рамките на кампанията \"За да има орли\". Екип на БДЗП организира и творческа работилница за направа на оригами орли и ще запознае гостите с интересни факти. Инсталацията ще бъде в зоологическата градина от 12 септември до 2 октомври 2017 г. Тя ще бъде разположена в боровата горичка в близост до външните заграждения на амурските тигри. БДЗП инициира и петиция за обявяването на Национален ден на орела. Избраната дата е 27 юни и целта е в този ден да се напомня за незаменимата роля на тези птици в природата чрез информационни кампании и образователни инициативи. Може да подкрепите петицията  тук . Конкурсът за снимка  \"По следите на орела\"  също е част от кампанията, като в нея може да участва всеки, който изпрати снимка на орлите в средата, която ни заобикаля – орнамент върху сграда, рисунка, фирмена емблема, статуя или друг наличен фрагмент от градската среда. Повече информация за кампанията може да намерите на сайта:  www.orlite.bg.", "date": "2017.09.15", "title": "Колко голям и важен е орелът"}
{"url": "http://www.dnevnik.bg/sviat/2017/09/15/3042254_nad_80_sa_jertvite_na_uragana_harvi_v_teksas/", "text": "Над 80 души вероятно са загинали в Тексас заради урагана Харви, който удари щата преди около три седмици и причини рекордни наводнения в района на Хюстън, съобщи губернаторът на щата Грег Абът, цитиран от БТА. Имаме доклади за 82 жертви, каза Абът, като уточни, че се очаква потвърждение от местните власти дали смъртните случаи са свързани с урагана. По-рано бе съобщено за около 60 жертви на \"Харви\", който  при преминаването си над Тексас  на 25 август бе от четвърта категория, най-мощният ураган от 50 години.  Близо 140 хиляди домове бяха повредени или разрушени, а близо 5 250 души все още живеят в приюти. Смята се, че  щетите от стихията могат да достигнат 180 млн. долара . Щатските власти работят с федералните за възстановяване на жилищни и бизнес постройки. ", "date": "2017.09.15", "title": "Над 80 са жертвите на урагана \"Харви\" в Тексас"}
{"url": "http://www.dnevnik.bg/sviat/2017/09/15/3042032_kolko_vajen_e_erdogan_v_germanskite_izbori/", "text": "Рязко увеличилият се през годините брой на турски граждани с избирателни права в Германия, нарасналото напрежение между Анкара и Берлин, появата на нова партия на етнически турци, която за пръв път се явява на федерални избори - всичко това превръща турската общност във важен играч в германската политика. Президентът Реджеп Тайип Ердоган и Турция са фактор в германската предизборна борба. Ердоган може да накланя везните в една или друга посока. Традиционните партии изпращат силни послания срещу човека, чиято политика вече се е превърнала във вътрешнополитически въпрос в Германия: германски граждани са в турски затвори; противници на Ердоган (включително такива от турски произход) в Германия са жертви на тормоз и заплахи; германско-турската общност е дълбоко разделена. Към това трябва да се добави и въпросът за споразумението с бежанците между ЕС и Турция, отбелязва сп. \"Шпигел\" и добавя, че според традиционните политици \"твърдостта срещу Ердоган, мислят те, носи гласове.\" Турците в Германия същевременно говорят за проблеми, които няма да се решат само с твърдост към Ердоган - и един от тях е чисто социокултурен. Проучване на социологическата агенция Data 4U, цитирано от \"Ройтерс\", сочи, че турските телевизии имат 84 процента пазарен дял сред трите милиона живеещи в Германия с турски произход. Около 40 на сто от тях изобщо не гледат германска телевизия. Ръката на Ердоган През август Ердоган призова германските гласоподаватели от турски произход да отхвърлят главните партии в страната - тези на канцлера Ангела Меркел, на основния ѝ противник Мартин Шулц и Зелените, обявявайки ги за \"неприятелски настроени\" срещу Турция. Установените партии обаче се опасяват, че Ердоган може би има по-голям достъп до турски говорещите германски гласоподаватели, отколкото имат те. Според съпредседателя на Зелените Джем Йоздемир е нужно германските обществени оператори да пуснат и канал на турски език, кото ще е полезен на турците както в Германия, така и в страната на произход. В интервю за \"Райнише пост\" Йоздемир, най-популярният политик от турски произход в страната, каза: \"Години наред сме отхвърляли възможността да помогнем на хората от Турция да си намерят нова политическа родина... и сега виждаме плодовете.\" Традиционно турците в Германия са гласували предимно за социалдемократите или Зелените, които са по-приятелски настроени към мигрантите. Според Йоахим Шулте, който оглавява агенцията за проучвания сред германските турци Data 4U, \"повечето, тъй като гледат само турска телевизия, се информират много едностранно.\" Така те се оказват податливи на призивите на Ердоган да гласуват срещу водещите партии. Шулте смята, че призивите на турския президент може да повлияят на 300 000 души или на четвърт от имащите право на глас сред тях. Според него обаче част от тях по-скоро ще останат у дома. Неговият институт същевременно измерва намаляваща активност сред турците - а това значи по-малко гласове и за партиите в лявата част на спектъра, за които традиционно гласуват. Между 60 и 70 на сто от тях според проучвания до момента са слагали кръста си в квадратчетата на ГСДП и (в по-малка степен) на Зелените и Левите. \"Германските турци не са решаващи (за резултата от изборите), но ако призивът на Ердоган даде плодове и по-малко от поддръжниците му с германски паспорт отидат на избори, интеграционната политика (ще се окаже) огромен провал,\" предупреждава Йозджан Мутлу, политикът от Зелените, който се кандидатира, за да е депутат от най-престижния берлински район. Това би било особено фатално поради факта, че едва по-малко от половината от трите милиона души с турски произход в Германия имат германски паспорт - а от това би следвало, че все по-малък дял от тях чувстват силна връзка с Германия. Според Мутлу подкрепата на германските турци за Зелените е намаляла в последните няколко години заради поддръжката, изразена от тях за протестите в \"Гези парк\" през 2013 г., а впоследствие - и заради резолюцията за генодица над арменците. \"Преди имаше и хора, които не бяха безусловно наши гласоподаватели, но чувстваха, че се застъпваме за малцинствата,\" казва той и признава, че вече не знае какъв е правилният подход към тях - вече не е възможно да се организират предизборни прояви в джамии и сдружения. \"Загубихме тези хора. Трябва да направим всичко, за да подобрим действията си (към тях) и отново да установим диалог с тези граждани.\"", "date": "2017.09.15", "title": "Колко важен е Ердоган в германските избори"}
{"url": "http://www.dnevnik.bg/analizi/2017/09/15/3042065_sujuzut_na_iran_i_turciia_zaplashva_planovete_na/", "text": "Иранският президент Хасан Рохани заяви, че отношенията между страната му и Турция са \"навлезли в нова фаза\". Лидерът сподели този свой извод при кацането си на техеранското летище Мехрабад след срещата на върха на Организацията за ислямско сътрудничество (ОИС) в Астана, където той и турският му колега Реджеп Тайип Ердоган обсъдиха редица сериозни въпроси от регионален характер. Експерти смятат създаващия се алианс между двете държави за сигнал, който може да бъде адресиран както към американската, така и към руската страна. По време на срещата с турския президент съзряхме нов прозорец с възможности в сферата на двустранните отношения, заяви пред журналисти Рохани, коментирайки състоялата се с Ердоган среща. Открихме нова област в сферата на сътрудничеството по военните въпроси, както и по въпросите, отнасящи се до безопасността, добави той.  Една от темите, която обсъдиха лидерите на Турция и Иран, стана дневният ред на планираното в скоро време посещение на Ердоган в Техеран. Миналия месец началникът на генералния щаб на иранската армия генерал Мохамад Багери  бе на посещение в Турция , където се срещна не само с турския си колега, но и със самия президент. Посещението му предизвика голям отзвук, като породи предположения за тясна военна координация между Анкара и Техеран. Впрочем в процеса на сближаването има и други по-интересни епизоди. Много илюстративен е начинът, по който турската страна отвърна на обвиненията, които американското министерство на правосъдието отправи към бившия министър на икономиката  Зафер Чаглаян . Американското ведомство обвинява бившия член на правителството, че е използвал финансовата система на САЩ, за да извършва парични операции в полза на Иран. По делото са обвиняеми и бившият директор на държавната турска банка \"Халкбанк\" Сюлейман Аслан, както и още двама предполагаеми съучастници. В документа, публикуван от министерството на правосъдието на САЩ, се казва, че обвиняемите са участвали в за извършване на операции за милиони долари в полза на иранските власти и други ирански структури, което е забранено заради санкциите на САЩ. Чаглаян и предполагаемите му съучастници са обвинени в заблуждаване на американски официални представители, пране на пари, както и в укриване на истината от финансови институции на САЩ. По време на своя реч в Истанбул Ердоган заяви, че действията на американското министерство на правосъдието са политически мотивирана стъпка и Анкара никога няма да реши да въведе санкции спрямо Техеран. \"Оценявам като нападка срещу Турция обвиненията на САЩ по адрес на нашия бивш министър,\" заключи турският президент.  \"Обвиненията срещу него са свързани с Иран. Но за нас Иран никога не е бил страна, спрямо която прилагаме санкции. Ние имаме тесни търговски връзки, купуваме оттам енергийни носители. Тази стъпка е изцяло политическа. Те трябва да преразгледат това,\" каза Ердоган. Турският министър на икономиката Нихат Зейбекчи на свой ред заяви, че САЩ трябва да докажат вината на Чаглаян. Г-н Зафер Чаглаян не е извършвал каквото и да било против интересите на Турция, а за нас това е най-важното, каза Зейбекчи. Експерти открояват два аспекта в \"затоплянето\" на отношенията между Анкара и Техеран. Първият е реалното сближаване по редица въпроси на фона на заплахите или предизвикателствата, при което Анкара и Техеран наистина може да имат общи интереси, поясни пред \"Независимая газета\" началникът на Центъра за ислямски изследвания към Института за иновационно развитие Кирил Семенов.  Вторият аспект е демонстрацията на сближаване, да кажем с цел да се покаже на конкурентите или партньорите готовност за по-тясно сближаване в случай, че конкурентите няма да отчитат интересите на Иран и Турция, каза той. Анализаторът уточнява: \"В първия случай е възможно реално сътрудничество по кюрдския въпрос. Във втория - това може да бъде сигнал както за САЩ, така и за Русия, които в последно време сключиха редица сделки със сирийската опозиция за зоните за деескалация в Сирия без участието на Турция и Иран. Освен това подобни действия за сближаване на позициите могат да бъдат използвани и по \"катарска линия\", където Анкара и Техеран с различна степен на ангажираност подкрепиха Доха в конфликта й с Рияд и Абу Даби. Тук не се налага да се говори за шиитско-сунитския антагонизъм, тъй като където на всяка една от страните може да има и шиити, и сунити. По същия начин Саудитска Арабия прие шиитския религиозен водач  Муктада Садр , който в сирийския конфликт в крайна сметка зае позиция, противоречаща на Техеран. В кралството изразяваха готовност да окажат финансова помощ на шиитското правителство на Ирак. По същия начин и Иран фактически подкрепя \"салафитския\" Катар срещу също \"салафитската\" Саудитска Арабия.\" Несъмнено и Турция, и Техеран се опитват да заемат водещи позиции в Близкия изток. \"Но всичко, което става в региона, кара Анкара и Техеран да преразгледат своите отношения и да се сближат по определени въпроси, особено такива като темата за и залагането на кюрдите от страна на американските власти,\" заяви за \"Независимая газета\" турският политолог Тогрул Исмаил, доцент в Университета за икономика и технологии в Анкара. \"Преди срещата на върха в Казахстан за пръв път от много години началникът на Генералния щаб на Иран посети Турция, където също бяха постигнати определени споразумения.\" Значително влияние за формирането на съюза между Анкара и Техеран според експерта е оказа американската политика. \"Това е не толкова сигнал за САЩ, колкото противодействие на политиката на САЩ,\" отбелязва Исмаил. \"Ролята на Русия тук не е маловажна. Сближаването на Турция и Русия също даде възможност на Турция и Иран да намерят общ език.\" Сред експертите има и мнения, че промените в отношенията между Иран и Турция имат само временен характер. \"Мисля, че това е ситуационен съюз, свързан главно с кюрдския проблем,\" заяви за \"Независимая газета\" старши научният сътруник от руския Институт по изтокознание Владимир Сажин. \"По естествени причини нито Турция, нито Иран искат засилване на кюрдския сепаратизъм в Сирия или Иран. Това е главното, което ги обединява. От друга страна, Турция и Иран са двете най-големи неарабски държави в региона. В това отношение те имат идеологическо единство, ако може да се каже така. Техните отношения винаги са били сложни, макар че търговските им връзки винаги са били на достатъчно равнище. Въпреки това смятам, че те не могат да имат никакъв сериозен съюз в политическата сфера.\" Анализаторът отбелязва, че главният сигнал по адрес на САЩ тук идва от Иран. \"Те показват: вижте, ние взехме натовската страна под свое крило,\" отбелязва Сажин. \"От друга страна, струва ми се, че Турция отправя предизвикателство към САЩ. Все пак тя е страна от НАТО и в същото време сключва съюз с главния противник на САЩ.\" /БТА", "date": "2017.09.15", "title": "Съюзът на Иран и Турция заплашва плановете на Русия и САЩ"}
{"url": "http://www.dnevnik.bg/sport/2017/09/15/3042206_fotogaleriia_nadlugvaneto_mejdu_istanbul_bashakshehir/", "text": "\"Лудогорец\" започна с нулево равенство при гостуването на \"Истанбул Башакшехир\" участието си в групите на Лига Европа. На снимката: Бразилецът Сисиньо срещна големи проблеми с опазването на бившия холандски национал Елджеро Елиа.", "date": "2017.09.15", "title": "Фотогалерия: Надлъгването между \"Истанбул Башакшехир\" и \"Лудогорец\""}
{"url": "http://www.dnevnik.bg/bulgaria/2017/09/15/3042259_s_akciia_za_15_septemvri_avtomobilnata_administraciia/", "text": "Изпълнителната агенция \"Автомобилна администрация\" е започнала проверки на училищните автобуси и такситата, които превозват ученици. Поводът е началото на новата учебна година, но акцията е започнала още на 1 септември и ще продължи до края на месеца. Директорът на агенцията Красимир Сребров обясни пред Би Ти Ви, че се обръща внимание най-вече на техническото състояние на автобусите. \"Следи се за гумите, застраховки, технически пршеглед, дали водачът има необходимата квалификация и преминат психотест\", каза той. По думите му от началото на акцията досега са установени много малко нарушения.", "date": "2017.09.15", "title": "С акция за 15 септември автомобилната администрация проверява училищните автобуси"}
{"url": "http://www.dnevnik.bg/sviat/2017/09/15/3042092_gradskite_fermi_moje_da_sa_spasenieto_za_amerikanskiia/", "text": "Американският град Питсбърг, някогашен двигател на тежката промишленост, скоро ще приюти най-голямата градска ферма в САЩ, като част от тенденция за превръщане на бивши индустриални градове в зелени градини, както констатират привърженици. Градската ферма Hilltop Urban Farm ще бъде открита през 2019 година. Тя ще се простира на 23 акра (9 хектара) обработваема земя, където някога е имало жилища на хора с ниски доходи, на 3 км от центъра на града, разказват проектантите. Освен селскостопанската земя, където местните жители ще отглеждат зимен грах и други пресни продукти и ще ги продават в местната общност, във фермата ще има овощна градина, младежко стопанство и програма за придобиване на умения. Най-накрая по хълмистия терен ще има пътеки. Твърди се, че това е най-голямата градска ферма в национален мащаб, отбеляза Арон Сукеник, ръководител на организацията Hilltop Alliance, която е начело на инициативата. Земята просто си стоеше там, заградена и изглеждаща много постапокалиптично, допълни той. След като в края на 19-и и началото на 20-ти век Питсбърг процъфтява като център на въгледобива, стоманодобива и промишлеността, през 50-те години на миналия век градът е засегнат от индустриален спад, а през следващия половин век населението му намалява наполовина. Оттогава, прераждайки се, големият град си върна икономическата мощ, като здравният отрасъл замени промишлеността в ролята на двигател. И докато всички райони в центъра, които можете да видите, наистина успяха да се преобразят, няколко квартала в покрайнините все още не са преживели такова възраждане, изтъкна Сукеник. Точно към тези квартали са насочени нашите усилия, уточни той. Фермата, която е отворена за местните жители, ще спомогне да се доставя прясна храна в околностите, където често липсват такива възможности, посочи Сукеник. Сред градовете с население между 250 000 и 500 000 души Питсбърг е с най-голям дял хора, които са част от общности с \"нисък достъп до супермаркети\", според доклад на американското министерство на финансите от 2012 година. Местните активисти казват, че южната част на Питсбърг, където ще бъде разположена фермата, изпитва остра нужда от супермаркети и търговци на свежа храна. Промишленият Среден Запад Градската ферма Hilltop въплъщава тенденция в градовете от т.нар. американски Ръждив пояс или Средния Запад, простиращ се от Детройт до Кливланд и Бъфало, където промишлеността загина, коментира Хедър Микулас, преподавател в областта на фермерството и храните към Penn State Extension, изследователското подразделение на университета в Пенсилвания. Просто има упадък, толкова много упадък в градовете от Средния Запад, обяснява тя. Виждаш отдавнашните жители на кварталите, които са свикнали да намират мястото си в света, гледайки този упадък, и си казваш: Можем да направим нещо различно, можем да направим нещо по-добро, добавя Микулас, която е съавтор на доклада за изпълнимостта на проекта за градската ферма Hilltop през 2014 година. Някога честите \"партизански\" действия се превърнаха в проекти, по които се работи заедно с местните власти, за да се осигурят права върху земята и презониране, позволяващо тя да се ползва за селско стопанство, разказа по телефона Микулас. Общо притеснение сред градските ферми е това, че разчитат на финансова помощ, която в крайна сметка се изчерпва, отбеляза в разговор по телефона Стан Ърнст, преподавател по развитие на агробизнеса в университета в Пенсилвания. Парите - 9,9 милиона долара - за градската ферма Hilltop са осигурени от фондации, най-вече Henry L. Hillman Foundation. Търсете начини да работите подобно на компания, така че да можете да се надявате, че ще си осигурите известна устойчивост, съветва Ърнст. Все още няма всеобхватно национално проучване, което да измерва до каква степен се е разраснало градското фермерство в САЩ, уточнява Майкъл Хем, преподавател по устойчиво селско стопанство в Мичиганския университет. В световен мащаб жителите на градовете обработват площ с размера на Европейския съюз, според изследване от 2014 година, публикувано в списание Environmental Research Letters. /БТА", "date": "2017.09.15", "title": "Градските ферми може да са спасението за американския Ръждив пояс"}
{"url": "http://www.dnevnik.bg/detski_dnevnik/2017/09/15/3041866_ako_iskate_lideri_nauchete_decata_da_sa_dirigenti_a_ne/", "text": "Те са деца, забили са нос в екрана на смартфона, таблета или лаптопа и това ви дразни. Седнали са в парка и разговарят онлайн с няколко души едновременно, понякога някой от участниците дори може да е на пейката до тях. Пътуват в метрото и гледат на живо представянето на другия край на света на новия айфон, който разпознава лицето на собственика си. С еднакъв ентусиазъм гледат в интернет стрийминг на премиерата на нова поп група в Южна Корея и на церемонията за награждаване на техни връстници, победили на международна олимпиада в Англия. Трудно ви е да го проумеете и се страхувате какви ще станат, когато пораснат, децата ви, които днес отново тръгват към класната стая? Мнозина родители биха искали а не изпълнители на волята на други. Но как се възпитават лидери? Какво трябва да направи семейството? А коя образователна система може да подготви тези, които ще поведат хората след 30 години - в един свят, който вероятно ще изглежда доста по-различно от сегашния, с променени стандарти, обвързаност и йерархия? Педагози, психолози и социолози нямат еднозначни отговори, но щом има нужда от тях днес, значи скоро ще се появят и нови методи и практики. Игор Корганов, старши консултант в CBSD Thunderbird, коментира неотдавна за \"Харвард бизнес ривю\" задаващата се промяна: \"Футуролозите и фантастите на ХХ век сгрешиха. В началото на новото хилядолетие човечеството още не е покорило вселената, не е открило принципно нови източници на неизчерпаема енергия, не е победило болестите и глада. Революцията се случи в наглед второстепенна област - комуникациите. Но именно благодарение на цифровите технологии, Човечеството създаде нова реалност, научи се да живее в нея и да изгражда принципно нови системи за свързване и взаимоотношения\", разказва Корганов. Според него след няколко десетилетия цифровите технологии кардинално ще променят всички сфери на човешкия живот - от свободното време и образованието до науката, изкуството и принципите за правене на бизнес. Поколението, родено след 2000 година ще има друга жизнена нагласа, различни модели на поведение и стратегии за управление. Лидерите на бъдещето ще използват нови подходи за решаване на задачи. За да се формулират тези подходи, трябва да се разберат ключовите фактори и да се разберат законите, според които ще действа обществото след 30 до 50 години. За да възпитаме достойни лидери на новото поколение, трябва да знаем Рей Курцвейл, технически директор на \"Гугъл\" и известен футуролог, публикува прогнозите си от 90-те години насам. Много от тях (86%) вече са се сбъднали - през 1990 г. той предсказа, че в обозримо бъдеще компютър ще победи световен шампион по шах, а през 1999 г. описа екрани, вградени в очила и търсачки, на които се подава гласова команда. Визията му за това, което предстои след броени години, включва: -  компютрите ще достигнат изчислителна мощност, сравнима с тази на човешкия мозък; -   машини ще вземат успешно Теста на Тюринг, доказващ наличието на разум, т.е. че са интелигентни колкото нас; -  скоростта в интернет ще е 500 млн. пъти по-висока от сегашната, а системите за търсене ще могат да се имплантират в човешкото тяло; -   ще настъпи епохата на технологичната сингуларност, т.е. цялата планета може да се превърне - образно казано - в гигантски компютър, технологиите ще се развиват с експлозивно темпо и компютрите ще станат \"по-умни от нас\". Там, където това се случи, ефектът върху цивилизацията ще бъде толкова голям, че в обществото ще се променят коренно. Може сега да обяснявате на малките деца, че редовното ходене на училище ги подготвя за времето, когато ще трябва редовно да ходят на работа, но си представете само за миг, че за много от тях \"работно място\" може да изчезне като термин за конкретно физическо пространство. Светът на бъдещето ще бъде многообразен и в същото време взаимно свързан и единен. Културите на различни народи няма да се слеят в някакъв мистериозен \"глобализъм\", но от лидерите на бъдещето ще се изискват универсални умения за управление и разбираем за повече хора подход. Когато компютри и роботи се изравнят по интелигентност с хората, голяма част от производството, търговията, услугите ще функционират автономно и почти без наши участие. Което не означава, че машините ще оставят хората без работа. в избора на това как искат да живеят и работят, а големите структури ще се управляват от \"хоризонтални модели\". Това, което машините по принцип не могат да вършат - обучение, творчески професии, работа с изисквания за интуитивни решения в нестандартни ситуации - ще остава за хората. Освен това е доста вероятно хората повече да предпочитат да общуват със себеподобни, а не с компютърни програми, посочва Корганов. Творческият и интелектуалният потенциал на огромно количество хора многократно ще се увеличат и цял живот ще се обучават за нови специалности, ще сменят професии и месторабота. А какво да се прави с тези, които смятат, че нямат творчески способности? Много е спорно твърдението, че има хора без такива способности, поради което не се чувстват конкурентоспособни. Обикновено хората се занимават с това, което им е достъпно, и желано. Когато технологиите силно ограничат нуждата от физически труд, тази принуда драстично трябва да намалее и всеки ще може - или ще бъде принуден от новите обстоятелства - да се развива интелектуално. Най-вероятно се задава общество, в което значителна част, може би над половината, ще се занимава с умствен труд. Системи като   за решаване на конкретни проблеми ще използват потенциала на всеки. Всичко това поставя много по-различни и по-високи изисквания към лидерите. Лидерството едва ли ще продължи да се разбира като Тоталният контрол и йерархията ще отидат в миналото, включително защото управляваните ще са по-независими, активни и взискателни. Така основна задача на лидерите на бъдещето ще стане създаването на творческа среда за екип, който още днес е трудно да определим като \"подчинени\" или \"служители\". Това по-скоро ще бъдат партньори, които трябва да бъдат мотивирани, увличани, а не принуждавани да работят. Представете си Той или тя ще трябва да координират разпределението на интелектуален ресурс и да вдъхновяват сътрудниците си да постигат наистина значим за тях резултат. Мислете за лидера на бъдещето и донякъде като за социолог и ръководител на обществени процеси, способен да оценява потенциала на многобройния си и разпръснат отбор и да насочва творческата му енергия за изпълнение на преследваните цели и задачи. Да припомним - светът, в който ще живеят сегашните деца, ще е в още по-голяма степен сфера на виртуално общуване. А това означава, че за лидера да вдъхнови и сплоти хората си. Лидерът ще трябва да умее да определя емоционалното състояние на последователите си (днес им казваме \"подчинени\") според поведението им в интернет. Това ще е нова фаза в развитието на т.нар. емоционална интелигентност, адаптирана към новите условия. Предстои навлизането на виртуалния емоционален интелект (VEI), заради който за лидерските стратегии. Задачата на такива стратегии ще е да обединява не хората, а отделни техни способности и мисли, да вдъхновява представители на различни култури и обществени среди. Няма спор, че във всичко това ще продължи да присъства човешка завист, недоволство, претенции, поради което още сега е ясно, че е невъзможна идеална хоризонтална организационна структура, в която всички работят без мениджъри да ги \"разсейват\". Лидерите ще трябва да преодоляват далечни от творчеството проблеми като финансови отчети или оплаквания, че някой пречи някому да си върши работата, за да поддържат максимално бърз обмен и поява на идеи, да сплотяват екипите, да следят за кариерното израстване на членовете им... А що се отнася до аутсайдерите - то няма проблем всеки да стане такъв, дори да е завършил най-доброто училище. Но тази история не е за тях.", "date": "2017.09.15", "title": "Ако искате лидери, научете децата да са диригенти, а не командири"}
{"url": "http://www.dnevnik.bg/na_put/2017/09/15/2899897_fotogaleriia_figaro_karmen_i_otvud_literaturata/", "text": "Севиля живее в цветовете на испанското знаме - жълтото на слънцето и червеното на кръвта.", "date": "2017.09.15", "title": "Фотогалерия: Фигаро, Кармен и отвъд литературата"}
{"url": "http://www.dnevnik.bg/biznes/2017/09/15/3042284_energiinoto_ministerstvo_podgotvia_po-strogi_sankcii/", "text": "Министерството на енергетиката подготвя законодателни промени, с които да се завишат санкциите за кражба на ток. Това се разбра от думите на енергийния министър Теменужка Петкова пред Би Ти Ви. Петкова не уточни какви санкции се планират, но даде пример с другите страни от Европейския съюз, където срокът, за който се заплаща електрическа енергията при установена кражба, е не три месеца, както е в България, а една година. Освен това по думите ѝ в ЕС се начислява ток на много по-висока цена. Тя съобщи още, че от 18 септември енергийното министерство ще извърши проверки в трите електроразпределителни предприятия и в Енергийния системен оператор за готовността им за есенно-зимния сезон. От средата на октомври ще започнат проверки във всички енергийни предприятия, които имат ангажимент да осигурят студения резерв. Министърът коментира и предстоящото въвеждане на новите транзитни такси за пренос на природен газ. От думите ѝ се разбра, че България има дни, за да въведе новия подел за изчисляване на цените за пренос и достъп до газопреносната мрежа. Процедурата за това започна преди пет години, но до въвеждането ѝ все още не се е стигнало. \"България е последната страна в ЕС, която не е въвела този модел и ако това не се случи от 1 октомври, ни грози наказателна процедура. Такава отсрочка е имало в последните 5 години\", припомни Петкова. Тя припомни, че сега потребителите плащат 19.71 лв. за 1000 куб. метра на 100 км, като тази цена не е променяна от 2005 г. С новата методика за изчисление на цената, тя ще стане 21 лева и няколко стотинки, каза министърът.", "date": "2017.09.15", "title": "Енергийното министерство подготвя по-строги санкции за кражба на ток"}
{"url": "http://www.dnevnik.bg/sviat/2017/09/15/3041412_shveciia_zapochna_nai-golemite_voenni_manevri_ot_20/", "text": "Нетрулна Швеция започна най-големите от 20 години насам военни маневри с подкрепата на страни от НАТО. След години на съкращения на разходите за отбрана властите вдигнаха на крак 19 000 военни. С около 1500 души в \"Аврора\" участват САЩ, Франция, Норвегия и други натовски страни. Според \"Ройтерс\" основната причина за този мащаб на ученията е страхът от растящата военна сила на Русия. По същото време се провеждат руско-беларуските маневри \"Запад 2017\", в които според Москва участват 13 000 души, но според западните държави броят им е вероятно в пъти повече. Шведското учение симулира нападение от изток срещу балтийския остров Готланд. Той се намира на около 85 км от континентална Швеция и така е разположен срещу Латвия, че от там може да се контролира трафикът в източната част на Балтийско море, включително между Русия и ексклава Калининград, участващ в \"Запад 2017\". \"Ситуацията със сигурността се влошава\", коментира Микаел Биден, командващ шведската армия при представянето на триседмичните маневри. \"Русия е страна, която с действията си засяга сигурността на Европа - чрез анексирането на Крим и продължаващите сражения в Източна Украйна - така че очевидно ние много внимателно следим какво вършат руснаците.\" След като в началото на 90-те години Швеция намали до около 1% разходите си за отбрана, сега властите са си поставили цел да ги върнат на предишното ниво от над 2% от БВП и възстановяват задължителната военна повинност. В миналото армията можеше да мобилизира над 600 хиляди души, но в момента наброява едва 20 000 плюс около 22 000 доброволци на националната гвардия. Генерали от НАТО казват, че \"Аврора\", по време на която американци и французи разполагат мобилни зенитни ракети, не е насочено срещу Русия. Но Биден изтъкна колко важна е НАТО за Швеция: \"Ние сме суверенна държава, която отговорно се грижи за сигурността си. Правим това заедно с други партньори, на които едновременно сме готови да помогнем и да получим тяхната помощ\". Американските зенитни системи пристигнаха с кораби от Германия, а френските - с влакове. Те ще бъдат разгърнати по източните брегове на Швеция, а американски хеликоптери ще симулират вражески действия по време на учението \"Аврора\". Швеция не се е сражавала във война от далечния сблъсък с Норвегия през 1814г. Но подобно на съседна неутрална Финландия и шведите се сближават с НАТО и се обучават за тясно сътрудничество с войските на алианса, имайки предвид евентуален въоръжен конфликт.", "date": "2017.09.15", "title": "Швеция започна най-големите военни маневри от 20 години насам"}
{"url": "http://www.dnevnik.bg/sport/2017/09/15/3042288_chetirima_dushi_sa_arestuvani_sled_shturma_na_fenovete/", "text": "Четирима души са били арестувани след щурма на привърженици на \"Кьолн\" в Лондон. Около 20 000 германски фенове бяха в английската столица за мача с \"Арсенал\" в Лига Европа, въпреки че разполагаха само 3000 билета. Феновете пристигнаха в Лондон, за да подкрепят отбора си, който се завърна в евротурнирите след 25-годишно отсъствие. Арестите са направени заради нарушаване на обществения ред. Масовото шествие на германците е принудило местните власти да увеличат броя на полицаите около \"Емиратс\". Мачът  закъсня с час заради поведението на привържениците на \"Кьолн\" . Според информациите те са създавали затруднения в организацията, като са пречили на феновете на \"Арсенал\" да влязат на стадиона. Лондончани  направиха обрат и спечелиха с 3:1 . \"Те (феновете на \"Кьолн\") действаха много хитро. Не знам как, но са успели да заблудят нашите привърженици и да стигнат навсякъде\", каза мениджърът на \"Арсенал\" Арсен Венгер. Французинът остана изненадан, че мачът изобщо се състоя, тъй като по думите му е било рисковано. Той се изказа критично за поведението на гостуващите фенове. \"Следя германския футбол от много време и знам, че \"Кьолн\" не бяха играли в Европа от 25 години. В първия им мач навън феновете развалиха вечерта. Не го разбирам\", каза френският специалист.", "date": "2017.09.15", "title": "Четирима души са арестувани след щурма на феновете на \"Кьолн\" в Лондон"}
{"url": "http://www.dnevnik.bg/bulgaria/2017/09/15/3042296_fipronilut_v_bulgarskite_iaica_e_pod_opasnite/", "text": "Установените количества фипронил в българските яйца са под стойностите, смятани за опасни, увериха от Българската агенция за безопасност на храните. Вчера се разбра, че е  спряно производството на яйца от трима български производители , заради употреба на забраненото вещество. В средата на август  българските власти уверяваха, че на пазара няма замърсени с инсектицида яйца . \"По данни на Европейския орган за безопасност на храните опасна концентрация на фипронил е над 0.72 мг/кг. При установените у нас яйца е 0.027 мг/кг – доста по-малко\", обясни пред Би Ти Ви зам.-изпълнителният директор на БАБХ Тодорка Янковска. \"Няма място за паника, в тези продукти количеството е незначително\", коментира Янковска но и изтъкна установената концентрация е над пределно допустимото за храни ниво, което е 0.005 мг/кг. Тя добави, че продължава установяването къде има яйца, заразени с опасния инсектицид. Обясни, че препаратът се отделя дълго време, а агенцията все още очаква излизането на резултати от изследването на някои партиди. \"Ако се окаже, че източникът на тези дезинфекциращи продукти е един и снабдява цяла Европа, може да се окаже и че много подобни яйца сме изяли. Но не се притеснявам, ще си направя закуска с яйца, количествата са малки, по-скоро нормата е много рестриктивна\", коментира в студиото Богомил Николов от Асоциация \"Активни потребители\". Той все пак посочи, че откриването и оповестяването на проблема е важно, за да се избегне повтарянето му в бъдеще. Освен открития фипронил в произведени в България яйца, в последните седмици БАБХ засече и внос на партиди яйчен меланж, замърсени с веществото,  последната - от Германия  с общо количество от 1440 кг. Скандалът с фипронила избухна в началото на август, след като редица германски хранителни вериги изтеглиха внесени холандски яйца, тъй като беше установено, че са заразени с инсектицида. Фипронилът (Fipronil) е силно токсично вещество, което се използва за защита на реколта и във ветеринарната медицина за борба с бълхи, кърлежи и хлебарки. Повече за него четете  тук.", "date": "2017.09.15", "title": "Фипронилът в българските яйца е под опасните стойности, увери агенцията по храните"}
{"url": "http://www.dnevnik.bg/sport/2017/09/15/3042306_igrachite_sa_tujni_kato_sled_zaguben_final_kaza/", "text": "Равенството с \"Лудогорец\" е накарало футболистите на \"Истанбул Башакшехир\" да се чувстват тъжни, каза треньорът на турския отбор Абдула Авджъ. Домакините останаха разочаровани след  нулевото равенство на старта в групите на турнира . \"Играчите са тъжни в съблекалнята - все едно са загубили финал. Нормално е, защото тук изградихме навик да побеждаваме\", каза Авджъ. \"Знаехме, че ще се изправим срещу добър отбор с опит в подобни мачове. Съперникът от шест години играе редовно в Европа и умее много добре да преминава от защита към контраатака\", продължи той. Според него отборът му е Започнал добре, но не се е възползвал от положенията си. \"След почивката отново успяхме да променим хода на играта в наша полза. Владеехме топката в 65 процента от времето, отправихме повече удари, макар че не стигнахме до много чисти положения. Просто трябваше да бъдем по-ефективни пред вратата на съперника. Емре можеше да вкара веднага след почивката, но пропусна.\" По думите му \"Истанбул Башакшехир\" трябва да извлече положителното от мача. \"Има още пет срещи, в които ще можем да поправим грешката. Още в следващия мач срещу \"Брага\" ще опитаме да наваксаме пропуснатото\" каза Авджъ.", "date": "2017.09.15", "title": "Играчите са тъжни като след загубен финал, каза треньорът на \"Истанбул Башакшехир\""}
{"url": "http://www.dnevnik.bg/sviat/2017/09/15/3041416_evrokomisarite_shte_iskat_odobrenie_ot_brjuksel_za/", "text": "Членовете на Европейската комисия ще трябва да изчакат още по-дълго след края на мандата си преди да започнат работа на ново място. В сряда председателят на Европейската комисия предложи сегашният \"санитарен период\" от 18 месеца да бъде удължен на 24 месеца. В обновения етичен кодекс, който ще влезе в сила от 1 февруари 2018г. и ще важи за всички сегашни еврокомисари и висши служители, се определя, че \"ако напуснат институцията и започнат нова работа в следващите 2 години, членовете на администрацията трябва да информират Европейската комисия и да поискат съгласието ѝ\". За председателя на Еврокомисията срокът е 3 години. Усилието за повече прозрачност е предизвикано от публичното недоволство от решението на предишния председател на Европейската комисия Жозе Мануел Дурау Барозу да започне работа като съветник за Брекзит на американската банка \"Голдман Сакс\", а бившият еврокомисар Нели Крус бе санкционирана заради това, че не е декларирала доход, който намалява пенсията ѝ. В новия етичен кодекс се определя още, че ако новото работно място е свързано по някакъв начин с последните 3 години от работата им в Еврокомисията и представлява конфликт на интереси, Еврокомисията може при определени условия да забрани тази промяна за служителя. \"По принцип на висшите служители е забрането в първите 12 месеца след напускане да се заемат с лобистка или друга подобна дейност пред доскорошната институция по въпроси, по които за които са отговаряли през последните 3 години на службата си.\" Всички служители трябва да декларират лични инвестиции в размер над 10 000 евро. За оценка на всички казуси се създава Независими етична комисия.", "date": "2017.09.15", "title": "Еврокомисарите ще искат одобрение от Брюксел за нова работа 2 години след края на мандата им"}
{"url": "http://www.dnevnik.bg/bulgaria/2017/09/15/3042319_vandali_sa_oskvernili_evreiskoto_grobishte_v_sofiia/", "text": "Разрушени са множество надгробни плочи в еврейското гробище, което се намира на територията на Централния софийски гробищен парк, предаде агенция БГНЕС. За вандалския акт са сигнализирали членове на еврейската общност. Те са се обърнали към Организацията на евреите в България \"Шалом\", а председателят ѝ Александър Оскар е подал сигнал към Столична община. Той е получил уверение от зам.-кмета Тодор Чобанов, че ще се вземат всички необходими мерки за установяване на извършителите и техните подбуди. Чобанов е изразил съжаление за този вандалски акт, особено в навечерието на три от най-важните и символични празници в еврейската религия - Рош Ашана, Йом Кипур (Денят на изкуплението) и Сукот, посочва агенцията. От \"Шалом\" изразяват надежда щетите скоро да бъдат възстановени. \"Вярваме, че отговорните институции ще гарантират в бъдеще подобни действия да не се повтарят\", заявяват от организацията.", "date": "2017.09.15", "title": "Вандали са осквернили еврейското гробище в София"}
{"url": "http://www.dnevnik.bg/kultura/2017/09/15/3042018_ot_fontana_s_kola_do_skritite_skulpturi_iz_grada/", "text": "Диетична кола ще бликне от известният Фонтан на пеликаните на площад \"Стефан Стамболов\" в Пловдив в 19 ч. последователно тази днес, утре и в неделя. Събитието е един от акцентите на започващата днес тридневна \"Нощ\" в Пловдив, най-големият фестивал в града, за който музеи, галерии и клубове ще работят до малките часове на нощта, а изложбата \"Тук навсякъде\" ще заложи малки и големи чудеса из града - произведения на артисти от Австрия, България, Израел, Франция, САЩ и други държави. Фонтанът с кола, или \"Любовен скок\" - скулптура, е дело на американския художник Майк Буше и част от самостоятелната му изложба Private Idano в галерия \"Сариев\". Представял се на Венецианското биенале, \"Манифеста\" и други престижни форуми и близък сътрудник на друг известен американски художник - Пол Маккарти, Буше се интересува от популярната култура, нетрадиционните материали и социалните експерименти. За участието си в изложбата \"Манифеста\" миналата година представя произведение на име \"Цюрихският товар\", което опакова 80 тона екскременти - \"произведеното\" от жителите на швейцарския град за един ден. \"Любовен скок\" е част от продължителния му проект да ползва като материал собствена диетична кола. През 2010 г. той осъществява скулптурата \"Басейн с кола в плоската пустиня\" [Flat Desert Cola Pool], басейн в пустинята в Калифорния, пълен със 100 хиляди литра кола. Изложбата Private Idano показва най-новите му творби от периода 2015-2017 г. и ще остане до 25 октомври. Другаде из Пловдив старият магазин \"Детмаг\" ще отвори врати за първи път за част от изложбата \"Тук навсякъде\", с която организаторите на нощта от \"Отворени изкуства\" отбелязват своята 10-годишнина. В нея с нови произведения ще участват някои известните български имена, изявявали се в Нощта през годините - Лъчезар Бояджиев, Светлана Мирчева, Димитър Шопов, Войн де Войн, Melformator и др.  Втората част на проекта с куратор Владия Михайлова взима града като свой обект и сцена. В рязка смяна на мащаба миниатюрните скулптури на израелския художник Исак Кордал ще надничат от улуци, ще висят от лампи или ще се крият в локви. Френските автори Аделин Швайцер, Фред Сеше и Наоюки Танака ще предложат различен поглед към Пловдив в 25-минутните си \"режисирани разходки\" с помощта на технологии за виртуална реалност (с предварително записване на  participant.night@openarts.info ), а австийският павилион за съвременно изкуство FLUCA на ул. \"Отец Паисий\" ще представи собствена изложба на съвременно изкуство. \"Копчетата\" на Пловдив, католическата катедрала \"Свети Лудвиг\" и търговски комплекс \"Екселсиор\" ще домакинстват на различни събития. Джаз, класически и оперни концерти, партита, събития за деца и разбира се, специалните програми на галерии и музеи ще съпътстват поредната \"Нощ\". Пълната програма по часове и места може да бъде открита  на официалния сайт на събитието.  Организаторите са се погрижили и  за приложение за смартфон.", "date": "2017.09.15", "title": "От фонтана с кола до скритите скулптури из града: чудесата на започващата днес \"Нощ\" в Пловдив"}
{"url": "http://www.dnevnik.bg/analizi/2017/09/15/3042328_angel_djambazki_obiasniava_kakvo_e_dohoden_sujuz_i/", "text": "Разликата в стандартите на живот и в доходите на изток и на запад в ЕС е очевидна. Част от причините за нея се корени в политиката на част от \"западните\" държави, които откровено нарушават правилата и принципите на съюза. Това неравенство трябва да бъде премахнато, а нарушенията - незабавно прекратени.  Преди няколко дни започнахме съвместно начинание с наши съмишленици от Хърватска, Естония, Унгария, Латвия, Полша, Румъния, Словакия под надслов \"Европейски доходен съюз\". Това е европейска гражданска инициатива по смисъла на правото на ЕС. Засега успешните граждански инициативи се броят на пръсти. Мисля, че са не повече от три. Сега ние имаме намерението, желанието и подготовката да доведем нашата до успешен край.  За целта трябва да съберем поне един милион подписа най-малко в седем държави в Съюза в рамките на една година. Преди дни във вестник  Дневник  беше публикуван материал на западна медия, отразяващ демографската катастрофа в България. Това е катастрофа, за която предупреждаваме поне от десетилетие. Българите, както и другите източно-европейци \"бягат\" на запад, защото там стандартът на живот е много по-добър. Понякога разликата в доходите е до десет пъти. Десет пъти. А това е така и защото западните компании лобират и принуждават своите правителства да приемат протекционистко законодателство. Огромната разлика във възнагражденията изтласква работна ръка от изток на запад и така поставя Източна Европа в изключително трудна ситуация, която завърта една изключително опасна демографска спирала.  Разбира се, причини за това преселение от изток на запад има и в корупцията в източните държави, и в срастването на управляващи партии с държавата, в усещането за липса на правосъдие и справедливост, но основната причина си остава разликата в доходите.  Единственият начин различията в стандартите между Изток и Запад да се преодолеят, минава през елиминирането на доходните неравенства между двата региона.  Изравняването на доходите не може да се случи с административни или политически мерки, а само и единствено, когато се премахнат административните пречки и политически бариери пред предприемачеството и свободната инициатива.  Цел на инициативата е да застави Европейската комисия, която би трябвало да е основен пазител на Договорите за Европейски съюз, да санкционира държавите от т. нар. \"Стара Европа\", които провеждат протекционистка политика и по този начин пречат на предприемачи от Източна Европа да развиват своите начинания.  Просто е. Не желаем повече да бъдем граждани втора ръка. Източник на евтина работна ръка. Искаме от тях просто да спазват собствените си правила. Основните за ЕС. Това, което наричат \"европейски ценности\". А това не се случва. Правилата се нарушават в полза на част от \"западните\" или \"старите\" членове на ЕС, в ущърб на \"източните\" или \"новите\". Това е гнусно двуличие.  Затова порицаването на откритите откази на Унгария, Словакия, Полша, които гласуваха \"против\" и в Съвета, честно и почтено, е подло лицемерие. Икономическият рекет на Макрон също е подъл. Но зад него са и Германия, Белгия и други държави.  Това е, което проф. Дичев се прави, че не разбира. И по някаква причина свързва задължителното разселване на нелегалните имигранти на изток с неспазването на основните принципи на ЕС на запад. Дали президента Макрон ще се откаже от фалшивата си теза за социален дъмпинг, ако Унгария приеме нежеланите там нелегални имигранти? Разбира се – не. Дали проф. Дичев ще признае защо защитава нарушаването на правилата на ЕС? Разбира се – не.  Забележете – говорим за доходи, а не само за заплати.  Защо се запазва тази огромна разлика, десет години след присъединяването на предпоследните – България и Румъния? Защото западните компании се опитват целенасочено да пречат на свободната конкуренция на източно-европейските предприемачи. Целта им е прозаична – източните фирми да фалират и работниците да отиват на запад като нископлатени \"гастарбайтери\". Някой би казал, че това е нормална конкуренция. Но не, не е. Щеше да е, ако не се използваха лостовете на държавното управление в Германия, Белгия, Франция, Италия и Австрия, за да предприемат административни и законови мерки, с които да пречат на бизнеса на източните предприемачи.  Това именно се крие зад фалшивия и популистки лозунг за \"социалния дъмпинг\" на президента Макрон.  Цел на инициативата е да застави Европейската комисия, която би трябвало да е основен пазител на Договорите за Европейски съюз да санкционира държавите от т. нар. \"Стара Европа\", които провеждат протекционистка политика и по този начин пречат на предприемачи от Източна Европа да развиват своите начинания.  В редица държави-членове на съюза се наблюдава вълна от протекционистки административни политически мерки, чиято единствена цел е да попречат на предприемачи от източни държави да развиват своите начинания в условията на свободна и честна конкуренция. Такава политика се наблюдава в областите на транспорта, строителството и прочее.  Същевременно, при присъединяването на държавите от Източна Европа, именно навлизането на компании от \"Стара Европа\" в условията на свободна конкуренция доведоха до фалит редица местни предприятия и компании. Това принуди милиони източноевропейци да напуснат родните си места и да се превърнат в гастарбайтери. Веригите хранителни магазини са достатъчно красноречив пример.  Неумелата \"смешка\", която се опитват да пробутат, за това как \"ЕС не бил ресторант и не можело да си избираш от менюто\" е нахална и лицемерна. По много причини, част от които изброих. Най-малкото, защото, ако се вгледаме в общата селскостопанска политика например, ще забележим, че някой е отпечатал различни менюта. За френските и българските земеделски стопани, да речем. А като стана дума за ресторанти – вчера, в годишната си реч за състоянието на съюза пред ЕП, председателят Жан-Клод Юнкер порица двойния стандарт при храните за \"изтока\" и \"запада\". Помните ли вълната от осмиване, от хули, от подигравки, които ни заляха, когато поставихме този въпрос пред Европейската комисия? Е, оказахме се прави – редица западни компании пробутват храни с еднакви опаковки и реклами, но с коренно различно качество. Вече не го казвам само аз, каза го Юнкер. Председателят на ЕК, Юнкер.  Още примери – Германия, Франция, Белгия, Италия и Австрия се опитват да си напечатат тяхно меню в сферата на автомобилния транспорт, което да не допуска източните превозвачи точно в този салон на ресторанта. Което драстично и нагло нарушава правилата и принципите на Общия пазар, както и основните принципи на ЕС – свобода на придвижването на стоки, хора и капитали. Свобода на предприемачеството и свободна конкуренция.  Имаме един доста безочлив лобист на тези дискриминационни политики, на тези две менюта, на част от \"старите\" в лицето на президента Макрон. Който не се свени да преследва до дупка икономическите интереси на френските компании, противоречащи на принципите на ЕС, а и на интереса на българските и другите източни предприемачи. Явява се повече лобист, отколкото държавен глава.  Конкретно в транспорта, говорим за доходите, повече от шестдесет и шест хиляди български водачи и семействата им. А те са около 2500-3500 лв. на месец. Доста добре за българските стандарти.  Та, само за менюта и ресторанти да не ни говорят.  Нали либералите в Европа, че и в България искаха повече ЕС? Чудесно. Но това трябва да е съюз, основан на базовите принципи при създаването си, а именно – свободна конкуренция, свободен пазар, свободата на движението на стоки, пари и капитали и на свободата на предприемачеството. Който дава по-добра цена трябва да може да вземе поръчката и печалбата. А не Макрон да му бърка в джоба.  Тази наша европейска гражданска инициатива ще срещне огромна съпротива, не се заблуждаваме. Тя засяга по-големи финансови интереси, отколкото дори мога да си представя. Но, едно е ясно, за да има един Европейски съюз, който диша с двата дроба, цитирам Юнкер, трябва да има изравняване на жизнения стандарт, изравняването на доходите на изток и на запад.  Каква ирония – днес заплахата за ЕС идва не от изток, идва от егоизма на част от западните фирми, лобисти и правителства. Факт. ", "date": "2017.09.15", "title": "Ангел Джамбазки обяснява какво е Доходен съюз и защо е важен за България"}
{"url": "http://www.dnevnik.bg/politika/2017/09/15/3042335_bulgariia_osudi_raketniia_opit_na_severna_koreia/", "text": "България категорично осъжда извършеното поредно изстрелване на ракета от КНДР, се казва в изявление на Министерството на външните работи (МВнР), разпространено до медиите след като  тази нощ Пхенян отново изстреля ракета над Япония . \"В рамките на по-малко от две седмици КНДР направи втора изключително сериозна провокация, която засилва напрежението в региона и застрашава световния мир и сигурност. Остро осъждаме това поредно нарушение на съответните резолюции на Съвета за сигурност на ООН\", се казва в изявлението. МВнР приветства  приетите на 11 септември нов и санкции срещу КНДР , както и свикването днес на извънредно заседание на Съвета за сигурност по севернокорейската ядрена и ракетна програма. Ведомството посочва подкрепата на страната по-активна роля на ЕС в търсенето на мирен изход от кризата, както и приемането на нови автономни санкции на ЕС и тясно взаимодействие с международните партньори по казуса. \"Отново настойчиво призоваваме КНДР да прекрати незабавно веднъж завинаги своята ядрена и балистична програма по цялостен и необратим начин, изпълнявайки в пълна степен своите международни ангажименти, както и да се ангажира с конструктивен диалог с международната общност за намирането на изход от ситуацията по мирен път\", се казва в съобщението на министерството.", "date": "2017.09.15", "title": "България осъди ракетния опит на Северна Корея"}
{"url": "http://www.dnevnik.bg/sviat/2017/09/15/3042331_severna_koreia_iadosa_sasht_s_nova_raketa_nad_iaponiia/", "text": "Напрежението между САЩ, Япония, Южна Корея и КНДР отново се повиши, след като в ранните петъчни часове Северна Корея изстреля ракета от покрайнините на столицата Пхенян, като тя е прелетяла над Япония и е паднала в Тихия океан на около 2000 км. от Хокайдо. Японците в северната част на страната бяха предупредени да се скрият и да стоят далеч от прозорците. Това се случва по-малко от две седмици след  ядрена експлозия , която се възприема като първата на севернокорейска водородна бомба. Ракетата, изстреляна снощи, е стигнала 770 км. височина и е летяла около 19 минути, показват данните на Южна Корея – достатъчно, за да достигне и  американската база в Гуам . Тя обаче е в толкова ранна фаза на развитие, че не би могла да я унищожи. Изстрелването е \"накарало милиони японци да потърсят прикритие\", заяви министърът на отбраната на САЩ  Джим Матис , макар че жителите на Северна Япония са изглеждали спокойни и са вършели работата си както обикновено, пише агенция \"Ройтерс\". Държавният секретар  Рекс Тилърсън  заплаши с \"нови мерки\" срещу Пхенян и предупреди, че \"продължаващите провокации само задълбочават дипломатическата и икономическа изолация на Северна Корея\". Южнокорейският държавен глава Мун Дже-ин допълни, че диалогът със северната съседка е невъзможен, а държавата се готви за нови атаки, включително за такива с биохимични оръжия. Съветът за сигурност на ООН трябва да се срещне в 15:00 часа днес по искане на САЩ и Япония, твърдят дипломати. Едва преди дни Съветът единодушно наложи нови санкции на КНДР заради ядрения тест на 3 септември. \"Международната общност трябва да се обедини и да прати ясно послание на Северна Корея, че действията ѝ заплашват световния мир\", каза японския премиер Шинзо Абе пред репортери в Токио. В четвъртък властите в Пхенян заплашиха да потопят Япония и да превърнат САЩ в \"пепел и мрак\" заради подкрепата за последната резолюция със санкции срещу КНДР, приета от Съвета за сигурност на ООН. Също в четвъртък президентът на САЩ Доналд Тръмп заяви, че през ноември ще посети с делегация Китай, Южна Корея и Япония.", "date": "2017.09.15", "title": "Северна Корея ядоса САЩ с нова ракета над Япония"}
{"url": "http://www.dnevnik.bg/biznes/2017/09/15/3042339_kuba_iska_da_kupi_korabi_i_drugi_plavatelni_sudove_ot/", "text": "Куба иска да закупи кораби и други плавателни съдове от български производители. Това се разбра след срещата между министъра на икономиката Емил Караниколов и посланика на островната държава Педро Пабло Сан Хорхе, съобщиха от пресцентъра на министерството. Двамата са обсъдили и вариантите пред българските фирми от млекопреработвателната и консервната индустрия да стъпят на кубинския пазар. Целта е да се засили икономическото и външнотърговското сътрудничество между двете страни. През първите пет месеца на 2017 г. данните на митническата статистика показват, че двустранният стокообмен между България и Куба се е увеличил с малко повече от 20% спрямо същия период на миналата година, като възлиза на 1.53 млн. долара. През 2016 г. стойността на износа на Куба е в размер на почти 3.43 млрд. долара. Основни експортни стоки на страната са нефт, никел, медицински продукти, захар, тютюн, риба, цитруси и кафе. Островната държава внася основно петрол, хранителни продукти, машини продукти на химическата промишленост. През 2016 г. вноса на страната е в размер на 12.34 млрд. долара.", "date": "2017.09.15", "title": "Куба иска да купи кораби и други плавателни съдове от български производители"}
{"url": "http://www.dnevnik.bg/sviat/2017/09/15/3042340_vzriv_izbuhna_v_metroto_v_london_ima_postradali/", "text": "Експлозия е избухнала в метрото в Западен Лондон, потвърди полицията след съобщения на британски таблоиди. По официална информация има пострадали, но броят им не се уточнява. Лондонската спешна помощ съобщи, 18 души са били откарани в различни болници в британската столица, \"но за никого от тях не се смята, че е в сериозно или критично състояние\". Инцидентът е станал на метростанция \"Парсънс грийн\". Междувременно силите на реда призоваха жителите да избягват района. В. \"Гардиън\" съобщи, че разследването вече се води от антитерористичната полиция с подкрепата на контратерористичнат служба МИ-5, след като беше започнато от транспортната. На брифинг за медиите най-високопоставеният полицейски служител в борбата с тероризма Марк Раули обяви, че експлозията най-вероято е причинена от самоделно взривно устройство. Полицията в Лондон официално обяви инцидента за терористичен акт - петият на британска територия за тази година. Минути по-рано тя предупреди, че е твърде рано да се посочи причината за него. Реакции Премиерът Тереза Мей ще оглави по-късно в петък събрание на антитерористичната кризисна група COBRA. \"Мислите ми са с ранените на \"Парсънс грийн\" и спешните екипи, които отново отговарят бързо и смело на предполагаем терористичен инцидент,\" каза Мей. Българското външно министерство съобщи, че е отправило запитване към местните власти за пострадали български граждани при инцидента, но към момента полицията в Лондон не предоставя допълнителни детайли. Всички български граждани, които желаят да получат актуална информация или да подадат сигнал за техни близки и познати, могат да го направят на дежурните телефони на посолството в Лондон: + 442075813144 и + 442075849400 Близо час и половина след инцидента единствената официална реакция беше от британския външен министър Борис Джонсън, който каза за \"Скай нюз\": \"Важно е да не спекулираме в момента. Нека всеки продължи с нормалната си работа, доколкото е възможно.\" \"Никога няма да бъдем сплашени или победени от тероризъм... призовавам всички лондончани да останат спокойни и бдителни и да проверяват сайта на TfL (Transport for London) за съвети как да пътуват,\" написа в официално съобщение кметът на Лондон Садик Хан. Първата международна реакция беше на американския президент Доналд Тръмп, който  написа в \"Туитър\" : \"Още една атака в Лондон от терорист загубеняк. Тези хора са болни и побъркани и са били обект за Скотланд ярд. Трябва да (сме) проактивни!... Със загубеняците терористи подходът трябва да е много по-твърд. Интернет е основният инструмент за вербуването им, който трябва да прекъснем и да използваме по-добре!\" \"Бяла строителна кофа\" Непосредствено след взрива столичният вестник Metro съобщи за хора, пострадали в блъсканицата след взрива и за няколко пътници с изгаряния по лицето. Движението на влаковете е спряно по т.нар. District Line в участъка между станции \"Ърлс корт\" и \"Уимбълдън\". Според информации на очевидци, експлозивното устройство е било поставено в торба на \"Лидл\" и оставено до вратата на вагон. \"Беше бяла кофа, строителна кофа,\" каза мъж, пътувал в същия вагон, за Би Би Си 5. \"Пламъците още излизаха от нея, когато я видях, а от нея висяха много жици - мога само да предполагам, че е станало нарочно.\" Лондонската полиция твърди, че устройството не е експлодирало напълно. В района на метростанцията се намира мостът Уондсуърт, разположен на река Темза. В близост са още стадионите на футболните отбори Челси и Фулъм. Службите за спешна помощ изпратиха в района екип за работа с опасни вещества, а полицията посъветва хората да избягват околностите на \"Парсънс грийн\". В \"Туитър\" се появи и видео, на което според автора му се вижда \"запалената кофа\" в метрото. Очевидци от влакчето казват, че чули силен шум и вратата на вагона изведнъж била обвита в пламъци. Според други свидетели целият вагон е пламнал в движение. \"Чух свистене. Погледнах нагоре и видях, че целият вагон е обгърнат от пламъци, които се придвижват към мен,\" разказва той за \"Ройтерс\". От разпространявана в \"Туитър\" снимка на предполагаемия източник на експлозията се вижда, че няма значителни поражения във вагона. Репортери разказват, че повечето пострадали са попаднали в паническа блъсканица при опита на хората да избягат от мястото. \"Много полиция на \"Парсънс грийн\", казаха ми ида на безопасно място възможно най-бързо\" , пише един потребител в \"Туитър\". Други кадри в социалните мрежи показват евакуацията на превозното средство минути след инцидента. Полицията междувременно припомни, че нивото на терористична заплаха  в момента е \"сериозно\" , което означава, че извършването на подобно нападение е \"много вероятно\". В последните месеци имаше няколко терористични нападения на британска територия в Лондон и Манчестър, при които загинаха десетки.", "date": "2017.09.15", "title": "Взрив избухна в метрото в Лондон, има пострадали"}
{"url": "http://www.dnevnik.bg/detski_dnevnik/2017/09/15/3039510_s_decata_v_pochivnite_dni_16_i_17_septemvri/", "text": "\"С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие и искате да я споделите с други родители, пишете ни на  dnevnik@dnevnik.bg . Този уикенд за децата може да започне още от петък заради многото събития, организирани по повод първия учебен ден. Петък - веднага след откриването на учебната година, децата в София са поканени на фестивала  Sofia Spark Fest  в Южния парк.  Кино, работилници, активности на открито и демонстрации на спортни клубове представят вълнуващия свят на приключенията и изследователските пътешествия в  детския научен център \"Музейко\"  по врене на  Втория детски приключенски фестивал AdventureKIDS  .  - в парка на Военната академия, в близост до беседката ще бъде открита изложбата \" Живите динозаври \". Децата ще видят 24 анимирани макета и скелета на динозаври, ще могат да оцветят динозавърска картинка по избор и дори да пояздят динозавър. Посетителите ще могат не само да се насладят на атрактивните праисторически животни, но и да разберат любопитни факти за произхода, живота и навици им, как са отглеждали малките си и как са ловували. Билетите са на цени от 10 лв. за деца и 12 лв. за възрастни и могат да бъдат закупени на място. Изложбата ще отворена всеки ден от 9.30 до 20.30 ч. до 5 ноември. Гостите, които искат да посетят изложбата през първия уикенд от откриването й (16-17 септември), ще могат да се възползват и от специална отстъпка. Всеки посетител на Софийски средновековен фестивал \"Балканите през средновековието\", който ще се проведе на посочените дати в парка на Военна академия, ще може да получи отстъпка от 2 лв. от цената на билетите за \"Живите динозаври\". За тази цел трябва да покажат печата или касовата бележка от фестивала на касата на изложбата.  - Националният военноисторически музей ще работи с вход свободен за първокласниците и техните родители.  - От 13 до 17 часа в мол \"Марково Тепе\" децата ще могат да се превърнат за минути в нарисуван приказен герой. Рисуването на лице е безплатно, ще има още фокуси, шоу с балони, интерактивни игри, в които децата ще търсят изгубени предмети, намерени чужди вещи и ще разкриват сложни загадки.  - много събития очакват децата в първия ден от фестивала  Нощ на музеите . Събота - Карето между булевардите\"Мария Луиза\", \"Дондуков\", \"Левски\" и \"Сливница\" ще бъде заето от  фестивалът \"КвАРТал\" , организиран от барчета, ателиета и други организации от тази част на града.  - Фестивалът  \"Балканите през Средновековието\"  ще предложи на посетителите възможност да се забавляват и в същото време да научат подробности за живота преди 10 века. Програмата започва в 10 часа в парка на Военна академия и продължава през целия ден. Билетите са с цена 5 лв. на ден, като децата до 10-годишна възраст влизат безплатно, но само придружени от пълнолетен. Печати, поставяни на входа, ще позволяват на посетителите, които са платили входна такса, да влизат и излизат многократно през деня от зоната на фестивала. - На  Алеята на книгата  на бул. \"Витоша\" от 10 часа е организиран маскараден бал за приятелите на книгите. С поетично екопътешествие започва празникът, а от 11 часа всички костюмирани, малки и пораснали деца са поканени до паметника на Алеко Константинов, за да се присъединят към бал и шествие на литературните и комикс герои –  \"Cosplay бал – костюмираните са на ход\".  Организатори са Софийски литературен международен фестивал 2017 г. и Асоциация \"Българска книга\". Cosplay балът ще започне с конкурс за най-артистичните участници, завършвайки с шествие по протежението на \"Витошка\". Всички костюмирани ще си тръгнат с награди от Асоциация \"Българска книга\" и партньори на събитието, а най-артистичният и атрактивен участник ще бъде избран от международно жури. В 12 ч. илюстраторът Мая Бочева и детската публика ще потърсят отговор на въпроса \"Кой светна луната\", като Мая ще сподели с всички ни как се създават илюстрации към детски книжки. В 13 ч. детска вокална група \"Средногорски звън\" ще пее, а в 15 часа всички са поканени на тренинг-сесия \"Въображението – основен витамин за четенето и паметта\" с Анастасия Димитрова и посланието, че винаги има шанс да провокираме у децата обич към книгите и ученето. В 16 ч. ще се нищят \"Патилата на метлата\".  предлага безплатни демонстративни уроци по английски език. Урокът за децата от 2 до 4 г. започва в 17 ч., за деца от 4 до 6 г. - от 18 ч., а в 19 ч. е демонстрацията за тези над 6 години. Местата са ограничени, затова е необходима предварителна заявка на  сайта на школата  или на тел. 0898 556 595. - Тридневният фестивал  Sofia Spark Fest  в ще премине под под мотото \"Градът е на всички\". На Голямата поляна в Южния парк всички деца са поканени на работилници, изложби и много активности - можете да разгледате програмата  тук .  - в парка на Военната академия, в близост до беседката ще бъде открита изложбата \" Живите динозаври \". Децата ще видят 24 анимирани макета и скелета на динозаври, ще могат да оцветят динозавърска картинка по избор и дори да пояздят динозавър. Посетителите ще могат не само да се насладят на атрактивните праисторически животни, но и да разберат любопитни факти за произхода, живота и навици им, как са отглеждали малките си и как са ловували. Билетите са на цени от 10 лв. за деца и 12 лв. за възрастни и могат да бъдат закупени на място. Изложбата ще отворена всеки ден от 9.30 до 20.30 ч. до 5 ноември. Този уикенд посетителите ще могат да се възползват и от специална отстъпка - всеки посетител на Софийски средновековен фестивал \" Балканите през средновековието \", ще получи отстъпка от 2 лв. от цената на билетите за \"Живите динозаври\". За тази цел трябва да покажат печата или касовата бележка от фестивала на касата на изложбата.  Кино, работилници, активности на открито и демонстрации на спортни клубове представят вълнуващия свят на приключенията и изследователските пътешествия в  детския научен център \"Музейко\"  по врене на  Втория детски приключенски фестивал AdventureKIDS  . се провежда за шеста поредна година под организацията на регионалния исторически музей. Посетителите на крепостта ще станат свидетели на възстановки, представящи всекидневни практики, игри и картини от римско време. На специално изградени шатри местни фермери ще предлагат своята продукция, а майстори от различни части на страната ще демонстрират автентични занаяти от епохата на римляните. Свои изделия ще покажат и организации на хора в неравностойно положение. Традиционно римският пазар ще предложи блюда и напитки от римската кухня - риба, леща, овесени ядки, свинско месо, маслини. Познати били и подправки като магданоз, джинджифил, девесил, копър и черен пипер. На трапезата на римляните задължително са присъствали вино или бира. За доброто настроение на гостите на Римския пазар ще се погрижат площадни актьори и разказвачи на истории, а полските студенти, които са на разкопки на Сексагинта Приста, също ще получат своите роли в спектаклите на римския пазар. Входът за римския пазар ще е 1 лв. - От 15 часа в градинката на ъгъла на ул. \"Николаевска\" и ул. \"Антим I\" (старото родилно) всички са поканени на официалното откриване на детска площадка, подарък от \"Екопак България\" АД. Фирмата дарява на децата на града и още една площадка, която се намира при блок \"Бузлуджа\", на бул. \"Цар Освободител\" до Земеделски колеж.  е новата тема на научната работилница, част от поредицата  \"Наука в кухнята\" , където децата от 6 до 12-годишна възраст ще разберат как с продукти от кухненския шкаф могат да се правят забавни експерименти. Работи се в малки групи до 10 човека, като всеки млад учен има работно място. Таксата за едно занятие е 10 лв. и можете да се запишете на телефон 089 5668928.  - Детска работилница   очаква децата между 15 и 20 часа в Регионалния исторически музей в града, входът е свободен. Събитието е в рамките на фестивала  Нощ на музеите , който изобилства и от мероприятия за децата. В двора на къщата на Димитър Георгиади ще се изработва декорация от ръчна хартия, върху която ще бъдат представени уроците старите българи, подбрани от музейния уредник Вера Кисьова из \"Буквар за обучение и самообучение на четение и писмо\" – издание на Книжарницата на Христо Г. Данов от 1880 г. Малките посетители, самостоятелно или с участието на родителите си, ще изрисуват или декорират със своите послания-мечти по няколко страници на книжка от рециклирана ръчна хартия. Другите цветни забавления включват създаването на пъстри пеперуди, цветя от покълваща хартия, декорация за саксии и т.н. Всички участници ще получат оригинална \"Грамота за принос\" под формата на вълшебна пръчица с фигурка от покълваща хартия.  - От 12 до 15 часа децата са поканени в мол \"Марково Тепе\", за да надзърнат в света на Майнкрафт: ще участват в работилница за изграждане на конструкции на тема Лего Майнкрафт.  - Благотворителен семеен фестивал \"Усмихни се\" се провежда в градината на Карин дом в Морската градина в града. Събраните по време на събитието средства ще бъдат използвани за запазването на терапевтична група \"Усмивка\" за деца с комплекси нужди в Карин дом. Повече информация за събитието можете да намерите на  http://smile.karindom.org /. Неделя - на Деня на София,  предлага безплатен урок по английски на открито в парковете \"Възраждане\" (от 14 до 15 часа), \"Св. Петър и Павел\" (от 15.30 до 16.30 часа) и \"Св. Троица\" (от 17 до 18.30 часа). ще зарадва всички деца с безплатни представления по повод Деня на София. Входът ще е свободен и за всички родители, като условието е местата да бъдат резервирани предварително на касата на театъра. Предложението е валидно и за двата салона на театъра – на ул. \"Гурко\" 14 и бул. \"Янко Сакъзов\" 19. Представленията са \"Принцесата и свинарят\" (от 12 ч. в салон \"Гурко\") и \"За граховото зърно и една принцеса\" (от 12 ч. в салон \"Я. Сакъзов\"). - Карето между булевардите\"Мария Луиза\", \"Дондуков\", \"Левски\" и \"Сливница\" ще бъде заето от  фестивалът \"КвАРТал\" , организиран от барчета, ателиета и други организации от тази част на града. -  Алеята на книгата  очаква малки и големи на бул. \"Витоша\" в Деня на София.  Кино, работилници, активности на открито и демонстрации на спортни клубове представят вълнуващия свят на приключенията и изследователските пътешествия в  детския научен център \"Музейко\"  по врене на  Втория детски приключенски фестивал AdventureKIDS  .  - с празнична програма от 10 до 20 часа Музеят на София отбелязва Деня на столицата и две години от откриването на постоянната си експозиция.  - Фестивалът  \"Балканите през Средновековието\"  ще предложи на посетителите възможност да се забавляват и в същото време да научат подробности за живота преди 10 века. Програмата започва в 10 часа в парка на Военна академия и продължава през целия ден, като в неделя закриването е в 17 ч. Билетите са с цена 5 лв. на ден, като децата до 10-годишна възраст влизат безплатно, но само придружени от пълнолетен. Печати, поставяни на входа, ще позволяват на посетителите, които са платили входна такса, да влизат и излизат многократно през деня от зоната на фестивала.  - Тридневният фестивал   в ще премине под под мотото \"Градът е на всички\". На Голямата поляна в Южния парк всички деца са поканени на работилници, изложби и много активности - можете да разгледате програмата  тук .  - в парка на Военната академия, в близост до беседката ще бъде открита изложбата \" Живите динозаври \". Децата ще видят 24 анимирани макета и скелета на динозаври, ще могат да оцветят динозавърска картинка по избор и дори да пояздят динозавър. Посетителите ще могат не само да се насладят на атрактивните праисторически животни, но и да разберат любопитни факти за произхода, живота и навици им, как са отглеждали малките си и как са ловували. Билетите са на цени от 10 лв. за деца и 12 лв. за възрастни и могат да бъдат закупени на място. Изложбата ще отворена всеки ден от 9.30 до 20.30 ч. до 5 ноември. Този уикенд посетителите ще могат да се възползват и от специална отстъпка - всеки посетител на Софийски средновековен фестивал \" Балканите през средновековието \", ще получи отстъпка от 2 лв. от цената на билетите за \"Живите динозаври\". За тази цел трябва да покажат печата или касовата бележка от фестивала на касата на изложбата.  - За Деня на столицата зоопаркът обявява вход свободен.  - В градинката с параклиса пред Българското национално радио на ул. \"Драган Цанков\" 4 от 11 до 12.30 часа ще звучи Джаз за деца. По повод 10-годишнината на Радио София ще звучат песни от джазовата класика и детската съкровищница. Малки и големи импровизатори са поканени да суингират заедно с перкусии, пеене и инструменти. Входът е свободен. - Детска работилница   очаква децата между 16 и 17.30 часа в Регионалния исторически музей в града, входът е свободен. Събитието е в рамките на фестивала  Нощ на музеите , който изобилства и от мероприятия за децата. В двора на къщата на Димитър Георгиади всичко сътворено в Работилницата на 16 септември ще зарадва малки и големи днес от 16 до 17.30 ч., когато ще бъде показана книжката с всички нейни страници, ще бъдат посадени цветята-мечти и посланията на децата ще бъдат изпратени с балони в небето над гарада. Сътворената от децата книжка ще остане в Регионаления исторически музей, а пъстрите саксии с посадени цветя ще допълнят красотата на живописните дворове на къщите на Димитър Георгиади и Христо Г. Данов.  - Как да направите учебните си принадлежности по-красиви, шарени и вълнуващи? От 12 до 14 часа в мол \"Марково Тепе\" децата ще могат да се включат в работилничка за техниката квилинг и ще видят как, с помощта на разноцветни лентички хартия, могат да направят картички, опаковки на подаръци и много други пособия. От 13.30 до 15.30 часа работилничката \"Нарисувай своята мечта\" ще провокира децата. Всички материали са осигурени, а с децата ще работи професионален художник аниматор.  - Под надслов \"Почисти и прочети\" ще се проведе кампанията  \"Стара хартия за нова книга\"  от 10 до 14 ч. на пл. \"Свобода\" пред Съдебната палата, съобщиха организаторите \"Екопак България\" АД и Книжен център \"Гринуич\". Всяко дете, което заведе възрастен придружител с поне 5 кг стара хартия за рециклиране, ще получи нова детска книга по избор, както и подаръци. Децата, занесли допълнителни 5 кг хартия, ще получат втора книжка на екотематика – изданието \"Ти можеш да спасиш планетата\". се провежда за шеста поредна година под организацията на регионалния исторически музей. Посетителите на крепостта ще станат свидетели на възстановки, представящи всекидневни практики, игри и картини от римско време. На специално изградени шатри местни фермери ще предлагат своята продукция, а майстори от различни части на страната ще демонстрират автентични занаяти от епохата на римляните. Свои изделия ще покажат и организации на хора в неравностойно положение. Традиционно римският пазар ще предложи блюда и напитки от римската кухня - риба, леща, овесени ядки, свинско месо, маслини. Познати били и подправки като магданоз, джинджифил, девесил, копър и черен пипер. На трапезата на римляните задължително са присъствали вино или бира. За доброто настроение на гостите на Римския пазар ще се погрижат площадни актьори и разказвачи на истории, а полските студенти, които са на разкопки на Сексагинта Приста, също ще получат своите роли в спектаклите на римския пазар. Входът за римския пазар ще е 1 лв.  - Благотворителен семеен фестивал \"Усмихни се\" се провежда в градината на Карин дом в Морската градина в града. Събраните по време на събитието средства ще бъдат използвани за запазването на терапевтична група \"Усмивка\" за деца с комплекси нужди в Карин дом. Повече информация за събитието можете да намерите на  http://smile.karindom.org /.", "date": "2017.09.15", "title": "С децата в почивните дни (16 и 17 септември)"}
{"url": "http://www.dnevnik.bg/bulgaria/2017/09/15/3042375_prokurorut_iska_12_godini_zatvor_za_akusherkata/", "text": "Прокурорът Николай Христов поиска 12 години затвор при първоначален строг режим за акушерката Емилия Ковачева, обвинена в опит за убийство на новородено. Адвокатът Марияна Даскалова, която представлява родителите на пострадалото дете, поиска най-тежкото наказание - доживотен затвор, както и уважаване на гражданския им иск от 400 хил. лева. Това стана известно по време на заседанието в Софийския градски съд, на което страните представят своите защитни речи. В момента адвокатът на Ковачева Владислав Янев развива своята защитна теза. Очаква се по-късно съдът да се произнесе с присъда. Според прокурор Христов това дело е изяснено и доказано от самото начало. Той определи като евентуална слабост в обвинението това дали съдът ще приеме правната квалификация опит за убийство, или умишлено нанасяне на телесна повреда. По думите му обаче опитът за убийство се извежда от броя удари, нанесени на детето, тяхната сила и продължителност - над 2 часа, както и мястото, на което са нанасяни, а именно жизненоважни части. Освен това експертиза по делото е доказала, че Никол е жива само заради навременната и професионална намеса на лекарите в \"Токуда\". Обясни и причината да иска 12 години с чистото съдебно минало на Ковачева и добрата ѝ личностна характеристика, представена по делото. Вече стана известно, че страните са се отказали от исканата антропологична експертиза, която трябваше да покаже дали именно Ковачева се вижда на записите от камерите. В обясненията си Ковачева, която за пръв път говори пред съда, заяви, че е била изморена във въпросната вечер. Отказа да отговаря на въпроси. Допълни още, че: \"Не си спомням да съм удряла бебето. Не виждам защо ще го правя\". До момента в кратките си изказвания пред медиите Ковачева казваше, че не е удряла бебето. Обвинителният акт срещу Ковачева беше внесен през декември 2015 г. В момента тя е с мярка за неотклонение  гаранция от 1 500 лв.", "date": "2017.09.15", "title": "Прокурорът иска 12 години затвор за акушерката Ковачева, родителите - доживот"}
{"url": "http://www.dnevnik.bg/biznes/2017/09/15/3042377_razhodite_za_transport_i_jilishta_vodiat_inflaciia/", "text": "Потребителските цени са се повишили слабо през август в сравнение с юли и месечната инфлация е 0.1%, показват данни на Националния статистически институт (НСИ). Инфлацията от началото на годината е 1.1%, а спрямо август 2016 г. тя е 1.4%. Данните на националната статистика показват, че поскъпването се дължи основно на разходите за транспорт, които са се повишили с 1.1%, разходите за жилища, вода, електроенергия, газ и други горива, където увеличението е с 0.5%. Също с 0.5 процентни пункта е увеличението при разходите за алкохол и тютюневи изделия.  Според НСИ цените на хранителните продукти, безалкохолните напитки и лекарствените продукти остават на равнището от миналия месец. Същевременно разходите за облекла и обувки през август са намалели с 3.7%. От хранителните продукти най-голямо поскъпване през август има при краставиците с 22.1%, при яйцата с 4.3%, пипера с 3.9% и при млечните масла (3.2%) и маргарина (3.5%). Най-много са намалели цените на дините и пъпешите - с 20.5%, на доматите - с 14.5% и на пресните зеленчуци (зелен фасул, тиквички и патладжани) - с 9.8%.", "date": "2017.09.15", "title": "Разходите за транспорт и жилища водят инфлация през август"}
{"url": "http://www.dnevnik.bg/kultura/2017/09/15/3034722_otkus_ot_shapkata_na_miteran_na_antoan_loren/", "text": "Антоан Лорен (1970) е автор на шест романа, първият от които \"Другаде, ако съм там\" излиза през 2007 г. и печели наградата \"Дрюо\". Световна известност му носят \"Шапката на Митеран\" (2012), отличен с наградите \"Ландерно\" и \"Рьоле\", и \"Жената с червеното тефтерче\" (2014), преведени на двайсетина езика и оглавили класациите за най-четени френски книги във Великобритания, САЩ и Германия. И двата романа са филмирани, а по излезлия през 2016 г. \"Френска рапсодия\" британската телевизия подготвя сериал. Една увлекателна и неотразима история, която се развива бързо и без усилие, прехвърля се от един герой на друг и ни представя най-същественото в тях с малко думи и удивителна жизнерадост. Evening Post Едно от удоволствията от тази книга е, че тя е вашето тайно откритие – попаднали сте на четиво, за което никой никога не е чувал преди. Тази книга е като шапката на Митеран, а вие сте един от героите, на които тя носи късмет. The Guardian \"Вярвам в силите на духа\" – заявява в последното си новогодишно поздравление към френския народ тежко болният Франсоа Митеран. На същите тези сили се позовава вероятно и Антоан Лорен, превръщайки шапката на президента във вълшебна пръчица. С толкова мек хумор и толкова вълшебна, че от заклет читател на десния вестник \"Фигаро\" един от героите на този очарователен роман става верен последовател на левия \"Либерасион\". Леко и умно четиво, идеално за летните месеци. Le Figaro Секретарката донесе кроасани и варени яйца, покрити с нещо като скиорски шапчици. Даниел предположи, че тези плетени на една кука дантели би трябвало да поддържат температурата. Ще трябва да сподели това с Вероник. Жан-Бернар Демоан седеше срещу него, и той в широко бяло кожено кресло. Бяха близо до прозореца на осемнайсетия етаж на сградата на \"Сожетек\", долу се виждаше Париж. Подобна височина неминуемо подхранваше чувство за превъзходство у собственика на такъв офис. – Да започваме, рече Демоан и рязко свали бонето на едно от яйцата пред себе си. – Много държа да бъдат сварени както трябва, продължи с усмивка. А-ха, това е, значи, помисли си Даниел и си спомни: беше чувал, че не бива да се срязва горната част на яйцето с нож, както правеше вкъщи, а с лъжичка да се напука черупката. Отметна бонето и атакува. – Даниел, няма да увъртам. Вашият анализ на състоянието на финансовия отдел наистина ме впечатли. Даниел понечи да отговори по най-смирен начин, но не успя. – Не казвайте нищо, изрече Демоан, няма нужда от излишна скромност, нито от изискани комплименти помежду ни. Кафе? Директорът му напълни чашата. Ако преди няколко дни някой му беше казал, че Демоан ще му сипва кафето – на него, дето обикновено чакаше пластмасовата чашка да изскочи от автомата на седмия етаж Демоан топна рогчето на кроасана в своята чаша и дъвчейки, като истински гадател описа бъдещето на Даниел. – Така... Разбирам от хора, започна той със самочувствието на човек, който притежава офиси на високите етажи на кулата, от хора и от управление, добави замечтано, в нашия занаят рядко стават изненади, преценявам човека още първата година, е, после може да има или да няма развитие, но изненади – едва ли, следите ли мисълта ми? С пълна уста, Даниел кимна, потвърди, че следи. Демоан властно му напълни чашата – Кафето е много важно нещо, рече, Балзак го е пиел с литри, вие, разбира се, сте чели Балзак. – Разбира се, потвърди Даниел, който никога не беше чел Балзак. – Вие сте младеж, у когото има доста заложби, защо не заемете някакъв по-висок пост в \"Сожетек\"? Трябва да заемате длъжност според качествата си. – Длъжност, промърмори Даниел, искате да кажете, че – Малтар е глупак, прекъсна го Демоан, то е очевидно, но поради причини, които не ви засягат, а на мен хич не ми харесват, съм принуден да оставя Малтар. За благодарност обаче искам да ви направя финансов директор. Даниел го погледна, кроасанът му увисна над чашата кафе. Даниел, предлагам ви да оглавите финансовия отдел на \"Сожетек\" в провинцията. Знам, че живеете в Париж, но това е единственото, което мога да ви предложа. Пиер Маркуси, който заемаше длъжността в Руан, напуска по здравословни причини, макар още да не е оповестено официално. Можете да започнете от януари. Шапката. Само шапката бе причината за последните събития, разтърсили живота му. Даниел беше убеден, че е така. Откакто тя се появи на главата му, той сякаш получи имунизация за всички мъки на всекидневния живот. Нещо повече, тя изостри ума му и го насърчаваше да взема капитални решения. Без нея никога не би посмял да говори на Малтар, както му бе говорил на съвещанието. Никога нямаше да попадне на осемнайсетия етаж, за да закусва варени яйца с Демоан. Някак смътно усещаше, че нещо от Президента бе останало в шапката, нещо нематериално, някакви микрочастици сякаш ѝ вдъхваха способността да променя съдбата. Благодаря, прошепна, обръщайки се колкото към шапката, толкова и към 40__прекия си началник. – Значи, приемате? – попита Демоан, довършвайки кроасана. – Приемам, отвърна Даниел и го погледна в очите. – На добър час, подаде му ръка Демоан. После посегна към едно яйце без шапчица. Такова за вас няма, усмихна се. Почука с дръжката на лъжичката, проби малка дупчица, обърна яйцето и повтори операцията от другата страна, наведе глава и го изпи. Всяка сутрин – по едно сурово яйце. Това е едно малко удоволствие – с почти извинителен тон изрече Жан-Бернар Демоан.", "date": "2017.09.15", "title": "Откъс от \"Шапката на Митеран\" на Антоан Лорен"}
{"url": "http://www.dnevnik.bg/bulgaria/2017/09/15/3042383_jenite_v_trudosposobna_vuzrast_sa_po-aktivni_ot_mujete/", "text": "Жените в България между 25 и 64 години много по-често са участвали от мъжете в придобиването на допълнително образование или обучение. Това показват данните на Националния статистически институт (НСИ). Изследването на образованието и обучението на възрастни се провежда веднъж на 5 години във всички държави-членки на Европейския съюз. Наблюдението е проведено в България през периода 18 ноември 2016 г. - 15 януари 2017 г., като е обхванало общо 4812 домакинства. Изследването на образованието и обучението за възрастни се провежда за трети път в България. Формално образование и обучение Във формално образование през последните 12 месеца са записани близо 114 хил. души, или 2.9% от населението между 25 и 64 години. В сравнение с предходната вълна на изследването, проведено през 2011 г., се наблюдава повишение с 16.7 хил. души. Жените в изследваната възрастова група по-често са участвали във формалното образование, отколкото мъжете. Малко повече от 62 хил. жени са решили да придобият нови знания, докато мъжете са с 10 хил. по-малко. Във формалното образование или обучение най-висок е дялът на записаните за придобиване на магистърска степен - 53.1 хил. души, или 46.6% от всички записани. Неформално образование и обучение Според резултатите от изследването 891 хил. души на възраст 25-64 години са участвали в поне едно неформално обучение през последните 12 месеца. По този показател се отчита спад с 2 процентни пункта спрямо предходното проучване. Най-активни са мъжете и жените между 35 и 44 години. Всеки трети завършил висше образование и всеки пети със средно се е включил в някакво неформално обучение. Общо 31.6% от участвалите са трудово заети, уточняват от НСИ. Най-висок е дялът на обученията на работното място - 59%, следвани от семинари или работни срещи с обучителен характер - 25.4%, курсове – 13.7%, и частни уроци – 2%. Участниците в неформалното обучение са посочили повече от една причина за участието си, като най-голям е дялът на желаещите да извършват работата си по-добре - 70.8%, следван от задължените за участие, наложено от работодателя – 51.2%. Средната сума, отделена за неформално обучение от един човек е 25.9 лв. Самостоятелно обучение Малко над 2 млн. души на възраст между 25 и 64 години пък са участвали в някакъв тип самостоятелно обучение. И по този показател жените са по-активни от мъжете - съответно 52.5 и 49.1%. Близо 70% от самостоятелно обучаващите се са заявили, че са използвали основно компютър и интернет за тази дейност. С 5% по-малко е дялът на телевизията и радиото. Малко повече от половината анкетирани са уточнили, че разчитат на печатни материали за придобиване на нови знания. През последните 12 месеца 223.5 хил. души на възраст 25-64 години са потърсили информация за възможностите за образование и обучение, като жените са по-активни от мъжете - съответно 6.7 и 4.6%. 11.5% от населението на тази възраст е заявило нужда или желание за определено обучение, но не са успели да го получат. Основните пречки са липсата на свободно време и твърде високата цена на образователната програма. Посещават ли културни събития българите Близо половината от участвалите в изследването са заявили, че не са посетили нито едно културно събитие през последната година. Най-посещавани пък са концертите и театралните пиеси, следвани от кино прожекциите. През последните 12 месеца 53.1% са прочели поне една книга през свободното си време, като този дял бележи ръст от 4.2 процентни пункта спрямо 2011 г. Мъжете, прочели поне една книга през свободното си време, са 45.1%, а жените - 61.2%. Почти половината от населението между 25 и 64 години чете вестници, включително електронни издания, всеки ден или почти всеки ден. Мъжете са малко по-активни от жените в това отношение.", "date": "2017.09.15", "title": "Жените в трудоспособна възраст са по-активни от мъжете в търсенето на допълнително обучение"}
{"url": "http://www.dnevnik.bg/gradska_sreda/2017/09/15/3042372_obshtinata_e_na_put_da_ogranichi_skorostta_v_centura/", "text": "Столичната община планира да въведе ограничение на скоростта на движение на автомобили в центъра на София до 30 км в час. Предложението беше прието от комисията по транспорт, без да бъдат показани анализи за очаквания ефект от ограничението. С уговорката, че такива ще бъдат показани, съветници одобриха точката. Предвижда се ограничението от 30 км в час да бъде въведено в зоната между улиците \"Алабин\" и \"Леге\" и булевардите \"Христо Ботев\" и \"Васил Левски\". Това ще бъде т.нар. \"успокоена зона\" за движение, като в карето ще бъдат изградени и велоалеи. Ограничението няма да обхваща самите булеварди, а само малките улици района. Обособени ленти за велосипеди ще бъдат изградени и по булевардите \"Овча купел\" и \"Монтевидео\". Предложението за въвеждането на \"успокоена зона\" ще бъде гласувано от Столичния общински съвет на следващото му заседание на 28 септември. Идеята за въвеждане на ограничение на скоростта в центъра на София е част от мерките в  програмата на Столичната община за контрол на качеството на въздуха , която беше приета през април. По време на обсъждането в комисията днес независимият общински съветник Прошко Прошков се усъмни, че общината има техническата възможност да контролира спазването на ограничението.  В подкрепа на тази зона няколко пъти се обявиха кметът на София Йорданка Фандъкова и главният архитект Здравко Здравков. Общинските съветници от опозицията обаче не сметнаха, че са направени достатъчно задълбочени анализи за ефектите от забрана за автомобили в участъка. Основният проблем според тях е, че в зоната попада пространството пред Съдебната палата. Ежедневно мястото е изключително натоварено, като има и стоянки за таксита. Според предложението там трябва да се движат само трамваи.", "date": "2017.09.15", "title": "Общината е на път да ограничи скоростта в центъра на София до 30 км в час"}
{"url": "http://www.dnevnik.bg/bulgaria/2017/09/15/3042384_generalniiat_prokuror_na_rusiia_jurii_chaika_shte/", "text": "Генералният прокуор на Русия Юрий Чайка пристига на посещение на българския си колега Сотир Цацаров следващата седмица, потвърдиха за \"Дневник\" източници от прокуратурата. Визитата може да е още в понеделник, но официално съобщение от прокуратурата няма. Гостуването на Юрий Чайка на българската прокуратура е отговор на посещението на Цацаров в Москва през лятото, което остана неясно за повода и водените разговори, коментираха запознати. Според запознати гостуването на Юрий Чайка у нас ще продължи три дни. По-късно неофициално от държавното обвинение заявиха, че официална информация за визитата ще има следващата седмица. Юрий Чайка е сочен за безпрекословен довереник на Путин, който не предприема никакви стъпки без съгласуване с президента. Преди две години беше разобличен от Фонда за борба с корупцията на Алексей Навални в притежания на имущество от семейството му надхвърлящо многократно доходите. Генпрокурорът Чайка  обвини западни специални служби за филма на Навални,  но на практика не опроверга разкритията. Тогава депутати от Думата се хвърлиха в защита на генпрокурора, докато Путин замълча. А наблюдатели изтълкуваха мълчанието на Путин като разклащане на поста на Чайка, но прогнозите им не се сбъднаха. В сътрудничество с Фонда за борба с корупцията \"Дневник\" разпространи на български език филма на Навални:", "date": "2017.09.15", "title": "Генералният прокурор на Русия Юрий Чайка ще гостува на Цацаров"}
{"url": "http://www.dnevnik.bg/photos/2017/09/15/3041834_fotogaleriia_sportni_avtomobili_i_esenen_shik_s_ralf/", "text": "Времената, когато облеклата и супермоделите бяха достатъчна атракция на модния подиум отминаха, показа приключилата Седмица на модата в Ню Йорк. След танците на подиума от Desigual и пърформънсите на китайския артист Лиу Болин, Ралф Лорън комбинира дефилето си с изложение на спортни автомобили.", "date": "2017.09.15", "title": "Фотогалерия: Спортни автомобили и есенен шик с Ралф Лорън"}
{"url": "http://www.dnevnik.bg/evropa/2017/09/15/3042412_evrosujuzut_planira_da_uvelichi_danucite_na_internet/", "text": "Европейските министри на финансите ще обсъдят на неофициалната си среща днес и утре в Талин промени в регламентите с цел да бъдат увеличени данъците на многонационални интернет компании като \"Гугъл\" (Google) и Амазон (Amazon), става ясно от документ, станал достояние на \"Ройтерс\" и цитиран от БТА. Онлайн гигантите са изправени пред  нарастващ натиск в Европа  заради плащаните от тях ниски данъци, но страните често се затрудняват да увеличат налозите поради съществуващите регламенти, ограничаващи облагането до страните, където те присъстват физически. Сегашната законова рамка облагодетелства цифровите компании спрямо останалите и лишават държавите от ценни постъпления, се казва в документ на естонското председателство на ЕС, подготвен за неформалната среща на финансовите министри в Талин.  Документът предлага реформа на международните данъчни закони, за да се промени схващането за \"постоянно установяване\", така че дигиталните компании да бъдат облагани там, където създават приходи, а не само в страните, където се намира данъчната им централа. В търсене на обща позиция В началото на месеца Естония, която е ротационен председател на ЕС, е изпратила писмо до другите 27 страни членки, в което посочва, че \"международните данъчни регламенти са остарели и вече не могат да отговорят на предизвикателствата на цифровизацията на икономиката\", информира \"Франс прес\". Според дневния ред на срещата обсъждането на корпоративните данъци ще се състои утре сутринта. В писмото си от четири страници, станало достояние на АФП, Естония призовава страните членки да постигнат обща позиция до заседанието на министрите на финансите от ЕС през декември, която после ще бъде предоставена на Организацията за икономическо сътрудничество и развитие (ОИСР), за се постигне по-глобално решение.  На срещата Франция и Германия ще направят ново предложение за облагането с данъци на интернет гигантите, така че те да имат \"справедлив принос\" към държавните финанси в страната, откъдето получават приходи. Това съобщи в края на август френският министър на финансите Брюно Льо Мер. Предложението за ново данъчно облагане на Гефа (Gafa) - акроним за четирите най-големи интернет гиганта \"Гугъл\" (Google), \"Епъл\" (Apple), \"Фейсбук\" (Facebook) и \"Амазон\" (Amazon) - ще бъде представено утре на срещата на министрите на финансите в Талин. \"Ще предложим да се вземе като отправна основа оборотът на големите групи, въз основа на което да се определи равнище на данъчно облагане, така че тези компании да плащат необходимото в хазните на европейските страни, където правят печалби\", посочи той. Необходимо е обаче да бъдат убедени другите европейски страни да се присъединят към инициативата,  най-вече Ирландия , която с корпоративния си данък от около 12.5 на сто привлича много от филиалите на гигантите на цифровизацията, отбеляза френският министър. Големите интернет компании, повечето американски, са шампиони на данъчната оптимизация благодарение на финансови механизми, които свеждат до минимум данъците им, отбелязва АФП.", "date": "2017.09.15", "title": "Евросъюзът планира да увеличи данъците на интернет гигантите"}
{"url": "http://www.dnevnik.bg/zelen/2017/09/15/3042394_video_chisto_beli_jirafi_se_razhojdat_iz_keniia/", "text": "Двойка изключително редки бели жирафи бяха заснети на територията на резервата Ишкабини Хирола в окръг Гариса, Кения. Липсата на окраска се дължи на генетична мутация, наречена лейкизъм. За разлика от албинизма, който афектира пигментацията на всички органи в тялото, тя засяга само кожата. Лейкизмът не застрашава здравето на животните, но ги прави по-забележими. Жирафите, майка и дете, са забелязани от местни жители в началото на юни и са били заснети от служителите на резервата. На територията на Хирола живее още едноименната антилопа (или бубал на Хънтър) - една от най-редките и застрашени в света. Жирафите също са заплашени от изчезване, предупредиха еколози в края на миналата година. Повече от половината новородени жирафчета не оцеляват отвъд 6-месечна възраст. Най-високият бозайник няма страх от хората, което го прави лесна жертва за лов и бракониерство. Той имат и естествени врагове като лъвове и хиени.", "date": "2017.09.15", "title": "Видео: Чисто бели жирафи се разхождат из Кения"}
{"url": "http://www.dnevnik.bg/biznes/2017/09/15/3042452_agenciiata_po_hranite_se_pohvali_s_leten_sezon_bez/", "text": "Въпреки сериозно увеличения брой туристи и рекордно високите температури, летният сезон приключи успешно без нито едно регистрирано масово хранително отравяне, отчете Българската агенция по безопасност на храните (БАБХ). Ведомството съобщи, че за периода от 2 юни до 10 септември Областните дирекции по безопасност на храните във Варна, Бургас и Добрич са извършили общо над 4100 проверки, извън текущия официален контрол. След тях са съставени общо 160 акта и са издадени 369 предписания. Близо 1 тон храни са възбранени и насочени за унищожаване. Инспекторите са затворили 22 търговски обекта, основно заради несъответствия в материално-техническата база, неправилно съхранение на храни, съхранение на готови за консумация храни заедно със суровини, незадоволителна хигиена и извършване на дейност без издадено удостоверение за регистрация. Един обект на територията на бургаската дирекция по храните е заличен за системни нарушения и неизпълнение на заповед за спиране експлоатация. Инспекторите са установили още пропуски в записите в системите за управление на безопасността на храните, съвместното съхранение на различните групи храни, изискващи различен температурен режим, пропуски в етикетирането и извършване на неразрешена според удостоверението за регистрация на обекта дейност или обект без регистрация по смисъла на Закона за храните.", "date": "2017.09.15", "title": "Агенцията по храните се похвали с летен сезон без масови хранителни отравяния"}
{"url": "http://www.dnevnik.bg/sviat/2017/09/15/3042461_kipur_planira_da_zabrani_plashtaniiata_v_broi_nad_10/", "text": "Кипър планира да забрани трансакциите в брой на стойност над 10 000 евро, съобщава в. \"Сайпръс мейл\". Финансовото министерство подготвя закон, който ще криминализира плащанията в брой на суми над 10 000 евро, а предвидените глоби достигат до 10 процента от стойността на трансакцията. Представител на министерството потвърди, че проектът ще бъде представен на кабинета до края на месеца. Щом бъде одобрен от правителството, ще бъде внесен в парламента за гласуване.  Цитираният представител отбеляза, че Кипър няма друг избор освен да хармонизира законодателството си с това на ЕС. Става въпрос за директива на ЕС от 2015 г. за борба с прането на пари и финансирането на тероризъм и организирана престъпност, отбелязва изданието. \"Ако не направим това, оставаме уязвими спрямо твърдения, макар и неоснователни, че Кипър остава рай за прането на пари\", отбеляза той. В момента в Кипър няма лимит за стойността на трансакциите в брой. /БТА", "date": "2017.09.15", "title": "Кипър планира да забрани плащанията в брой над 10 000 евро"}
{"url": "http://www.dnevnik.bg/sport/2017/09/15/3042413_prezidentut_na_barselona_obiavi_che_mesi_e_prepodpisal/", "text": "Звездата на \"Барселона\" Лионел Меси  е подписал нов договор до 2022 г., обяви президентът на тима Жозеп Мария Бартомеу. Той допълни, че контрактът на аржентинския футболист вече е влязъл в сила. Това е вторият случай, в който от клуба твърдят, че Меси е преподписал. През юли беше обявено, че петкратният носител на \"Златната топка\" се е обвързал с \"Барселона\" до лятото на 2021 г. И в двата случая липсва официално потвърждение.  \"Ще публикуваме официална снимка с подписването на новия договор с Меси, но няма нужда да се бърза. Надяваме се това да се случи преди края на годината\", каза Бартомеу пред каталунската телевизия 8TV. Президентът на \"Барселона\" обясни, че бащата на Лионел Меси - Хорхе Меси, е подписал договора от името на аржентинския футболист. Той допълни, че са подписани още споразумения с \"Фондация Меси\" и върху имиджовите правата на играча. \"Не е нужно Меси да подписва договора, след като баща му стори това. В момента той (Меси) играе под новия контракт, който е налице от миналия сезон. Договорът важи до 2022 г. и ако иска да играе на новия \"Камп ноу\", може да го поднови. Няма по-добър тест за отдадеността на Меси от това да го виждаме да играе за \"Барселона\", допълни Бартомеу. Проектът за модернизиране на \"Камп ноу\" е разработен, като се очаква новият облик на стадиона да бъде готов до май 2022 г. Каталунците ще инвестират близо 600 милиона евро, като капацитетът ще бъде увеличен от 98 хиляди до 105 хиляди места.", "date": "2017.09.15", "title": "Президентът на \"Барселона\" обяви, че Меси е преподписал до 2022 г."}
{"url": "http://www.dnevnik.bg/bulgaria/2017/09/15/3042475_slavi_trifonov_shte_tursi_bulgari_koito_da_zameniat/", "text": "Водещият на телевизионно предаване и инициатор на референдума за промяна в избирателната система Слави Трифонов обяви, че започва да търси \"талантливи, квалифицирани и морални българи\", които могат да управляват страната, се казва в разпространена от пресслужбата на предаването позиция. \"Ще направя всичко възможно и започвам от днес да търся такива българи. Ще ги намеря. Ще ви ги представя. И вие сами ще решите дали искате тези българи да заместят сегашната политическа класа\", казва Трифонов. Според него сегашната политическа класа е доказала и доказва ежедневно, своята некадърност и неморалност. \"Референдумът продължава и това продължение неминуемо ще доведе до отвоюване от страна на народа на гражданските му права\", посочва още Трифонов. Профилът на водещия в микроблог мрежата е току-що създаден и това е първата му публикация. В съобщението има връзка и към  профила на Слави Трифонов във \"Фейсбук\" , който също е новосъздаден. Досега там съществуваше страница на предаването, но не официална страница на самия водещ.", "date": "2017.09.15", "title": "Слави Трифонов ще търси българи, които да заменят политическата класа"}
{"url": "http://www.dnevnik.bg/bulgaria/2017/09/15/3042477_goliamata_nagrada_v_lotariiata_s_kasovi_belejki_tazi/", "text": "Националната агенция за обяви, че след седмица ще започне второто издание на лотарията с касови бележки. участниците ще могат да регистрират всички касови бележки, издадени след 1 януари 2017 г. Голямата награда в тазгодишното издание е 50 хил. лв., а данъчните обещават, че всеки месец ще дават 2 хил. лв. на един изтеглен, регистрирал печеливш фискален бон. Всяка седмица някой ще печели и предметна награда на стойност близо хиляда лева. и освен касовата си бележка, запазили и регистрирали бележката от ПОС терминала, информират още от НАП. Право да участват в данъчната лотария имат всички български граждани, навършили 14 години, които регистрират фискалните си бонове в интернет на  специално създадения сайт . Въвеждат се данни за стойността на покупката, датата и часа, в който е издадена касовата бележка. Няма ограничения за минимална или максимална стойност на покупките. Приходната агенция  постави началото на лотарията с касовите бележки през 2016 г . В рамките ѝ бяха регистрирани над 51 млн. касови бележки на стойност над 670 млн. лв., а  големият победител получи лек автомобил  след регистриране на бележка от 1.80 лв.", "date": "2017.09.15", "title": "Голямата награда в лотарията с касови бележки тази година ще е 50 хил. лв."}
{"url": "http://www.dnevnik.bg/detski_dnevnik/2017/09/15/3042389_stolichnata_obshtina_tursi_dobrovolci_koito_da_pomagat/", "text": "Екипът на програма \"Зелена София\" на Столичната община набира доброволци, които да помагат на учениците от три училища да преминават безопасно през пешеходните пътеки в районите им. Инициативата \"Пеша на училище\" ще се проведе от 18 до 22 септември в около 2 СУ \"Акад. Емилиян Станев\", 96 СОУ \"Лев Николаевич Толстой\" и 138 СУ \"Проф. Васил Златарски\". В дните на провеждането на кампанията доброволците ще спират движението на автомобили през пешеходните пътеки в часовете между 07:00 и 08:30. Трите училища са избрани съвместно с дирекция \"Сигурност\" към Столичната община, след като било установено, че до достъпа до тях е затруднен за пешеходците, заради тесни тротоари, паркирали автомобили или ремонти. Доброволците ще могат да избират в района на кое училище да се включат. Ще им бъдат раздадени светлоотразителни жилетки и стоп палки с изображението на танцуваща зебра от едната страна, за да привличат вниманието на шофьорите. От \"Зелена София\" планират през пролетта да инициират кампания, в която ще насърчат родителите да водят децата сина училище без автомобили в продължение на една седмица. Всеки, който има желание да се включи в кампанията \"Пеша на училище\" може да го заяви на имейл  info@sofiagreen.bg  или на страницата  \"Зелена София\" във \"Фейсбук\" .", "date": "2017.09.15", "title": "Столичната община търси доброволци, които да помагат на ученици да пресичат през пешеходни пътеки"}
{"url": "http://www.dnevnik.bg/regioni/2017/09/15/3042494_kmetut_na_panagjurishte_obiavi_bedstveno_polojenie/", "text": "Кметът на община Панагюрище Никола Белишки издаде заповед, с която обяви бедствено положение в града и в още седем села в околността. Това се налага заради продължителното засушаване през летните месеци и невъзможността за подаване на нормално количество вода през магистралния водопровод на село Злокучене, съобщават от общината. Бедственото положение обхваща селата Бъта, Баня, Оборище, Елшица, Левски, Поибрене и Попинци. Според Белишки то се налага с цел недопускане на рискове за здравето и живота на жителите на общината. Той уточни още, че се налагат неотложни аварийно-възстановителни работи на централния водопровод. Кметът на Панагюрище подчерта, че заради невъзможността за водоподаване поради множеството аварии на магистралния водопровод се е стигнало до остър недостиг на вода за питейно-битови нужди. \"Използваният магистрален водопровод на село Злокучене е крайно амортизиран, с множество течове по трасето и постоянни аварии, поради което по него не достига необходимото количество вода до Панагюрище и околните села\", заявява Белишки. По думите ми през последните 3 дни е имало четири много тежки аварии, а за последните 10 дни – общо 16. Срокът на бедственото положение е до 11 ч. на 21 септември. До тогава е предвидено да се направи авариен ремонт на магистралния водопровод. До нормализиране на водоснабдяването в общината ще се доставя вода от откритите водоизточници в района, а при невъзможност - чрез водоноски.", "date": "2017.09.15", "title": "Кметът на Панагюрище обяви бедствено положение"}
{"url": "http://www.dnevnik.bg/zelen/stil_na_jivot/2017/09/15/3042478_federaciiata_po_rafting_nastoia_magistrala_struma_da/", "text": "От Българска федерация по рафтинг настояват двете платна на автомагистрала Струма да минават извън Кресненското дефиле. Членовете на сдружението са изпратили днес официално становище до Министерство на околната среда и водите и Агенция \"Пътна инфраструктура\" с настояване да преосмислят решението си по казуса, съобщават членовете в съобщение до медиите. Декларацията им е подкрепена от още дванайсет спортни и туристически сдружения. Като мотив за искането си те обясняват, че това е единственото благоприятно решение за рафтинга. Всяко друго решение - магистралата да минава през Кресненското дефиле ще доведе до: – затруднение и невъзможност да се практикува спорта рафтинг; – промяна на естественото корито на реката и дефилето; – спиране на достъпа до трасето. От федерацията са обезпокоени, че тези обстоятелства ще доведат до невъзможност за осъществяване на пълноценни тренировки, организиране на състезания и опасност за живота на спортуващите. \"Река Струма в частта на Кресненското дефиле предлага уникални възможности за практикуване на спорта на национално, европейско и световно ниво. От изключителна значимост са състезанията, които се организират ежегодно като държавни и европейски първенства,\"изтъкват още от сдружението. По думите им от 20 години таим идват над 20 000 любители годишно, което се отразява изключително благоприятно на община Кресна и Симитли, и дава възможност на населението да си подсигурява постоянен доход. Районът предлага много добри условия и възможности за развитието и на други спортове като кану и каяк в бързи води, посочват още практикуващите рафтинг.", "date": "2017.09.15", "title": "Федерацията по рафтинг настоя магистрала \"Струма\" да не минава през Кресненското дефиле"}
{"url": "http://www.dnevnik.bg/sport/2017/09/15/3042525_cska_1948_privleche_pochti_za_bez_pari_emil_gurgorov/", "text": "\"ЦСКА 1948\" привлече полузащитника Емил Гъргоров. 36-годишният състезател ще бъде в отбора до Нова година, обявиха от клуба пред \"Дневник\". \"Един от най-големите любимци на червената публика се завръща в армейския клуб, за да помогне на отбора да извърви честния път към върха\", се казва в сайта на клуба, състезаващ се в Трета лига. Там Гъргоров е представен като \"легендарен полузащитник\". Гъргоров, който три пъти е ставал шампион в българското първенство, преговаряше с елитния \"Септември\", но не успя да се договори с ръководството. Изпълнителният директор на \"ЦСКА 1948\" Добрин Гьонов каза пред \"Дневник\", че полузащитникът е направил \"изключително голям компромис\", като се е съгласил да играе в отбора. \"Договорът му е за зимата, до края на полусезона. След това ще преговаряме отново, но не искаме да го задържаме, ако си намери клуб, който да му даде по-добри условия. В момента сме си взаимно полезни - той идва след дълга контузия и идва да ни помага, а ние му даваме възможност да играе и да бъде забелязан\", каза Гьонов. По думите му Гъргоров идва \"почти за без пари\", като заплатата му ще е \"съвсем малко по-голяма от възнагражденията на останалите в отбора\". \"Той го прави заради отбора и заради Вальо Илиев (Валентин Илиев е треньорът на \"ЦСКА 1948). В последния месец Гъргоров тренира с нас\", добави Гьонов. \"ЦСКА 1948\" представя себе си като отбор на привържениците на ЦСКА. Ръководството твърди, че клубът се самоиздържа чрез членски внос, дарения от фенове и от серията спонсорски договори, подписани това лято. Отборът е начело в Югозападната Трета лига с 13 точки, като е с една пред \"Вихрен\", \"Банско\", \"Хебър\" и \"Септември\" (Симитли).", "date": "2017.09.15", "title": "\"ЦСКА 1948\" привлече \"почти за без пари\" Емил Гъргоров до Нова година"}
{"url": "http://www.dnevnik.bg/photos/2017/09/15/3041506_fotogaleriia_na_proshtavane_s_kasini_-_niakolko/", "text": "Мисията \"Касини-Хюйгенс\", започнала през 80-те години на миналия век като проект за засилване на връзките между NASA и Европейската космическа агенция (ESA), приключва в петък. След две десетилетия, прекарани в космоса, сондата \"Касини\" (Cassini) - един от най-сложните роботи, изпращани в междупланетното пространство, ще прекрати днес съществуването си, като изгори в атмосферата на Сатурн. За 13 години работа в орбита тя направи стотици хиляди снимки, от които \"Дневник\" представя няколко от тях, за да припомни, че \"Касини-Хюгенс\" ни разкри един свят, който човечеството никога не е виждало толкова детайлно.", "date": "2017.09.15", "title": "Фотогалерия: На прощаване с \"Касини\" - няколко паметни снимки"}
{"url": "http://www.dnevnik.bg/sviat/2017/09/15/3042501_turciia_i_ukraina_si_prehvurliat_otgovornostta_za_12/", "text": "Дванадесет мигранти от Северна Африка пътуват между Истанбул и Одеса в последните седем седмици, тъй като нито една страна не желае да ги приеме. Те се намират на борда на ферибот на датската компания DFDS, съобщава агенция \"Ройтерс\". \"Имат уклон към насилие и агресия и са заплашвали да скочат през борда, така че нямаме алтернатива, освен да ги държим заключени в кабините\", казва говорител на DFDS. Компанията е наела турски охранители и е поканила представители на ООН да разпитат мъжете, сред които предполагат, че има шестима мароканци и четирима алжирци, произходът на другите двама е неизвестен. Датското външно министерство преговаря с Турция, Украйна и, тъй като фериботът плава под литовски флаг, с Вилнюс. \"Проблемът може да бъде решен. Нужно е само бързо решение от Анкара или от Киев\", казва източник на \"Ройтерс\" от датското външно министерство. Говорител на украинската гранична полиция обяснява, че мъжете искали да минат от Турция в Румъния, но се качили на грешния ферибот и се озовали в Украйна, която няма да ги приеме, тъй като нямат документи. \"Проблемът е, че Турция не ги иска, а трябва да ги вземе, защото са тръгнали от там\", каза той и добави, че според двустранно споразумение, страната, която е довела такива лица, трябва да ги върне обратно. От турското външно министерство заявиха, че всички отговорни институции следят случая. Датската фериботна компания смята, че младите мъже са успели да се скрият в превозно средство, качено на ферибота. Според нейни представители най-доброто решение би било Анкара или Киев да приемат мъжете; или идентичността им да се установи и да бъдат пратени обратно в родните си държави. \"Абсолютно безсмислено е ние да се занимаваме с това\", гласи изявление на фирмата. \"Отговорността е на граничните власти, а не на една транспортна компания\".", "date": "2017.09.15", "title": "Турция и Украйна си прехвърлят отговорността за 12 мигранти, блокирани в Черно море"}
{"url": "http://www.dnevnik.bg/sviat/2017/09/15/3042498_emirut_na_katar_e_gotov_da_pregovaria_s_arabite_merkel/", "text": "Катар е готов да седне на масата за преговори, за да сложи край на спора със страните от Персийския залив. Това каза шейх Тамим бин Хамад ал Тани по време на посещение в Берлин, където разговаря с германския канцлер Ангела Меркел. \"Знаете, че  над сто дни има Катар е обсаден ,\" каза Ал Тани на обща пресконференция. \"Говорихме за готовността на Катар да седне и да реши проблема.\" В момента посредник между страните е Кувейт, а Съединените щати също предложиха да поемат подобна роля. В. \"Ханделсблат\" писа в четвъртък, че освен от икономически проекти емирът е примамен в Берлин и от надеждата, че Меркел ще предложи помощ в кризата. Канцлерът обаче каза само, че е притеснена от липсата на решение и че поддържа усилията на посредниците. От друга страна Меркел, цитирана от в. \"Абендблат\" и ДПА, критикува Доха, като обяви, че с наближаващото световно първенство по футбол през 2022 г. е необходимо страната да предприеме реформи в правата на работниците на строителните площадки. \"Искаме  гастарбайтерите  да получават по-добри грижи,\" каза Меркел в петък след срещата си с Ал Тани. \"В Катар тече процес на реформи и ми се иска той да продължи.\" В предизборния си дебат с Мартин Шулц по-рано този месец тя каза, че не смята за добра идея провеждането на шампионата в Катар.", "date": "2017.09.15", "title": "Емирът на Катар е готов да преговаря с арабите, Меркел поиска от Доха реформи"}
{"url": "http://www.dnevnik.bg/razvlechenie/2017/09/15/3042446_koga_kude_kakvo_na_zapochvashtiia_dnes_kvartal_festival/", "text": "Докато в Пловдив се вихри  тринайсетата \"Нощ\" на музеите и галериите , София отбелязва патронния си празник 17 септември със собствен градски фестивал този уикенд. Десетки галерии, ателиета, барчета и организации, населяващи района на стария Еврейски квартал обединяват сили за второто издание на \"КвАРТал фестивал\", за да покаже, че зоната между и около булевардите \"Дондуков\", \"Мария Луиза\", \"Сливница\" и \"Левски\" може да е културното сърце на София. Над 70 са местата, които подготвят специални събития от днес до неделя. Освен с Дома на киното, Минералните бани, Синагогата, църквата \"Света Параскева\", районът може да се похвали със все повече студиа, магазини и заведения, намерили дом в старите софийски къщи. Няколко тура - архитектурен, исторически, еврейски, гурме, графити и алтернативен (последният е платен и включва стартов пакет указания) - ще покажат скритите забележителности на мястото. Онези, които предпочитат да шляят сами обаче,  е официалният инфо център на \"Квартал\", където освен прожекции, ще има и откриващото с музикалния проект Groovy Sessions тази вечер. В двора на  12 ще се състоят две други големи музикални събития - концерт  на алтернативната група Black Swells  (събота 16.09) и хип-хоп изпълнителите  Жлъч  и Гена в неделя от 19.30 ч., а на покрива й в двата дни от 17 ч. ще има по един пърформънс. Първият е \"Верижна реакция\" на съвременния художник и основател на галерия \"Aether\" Войн де Войн, а вторият - литературното четене \"Актьори срещу поети\". Коуъркинг пространството   е отправна точка за любителите на хапването и посетителите с деца - с панаир на уличната храна,работилници за роботи и възобновяема енергия, издателства като \"Рибка \"и \"Точица\" и с грънчарското колело на художника Марио Ангелов, чиято изложба \"Отпечатъци\" ще бъде открита в събота. Там е и началната точка за алтернативния тур, създаден от Free Sofia Tour.   и    ще служат като фестивални центрове на открито с напитки и приятна атмосфера за сядане. Изложба на моноцикли, демонстрация на Столичната пожарна и дегустация на арменски сладки са само няколко от останалите предложения на различни места из квартала. За гид към събитията може да послужи  фейсбук страницата на фестивала , както и официалната програма, която  може да се намери и онлайн.", "date": "2017.09.15", "title": "Кога, къде, какво на започващия днес \"КвАРТал\" фестивал"}
{"url": "http://www.dnevnik.bg/sport/2017/09/15/3042471_maklarun_obiavi_razdialata_s_honda_i_podpisa_s_reno_do/", "text": "\"Макларън\" обяви очаквания край на партньорството с \"Хонда\" във Формула 1. В следващите три сезона британският отбор ще използва двигатели на \"Рено\", обявиха от тима. \"Хонда\" ще остане във Формула 1 като доставчик на \"Торо росо\", който се съгласи да освободи мястото си при \"Рено\" за \"Макларън\". Френският производител не беше склонен да поеме още един клиент при наличните три. \"Днешното споразумение ни дава стабилността, от която се нуждаем, за да продължим напред с нашето шаси и техническа програма за 2018 г. без допълнително колебание. \"Макларън\" винаги е работил много, за да създаде трайни партньорства с техническите доставчици. Убедени сме, че можем да донесем истинска стойност на \"Рено\", докато работим заедно в превръщането ни в постоянен победил в състезанията\", заяви директорът на \"Макларън\" Зак Браун. Партньорството между \"Макларън\" и \"Хонда\"  продължи три години, като беше съпътствано от постоянни проблеми. Липсата на прогрес в развитието на двигателя и през този сезон накара британския тим потърси промяна. \"Maкларън\" заема предпоследното място в шампионата само с 11 точки. Фернандо Алонсо спечели десет от тях, но не успя да стигне до финала в осем от 11-те си състезания този сезон. Щофел Вандорн не завърши четири от 12-те си старта. Дженсън Бътън, който замести Алонсо в Монте Карло, също отпадна. В последния старт - Гран при на Италия, нито един от пилотите на британския отбор не пресече финалната линия, което се случи за четвърти път от началото на сезона.  Алонсо трябваше да изтърпи поредното си наказание в шампионата, този път с 35 места на стартовата решетка, заради използването на седми двигател през сезона, седма хибридна система, девето турбо, девета система МGU-H, шеста батерия и пети електронен блок.. \"Хонда\" е невероятна компания, която е във Формула 1, за да побеждава, подобно на \"Макларън\". Въпреки че нашето партньорство не доведе до желания резултат, това не омаловажава историята на двете компания, нито нашите опити към успех във Формула 1. В момента в интерес и на двете компании е да преследват своите състезателни амбиции поотделно\", каза президентът на \"Макларън\" шейх Мохамед бин иса Ал-Халиха. \"Макларън\" и \"Рено\" ще си сътрудничат за първи път като отделни марки. От британския отбор заявиха, че споразумението между двете страни не важи само за доставката на двигатели. \"Това е стратегическо решение. Съюзът не е само в технически и спортен план, но включва също маркетингови и комуникационни облаги. Знаем, че \"Макларън\" ще натиснат здраво газта, което е от полза за всички страни\", каза президентът на \"Рено\" Жером Стол.", "date": "2017.09.15", "title": "\"Макларън\" обяви раздялата с \"Хонда\" и подписа с \"Рено\" до 2020 г."}
{"url": "http://www.dnevnik.bg/sviat/2017/09/15/3042550_turciia_iran_i_rusiia_se_dogovoriha_za_deeskalacionna/", "text": "Турция обяви, че заедно с Иран и Русия се е договорила да бъдат изпратени наблюдатели в околностите на провинция Идлиб в северна Сирия, която е контролирана от свързани с \"Ал Кайда\" бунтовници, предаде \"Ройтерс\". Изявлението дойде след тристранни преговори в казахстанската столица Астана. Според външното министерство в Анкара \"наблюдатели от трите страни ще бъдат разположени в точки за проверка и наблюдение в зони за сигурност, които формират границите на деескалационна зона.\" Целта на мисията официално е да се предотвратят сблъсъци между сирийския \"режим и опозиционните сили и всякакви нарушения на примирието\". Провинция Идлиб е предимно под контрола на бунтовническа групировка, ръководена от бившия клон на \"Ал Кайда\" в Сирия  . Тя е един от четирите района в Сирия, където през май трите държави се съгласиха по принцип да изградят   в подкрепа на примирието. Според изявлението на външното министерство в Анкара споразумението от Май значително е намалило насилието в най-тежко засегнатите от гражданската война райони. ", "date": "2017.09.15", "title": "Турция, Иран и Русия се договориха за \"деескалационна зона\" в Идлиб"}
{"url": "http://www.dnevnik.bg/photos/2017/09/15/3042466_fotogaleriia_na_dobur_chas_uchenici/", "text": "Днес беше открита новата учебната година в България. Над 2400 училища отвориха врати днес за около 750 000 ученици и 90 хиляди учители.  На снимката: Откриване на първи учебен ден в ЧСУ \"Цар Симеон Велики\", с. Иваняне.", "date": "2017.09.15", "title": "Фотогалерия: На добър час, ученици!"}
{"url": "http://www.dnevnik.bg/sviat/2017/09/15/3042557_kolko_plashtat_germancite_za_jivot_pod_naem/", "text": "Почти половината от домакинствата в големите германски градове харчат над 30% от доходите си за наем. Това сочат данните от мащабно проучване, проведено в 77 германски града с над 100 000 души население. В рамките на изследването са били интервюирани близо 5.6 милиона домакинства. Един милион от тях харчат за наем дори повече от половината от месечния си доход. Точно толкова са и домакинствата, които след заплащане на наема разполагат със суми, близки до помощите за социално слаби (409 евро на човек) или дори по-малко. Според проучването, спонсорирано от фондация \"Ханс Бьоклер\", високи наеми плащат далеч не само жителите на по-големите германски градове. Така например съотнесено към нетния месечен доход, жителите на Бремерхафен плащат за наем повече (29% от доходите), отколкото тези в Хамбург (28.6% от доходите). Търсят се малки жилища! Според социолозите и брокерите на недвижими имоти, наемът не бива да надвишава 30% от доходите на домакинствата, защото това би ги натоварило твърде много финансово. Както посочихме в началото обаче, в Германия почти половината от домакинствата харчат над 30% от доходите си за наем. Впрочем, за проучването са използвани данни от преброяването на населението през 2014 година. А оттогава насам наемите в Германия допълнително са се повишили. Някои от изводите, направени от авторите на изследването, гласят: жилищният пазар в Германия остава \"напрегнат\". И още: в страната не достигат най-вече малки жилища. На изток Германия е друга От гледна точка на съотношението доходи/наем, едни от най-натоварените финансово се оказват домакинствата в някогашната столица Бон. Там хората харчат 30.3% от доходите си за наем. Подобна е ситуацията в Нойс (30.1%), Кьолн (29.3%) и Дюселдорф (29.2%). Сред първите десет попадат обаче и градове в слабо развити в икономическо отношение райони, като гореспоменатия Бремерхафен или Офенбах (28.7%). Доста по-поносими наеми плащат жителите на Волфсбург (21.9%), на Хайделберг (21.4%), както и в източните германски провинции - в градовете Лайпциг, Дрезден и Йена наемите представляват около 23% от нетния доход на хората, в Кемниц - 20.9 на сто. Средно за Германия за наем отиват 26.8% от нетния доход на домакинството. Според социолога Хенрик Лебун от Хумболдтовия университет в Берлин, условията за живеене са \"огледало на съществуващото неравенство\". \"Но и те самите допринасят допълнително за увеличаване на това неравенство\", казва Лебун, който е ръководител на изследването. В тази връзка Катрин Гьоринг-Екард, която води листата на Зелените за предстоящите парламентарни избори в Германия, настоява за конкретни мерки за спиране на поскъпването на наемите - например като се ограничат възможностите на собствениците да вдигат наемите и като бъде създаден един вид общополезен пазар на жилища.", "date": "2017.09.15", "title": "Колко плащат германците за живот под наем"}
{"url": "http://www.dnevnik.bg/bulgaria/2017/09/15/3042568_inspekciiata_po_truda_napomni_kakvi_sa_znacite_za/", "text": "Изпълнителната агенция \"Главна инспекция по труда\" (ГИТ) разпространи съвети към търсещите работа в чужбина българи за какви потенциални измами да бъдат бдителни. Инспекцията напомня, че българското законодателство забранява на фирмите посредници да изискват каквито и да е суми под формата на такси и други услуги от търсещите работа. Такова искане е един от най-сериозните белези за измама. Други сигнали са, когато обещаващите работа   и комуникацията се води само онлайн или по телефон, като се изисква превеждане на пари по сметка. Срещите се уговарят на публично място, вместо в офис, или на други места, които не са офиси. При използване на фирми-посредници, и на предприятия, които осигуряват временна работа, ГИТ препоръчва   дали те са регистрирани в Агенцията по заетостта. Списъците са публични на  сайта на агенцията . При наемане на работници с цел командироване в чужбина трябва да се провери дали предприятието има същата дейност и в България. Ако то не развива такава и се сключва договор с човек само за командироване в чужбина, това също е сигнал за измама. При осигуряване на работа чрез фирма-посредник, трябва да има  . Договорът следва да съдържа задължително клаузите, регламентирани в чл. 23 от Наредбата за условията и реда за извършване на посредническа дейност по наемане на работа. Кандидатът трябва да бъде предварително запознат с условията на работа в държавата, където ще бъде изпратено, и с данните на работодателя (чл. 31 от Наредбата). Работникът трябва да тръгне от България със сключен трудов договор с работодател в приемащата държава, преведен на български език. Най-често се изготвят двуезични договори, в които трябва да бъдат уговорени условията на заплащане, продължителността на работния ден, почивки и отпуски, и др., които трябва да бъдат поне минималните за приемащата държава, включително и за чия сметка са разноските по пътуването и други разходи. Заетост извън страната може да бъде намирана и чрез предприятия, които осигуряват временна работа, или чрез командироване от работодател. Начините на изпращане са регламентирани в чл. 3 от Наредбата за условията и реда за командироване и изпращане на работници и служители в рамките на предоставяне на услуги. При командироване работодателят трябва да сключи допълнително споразумение с работника или служителя. Според резултатите от контролната дейност на ГИТ в последните години работници и служители се изпращат в чужбина основно чрез командироване. Сигналите, които постъпват, са свързани най-вече с неспазено изискване възнагражденията да бъдат равни поне на минималните в приемащата държава. При използване на фирми-посредници, едно от най-честите установявани нарушения е , който трябва да бъде предоставен на работника преди заминаването. В трудовите договори с предприятия, които осигуряват временна работа, а при командироването - в допълнителните споразумения, не се уговарят всички условия, които се изискват според новата уредба – Наредбата за условията и реда за командироване и изпращане на работници и служители в рамките на предоставяне на услуги. Друго често нарушение е, че посредниците или предприятията, които осигуряват временна работа, или работодателите, които командироват свои работници и служители,  , за което са задължени. Напоследък са получени няколко сигнала от работещи в Чехия, Словения, Словакия и Германия, които сами са си намерили работа, но местните работодатели не са им изплатили заработените възнаграждения, посочват от ГИТ. В тези случаи инспекцията информира местните контролни органи за извършване на проверка по компетентност. От ГИТ обаче уточняват, че за да бъде изпратено такова искане и да бъде потърсено съдействието на контролните органи, е необходимо потърпевшите да предоставят максимално повече данни за работодателя, включително сключени трудови договори, платежни и други документи, свързани с трудовите им взаимоотношения А такива често не се предоставят в сигналите.", "date": "2017.09.15", "title": "Инспекцията по труда напомни какви са знаците за възможна измама при работа в чужбина"}
{"url": "http://www.dnevnik.bg/sport/2017/09/15/3042569_sled_razshiriavaneto_na_geografiiata_jenskoto/", "text": "Седем отбора ще участват в новия сезон на женското волейболно първенство, обяви българската федерация в сайта си. Преди по-малко от две години от лигата си постави две цели - популяризиране на женския волейбол и разширяване на географията. Тогава в първенството се включиха отбори от Бургас, Димитровград и Шумен. \"Крайната цел е създаване на повече клубове, развиващи женския волейбол у нас и формирането на две групи в женското първенство\", заявиха в началото на ноември 2015 г. от федерацията. Сега три от седемте отбора са от София - \"Левски\", ЦСКА и \"Славия\". Другите са пълният хегемон \"Марица\", \"Казанлък\", \"Раковски\" (Димитровград) и новакът \"Берое\" (Стара Загора). Миналия сезон  \"ЙЕБ-Шумен\" привлече вниманието, като взе в състава си две националки на Иран . Историческите трансфери бяха представени като основа за бъдещето, но вместо това тази година отборът няма да участва в първенството. \"Състезателки имаме, пари нямаме. Жалкото е, че се получава такава ситуация, тъжно е, че няма волейбол в Шумен. Ето, гледам други общини като Стара Загора, например, които дават своята подкрепа за спорт като цяло. Затова сега в Стара Загора има не само баскетбол, но и волейбол. Въпреки че са новак, изградиха много добър отбор, който има амбиции за медали. А в Шумен какво? Никаква подкрепа, никой не се интересува\", каза директорът на отбора Цветомир Ценков, цитиран от bgvolleyball.com. Новият сезон започва на 20 и 21 октомври, като всеки кръг един от отборите ще почива. Първият полусезон приключва на 1-2 декември, а паузата между двата полусезона ще е повече от първия полусезон - до 19-20 януари 2018 г. Редовният сезон приключва на 2 март. Преди две години големите цели в първенството бяха обявени от тогавашния вицепрезидент на федерацията Петър Кънев. Със своята \"Демакс+\" той осигури бюджет от 100 хил. лева за женското първенство и заговори за \"професионално начало\". След поредните скандали по върховете на федерацията той беше изваден от ръководството заедно с друг вицепрезидент - Иван Тодоров. Това доведе до прекратяване на инвестицията на \"Демакс+\".", "date": "2017.09.15", "title": "След \"разширяването на географията\" женското волейболно първенство ще е със... седем отбора"}
{"url": "http://www.dnevnik.bg/intervju/2017/09/15/3042392_hristo_gadjev_izborut_na_iztrebitel_e_predopredelen_s/", "text": "- Успяхме да изслушаме почти всички министри, които са имали отношение по проекта от 2010-та насам, без Стефан Янев, който беше министър на отбраната в служебния кабинет на Огнян Герджиков. Изслушахме и генерал Цанко Стойков, който е командир на ВВС в момента и по негово време е завършен проекта. Беше поръчан независим анализ на различните методики за оценка на самолетите, които са изготвени през годините. Първата методика е от 2012 г., по времето на Ангел Найденов   се усъвършенства и през 2016 г. - месец след приемането на проекта за инвестиционен разход, одобрен от Народното събрание,е приета последната. Забелязва се един огромен проблем, който седи над процеса, а именно - начинът на контрол и баланс на различните структури в Министерството на отбраната. От 2010 г. до 2014 г., процеса се ръководи от т.нар. интегриран екип. Има направляващ борд, който се ръководи от съпредседатели - зам.-министър на отбраната и началник на отбраната, и в него влизат командирът на ВВС, представители на администрацията, на Института по отбрана и т.н. Оперативната работа се извършва от работна група, ръководена от зам.-командир на ВВС. Така се осъществява баланс и контрол на работата на работната група и направляващият борд има ясна представа от процеса. При служебния министър Шаламанов тази система се променя и се въвежда проектно управление на базата на \"PRINCE 2\" модел, като създава борд за управление на порфолио от проекти (P-2 борд) , който се ръководи от постоянния секретар на отбраната и зам.-началника на отбраната и подчинени на него бордове за управление на проекти, ръководени от командирите на видовете въоръжени сили (в частност командира на ВВС). От документите, с които разполагаме, е видно, че процесът се капсулира в рамките на въоръжената сила. Като P-2 бива изолиран от текущата работа. Това може да е проблем, не само по този проект, но и по всички, които предстоят. Дейността е извършвана във ВВС, като рядко се взима под внимание експертиза от външни структури като Института по отбрана. Пример за това са редица предложения на Института по отбрана за включване на критерии, като сигурност на доставките по време на криза и военно сътрудничество, които не са приети от проектния екип. P-2 борда е оставен пред свършен факт да одобрява крайния продукт, без да упражнява контрол, което е и негова грешка. - Получава се грешната практика ползвателят, възложителят и изпълнителят/оценителят да са един и същи орган. Да не говорим, че по време на правителството на Орешарски е отменен и правилникът за управление на жизнения цикъл на отбранителните продукти, който дава реалната стойност на проектите. По този начин възможността за проява на субективизъм е голяма. Трите оферти са на базата на шортлист, който е направен през 2012 г., при бюджет за купуване на самолетите от 760-860 млн лв. заедно със земната логистична подръжка. На базата на тези изисквания са избрани 3 страни, отговарящи на тавана. Таванът е потвърден по време на министър Ангел Найденов. При увеличението на бюджета до 1. 5 млрд. лв. през 2016 г. продължава да се работи със същите изходни оферти, като няма никаква промяна в документацията за подобряване на предложенията. Изискванията при първоначалния подбор са 5 основополагащи и 7 седем задължителни. Те трябва да бъдат покрити, за да продължат страните напред в процедурата. При приемането през юни 2016 г. от Народното събрание на Проект за инвестиционен разход, тези 7 критерия са потвърдени, като е приета примерна схема за плащане през годините. С изготвянето на последващата методика месец по-късно, примерната схема става задължителна и начинът на плащане става задължителен критерий. Това добавя още един критерий, извън приетите от Народното събрание. В първоначалните методики критерият за разсрочено плащане е основополагащ, с тежест 10% от стойността на оценката. Превръщането му в задължителен води до автоматично дисквалифициране на участника, който не се съобрази с предложеното разсрочено плащане. - В първоначалните RFI от 2012 г., това не е задължително. Проблемът е, че в решението на Народното събрание задължителна е само финансовата рамка от 1,5 млрд. лв. Изброени са 4 модела на разплащане и примерен вариант на разсрочено плащане, който би трябвало да бъде договорен при последващите преговори за доставка. При промяната в методиката, една от страните ( ) в самото начало е казала, че няма как да го изпълни, защото разсроченото плащане на въоръжение противоречи на законодателството й. Те биха могли да изпълнят изискването за разсрочено плащане при водене на формални преговори за придобиване, едва след като поискат разрешение от законодателния си орган. Това е известно на Министерството на отбраната много преди промяната на методиката. Ставайки задължителен, този критерий предопределя избора и това става ясно от анализа предоставен от доц. д-р Венелин Георгиев. - По този начин отпада всякаква оферта от САЩ, независимо за нови или стари. Но вариант за разсрочено плащане може да се постигне при преговори, каквито до момента няма. САЩ подчертават това в отговор на въпроси от междуведомствената работна група при оценка на офертите през март 2017 г. по време на служебното правителство на Огнян Герджиков. - Безспорно основната отговорност е на министъра. Негова задача е да направи необходимото за ефективно управление на процеса. Колкото до последната методика за оценка, от изслушването на генерал Стойков, стана ясно, че тя е одобрена от командира на ВВС по това време (генерал Румен Радев б.а.). Самият той като ръководител на борда за управление е запитал P-2 борда кой следва да одобри методиката. След становище на дирекция Правно-нормативна дейност не следва да се одобрява от борда, камо ли от нисшестоящ орган. Към момента парламентарната комисия не разполага с документ за министерски заповеди за отмяна на старите критерии или за одобряване на новите. - Повече ме безпокои да не стигнем до задънена улица. Гласуваното от парламента към момента финансиране е 1.5 млрд. лв., но проектът може да не разреши проблемите пред изтребителната авиация. Не се учим от грешките в предните процедури, които са довели до допълнителни разходи довели до придобиване на недостатъчни или на много по-висока цена способности. Много е важно да посочим и изчистим грешките и слабостите, за да не бъдат допуснати в останалите модернизационни проекти.", "date": "2017.09.15", "title": "Христо Гаджев: Изборът на изтребител е предопределен с промяна на критериите"}
{"url": "http://www.dnevnik.bg/sport/2017/09/15/3042625_fotogaleriia_nashestvieto_na_fenovete_na_kyoln_v_london/", "text": "Близо 20 хиляди привърженици на \"Кьолн\" пътуваха до Лондон за гостуването на \"Арсенал\" от групите на Лига Европа, независимо, че квотата за гостуващата агитка беше само 3000 билета.", "date": "2017.09.15", "title": "Фотогалерия : Нашествието на феновете на \"Кьолн\" в Лондон"}
{"url": "http://www.dnevnik.bg/politika/2017/09/15/3042732_parlamentarnata_komisiia_po_kultura_ne_odobri_doklada/", "text": "Докладът  за националната сигурност  на правителството, който трябва да бъде одобрен от парламента, не е приет от парламентарната комисия по култура. Това бе използвано от агенцията news-front, която е  един от сайтове с руска пропаганда  според Европейската комисия. Тя обяви, че докладът е \"блокиран\" в българския парламент и организира протести. Това, че докладът не е приет от комисията, не означава, че той е блокиран от гласуване в пленарна зала, обясни депутатът от ГЕРБ Тома Биков. Достатъчно е да бъде приет от която и да е друга комисия, за да влезе за разглеждане в пленарна зала. Според Биков той е отхвърлен заради отсъствието на няколко депутати. \"Бомбата\" за вредата на доклада за културните връзки между двете държави е \"хвърлена\" на заседанието на комисията от депутата от БСП Александър Симов. \"В този доклад е записано, че културното сътрудничество е опасност за България. Това е малоумно\", коментира Симов в свое интернет предаване. Изказването му на заседанието на комисията е било в този ред на мисли. В оригинала на доклада пише, че за задълбочаването на кризата в отношенията между ЕС и Русия, след анексирането на Крим \"спомагат интензивните опити на Русия за възстановяване и разширяване на сферите на влияние, чрез действия във военната, икономическата и културната сфера, представяни в някои случаи като равноправно и взаимно изгодно сътрудничество и дори, като помощ за защита на националната сигурност и суверенитет\". Авторите на доклада пишат още, че са обезпокоени и от \"опитите на чужди държави за формиране на обществено мнение, чрез дезинформация, пропагандни кампании, медийна манипулация, използване на социалните мрежи за лансиране на подвеждаща информация, финансиране на партии и популистки организации, инициативи на популистки партийни лидери за манипулиране на групи избиратели и за предизвикване на объркване сред населението и др.\" В документа обаче не са посочени самите държави, използващи гореописаните инструменти. Биков смята, че \"под културно\" се има предвид точно тип интервенции като статията в \"Нюзфронт\". Самият сайт се рекламира като информационната агенция на \"Новорусия\" и бе създаден в периода на анексиране на Крим от Русия и започването на сепаратистката война в останалите части на Украйна. Той има версии на няколко езика. Авторът на публикацията Ася Иванова е създала във фейсбук и страница за протест срещу доклада \"България обича Русия! Русия не ни е враг!\" пред посолството на САЩ на 20-ти септември.", "date": "2017.09.15", "title": "Парламентарната комисия по култура не одобри доклада за националната сигурност"}
{"url": "http://www.dnevnik.bg/photos/2017/09/15/3042656_snimka_na_denia_prah_i_bageri_po_bul_dondukov/", "text": "Днес движението на автомобили по бул. \"Княз Александър Дондуков\" беше възстановено в участъка между улиците \"Сердика\" и \"Г.С. Раковски\". Пясъкът по поставените павета изобщо не бе почистен, като през целия ден витае във въздуха между автомобилите, строителната техника, която продължава ремонта и пешеходците.", "date": "2017.09.15", "title": "Снимка на деня: Прах и багери по бул. \"Дондуков\""}
{"url": "http://www.dnevnik.bg/sviat/2017/09/15/3042734_junker_nikogo_niama_da_vkarvame_v_evrozonata_ako_ne/", "text": "Всички страни от Европейския съюз трябва да имат възможност - както е определено и в законите на ЕС - да въведат еврото, но никоя от тях няма да бъде принуждавана да го прави. Това заяви в интервю председателят на Европейската комисия Жан-Клод Юнкер, малко след като в Европейския парламент обяви намерение да се създаде предприсъединителен механизъм с финансови и технически средства в помощ на желаещите да въведат единната валута. Строгите критерии на допускане до еврозоната ще продължат да се прилагат, каза той, цитиран в официално съобщение. Юнкер обяснява, че думите му от годишното обръщение \"За състоянието на съюза\" са били \"в действителност продължаване на дискусията, която ние, европейците, водим от много години\". В сряда той каза, че \"ако искаме еврото да обединява, вместо да разделя нашия континент, то трябва д абъде нещо повече от валута на отбран кръг държави. Еврото се предполага да е единна валута на целия Европейски съюз\". \"Европейските закони определят, че всички страни членки с изключение на Дания и Великобритания, които не искат да въвеждат еврото, трябва да имат възможност да се присъединят към еврозоната\", казва той в интервюто. \"Аз не настоях и не съм изисквал всички до 11 часа утре сутрин да приемат еврото - впечатлен съм колко много се изписа в пресата, включително в германската (по този въпрос). Това, което казах, е, че държавите, които още не са го приели, но искат, трябва да получат тази възможност. И трябва да им предоставим техническа и в някои случаи - финансова, помощ, за да го постигнат.\" \"Нямам намерение да принуждавам държави да се присъединяват към еврото, ако не искат или не са способни да го направят\", продължава той. \"Критериите въвеждат определена европейска дисциплина. И е очевидно, че някои страни все още не биха издържали на жегата в кухнята на еврото.\" В четвъртък изрично предупреждение да не се намалява строгостта на изискванията за вризане в еврозоната отправи Евалд Новотни, гуверньор на централната банка на Австрия и член на управителния съвет на Европейската централна банка. След като и правителството във Виена критикува думите на Юнкер, на интернет страницата на австрийската централна банка бе публикувана позицията на Новотни, в която се казва, че \"смекчаването на критериите за включване трябва да бъде категорично отхвърляно в името на дългосрочната стабилност на европейската икономика\". Той припомни, че сред тези критерии са основно нивото на инфлация, дългосрочните лихви, бюджетните дефицити, делът на задълженията спрямо размера на икономиката, стабилен обменен курс на националната валута и правти аспекти като независимост на централната банка. \"Но опитът ни е научил, че за конкретнит ерешения абсолютно задължително е да имаме предвид и критерии от реалната икономика като търговски баланс, безработица и доходи на глава от населението\", добави австрийският централен банкер.", "date": "2017.09.15", "title": "Юнкер: Никого няма да вкарваме в еврозоната, ако не иска и не е готов"}
{"url": "http://www.dnevnik.bg/bulgaria/2017/09/15/3042736_i_tozi_uikend_putnata_policiia_shte_proveriava_za/", "text": "В събота на територията на страната ще бъдат извършвани засилени проверки за използването на обезопасителни средства в автомобилите, обявиха от МВР. По повод Европейския ден без загинали на пътя- 21 септември, през следващите дни ще бъдат приложени различни инициативи, които да обърнат внимание на водачите да бъдат толерантни на пътя. На 16 септември, събота пътни полицаи ще извършват засилени проверки за контрол за използване на обезопасителни колани и системи за деца и защитни каски. На сайта на МВР има  публикуван списък за местата , на които ще се правят проверките. В неделя в програмата по повод Европейския ден без жертви на пътя се включват и мотоциклетистите, които ще отдадат почит към загиналите свои колеги в десет града на страната. На 17 септември ще бъде отбелязан Денят в памет на загиналите и в подкрепа на пострадалите мотоциклетисти. Инициативата е на BMM (Bulgarian Motorcycle Media) и социалната мото кампания \"Ние сме хора, не \"донори\" и е част от календара със събития, посветени на Европейския ден без жертви на пътя – 21 септември. Тя е подкрепена от Главна дирекция \"Национална полиция\" като пътните полицаи по места ще оказват съдействие на организаторите.", "date": "2017.09.15", "title": "И този уикенд пътната полиция ще проверява за колани и детски столчета"}
{"url": "http://www.dnevnik.bg/sport/2017/09/15/3042737_pilotite_na_red_bul_biaha_nai-burzi_v_purvite/", "text": "Пилотът на \"Ред бул\" зададоха темпото в първите свободни тренировки преди Гран при на Сингапур. Даниел Рикардо беше най-бърз и в двете сесии днес, а Макс Верстапен завърши втори в следобедната и трети в сутрешната тренировка. В първата сесия австралийският пилот завъртя най-бързата обиколка за 1:42.489 мин. Той изпревари Себастиан Фетел (\"Ферари\") с 0.109 сек. и Верстапен с 0.121 сек. На близо половин секунда след тях остана лидерът в шампионата Люис Хамилтън (\"Мерцедес\"). Серхио Перес с \"Форс Индия\" (+0.934 сек.) и Влатери Боатс с втория \"Мерцедес\" (+0.945) бяха другите двама, които завършиха на по-малко от секунда зад Рикардо. Кими Райконен (\"Ферари\"), Фернано Алонсо (\"Макларън\"), Нико Хюлкенберг (\"Рено\") и Даниил Квят (\"Торо росо\") допълниха челната десетка. Във втората тренировка Рикардо остана далеч пред всички останали. Той записа най-доброто време за деня - 1:40.854 мин. и единствен от пилотите на трасето слезе под 1:41 мин. за обиколка. Верстапен остана на повече от половин секунда зад своя съотборник (+0.556 сек.), а Хамилтън се нареди трети с време 1:41.555 мин. Ботас даде четвърто време, като постижението му беше с 1.252 сек. по-бавно от това на австралийския пилот на \"Ред бул\". След финландеца се класираха Хюлкенбер (+1.596 сек.) и двамата пилоти на \"Макларън\" - Щофел Вандорн (+1.649 сек.) и Алонсо (+1.936 сек.). Перес, Райконен и Естебан Окон (\"Форс Индия\") допълниха топ 10.", "date": "2017.09.15", "title": "Пилотите на \"Ред бул\" бяха най-бързи в първите тренировки в Сингапур"}
{"url": "http://www.dnevnik.bg/sviat/2017/09/15/3042621_evrokomisiiata_e_s_novi_idei_kak_rusiia_da_podchini/", "text": "Европейската комисия е подготвила нови планове как да се договори с \"Газпром\" да бъде поставен под действащите регулации на Европейския съюз проектът \"Северен поток 2\", съобщиха EUobserver и руските делови издания \"Ведомости\" и РБК. Крайната цел е за газопровода от руския бряг през Балтийско море до Германия да действа Третият енергиен пакет, гарантиращ, че има разделение между доставчици на горива и операторите на инфраструктурата за пренос, както и че до тръбите ще бъдат допускани и трети компании, включително други руски. Плановете се съдържали в 10-страничен поверителен документ и ще станат факт, само ако страните от ЕС дадат мандат на Еврокомисията да преговаря с руснаците за реализирането им. Полша отдавна настоява да бъде блокиран \"Северен поток 2\", ако не отговаря на европейските регулаторни правила, а Германия обяснява, че за проекта трябва да има изключение, тъй като е договорен и строителството му е започнало преди да влезе в сила Третият енергиен пакет. Москва по принцип отхвърля подобни условия, защото газопроводът няма сухопътна част през територията на ЕС, а излиза директно на германския бряг. Освен това смята, че не е честно да финансира и построи обект за милиарди евро и да бъде задължена да го споделя с други. Сега Еврокомисията иска да ръководи преговорен екип на ЕС, който да се консултира със специална комисия от представители на страни от ЕС. Какво се предлага Предложенията включват изискване \"Газпром\" да раздели в напълно независими една от друга компании доставчика и оператора, \"за да избегне конфликт на интереси и да увеличи конкуренцията\". Собствеността на 100% от газопровода ще остане за Nord Stream 2 AG, но друго дружество трябва да го експлоатира. \"Ведомости\" пише за идея за \"независим системен оператор или независим оператор на транспортната система\", според която Nord Stream 2 AG запазва и инфраструктурата, и дейността, но под надзора на \"независим регулатор\". Отварянето на част от капацитета на газопровода за трети участници може да стара \"чрез редовни и прозрачни търгове\", за да се избегне по този начин сценарий, в който \"Газпром\" може да реши да спре доставки за клиенти в ЕС поради финансови или политически причини. \"Същите изисквания бяха толкова неприемливи за Русия преди три години, че тя се отказа да строи \"Южен поток\" през България\", пише EUobserver. Този път Еврокомисията предлага още една алтернатива - сделката за експлоатация на \"Северен поток 2\" да включва и \"подходящи мерки\", гарантиращи \"устойчив дългосрочен транзит на газ след 2019г. по няколко от съществуващите трасета и специално през Украйна\". Проблем след 2019г През 2019г. изтичат дългосрочните договори за пренос с Киев, сключени преди бурните събития от зимата на 2014г. да свалят проруския режим на президента Виктор Янукович. От тях в значителна степен зависи и състоянието на газопреносната мрежа на Словакия. \"Северен поток 2\", който би трябвало да започне да работи след около две години, рискува да намали рязко и транзита през Беларус и Полша към Германия, тъй като с него 80% от доставките за германския пазар ще идват директно от Русия. В документа на Еврокомисията се казва, че Унгария, Полша и Словакия изграждат нова инфраструктура за внос на газ от западните страни в ЕС и да намалят зависимостта от Русия, но \"Северен поток 2\" ще обезсмисли тези усилия, защото горивото от запад пак ще е руско. Освен това проектът може \"да възпрепятства процеса на създаване на открит газов пазар с конкурентни цени\" в ЕС. Правен вакуум ЕС не бива да допуска \"Северен поток 2\" да функционира в правен вакуум, а той е в специфична спрямо останалите проекти юридическа ситуация и се нуждае от специфичен юридически режим, заяви на 14 септември пред евродепутатите Мигел Ариас Канете, еврокомисар по въпросите на енергетиката. Втората тръба на \"Северен поток\" преминава през морските икономически зони на Финландия и Швеция, както и през териториалните води на Дания. Правен анализ на Еврокомисията потвърди, че \"нито ЕС, нито отделни негови членове могат да претендират за юрисдикция върху офшорна част от тръбопровод извън тяхната територия\". Но експертите заявяват, че без договарянето на специфичен регулаторен режим \"Северен поток 2\" ще се окаже в два различни и противоречащи си правни режими - на ЕС и на Русия.", "date": "2017.09.15", "title": "Еврокомисията е с нови идеи как Русия да подчини \"Северен поток 2\" на правилата на ЕС"}
{"url": "http://www.dnevnik.bg/photos/2017/09/15/3042750_snimka_na_denia_poslednoto_koeto_uloviha_kamerite_na/", "text": "Продължилият две десетилетия американско-европейски проект \"Касини-Хюйгенс\" приключи днес с изгарянето на сондата \"Касини\" в атмосферата на Сатурн. Това е последният кадър, заснет от камерите - едноцветното изображение е на тъмната страна на огромната планета, осветена от отразена от пръстените светлина. Това е зоната, в която няколко часа по-късно сондата се самоунищожи.", "date": "2017.09.15", "title": "Снимка на деня: Последното, което уловиха камерите на \"Касини\""}
{"url": "http://www.dnevnik.bg/biznes/2017/09/15/3042756_finansovoto_ministerstvo_predlaga_ackiz_vurhu_vsichki/", "text": "Министерството на финансите планира да въведе акциз за всички смеси за наргилета. В момента законът не обхваща всички смеси за пушене по този метод. Препаратите за пушене с наргиле (водна лула), които освен тютюн или заместители на тютюна съдържат и ароматизиращи сиропи, също попадат в обхвата за облагане на тютюневите изделия, пише в мотивите към проекта. Промените са записани в преходните и заключителните разпоредби на Закона за ДДС, в който също се предлагат изменения. Той е оповестен за обществено обсъждане. Темата стана актуална това лято  след случай , при който дете уби друго дете в Бургас при спор за пушене на наргиле. В края на август здравното министерство обяви, че междуведомствена група ще обмисли мерки, които да предотвратят пушенето на наргилета от непълнолетни. Не е известно дали предлаганата сега от Министерството промяна е предложение на въпросната междуведомствена група. \"Щом е за пушене, следва да бъде акцизна стоката, такава е и практиката в останалите европейските държави\", посочи говорителят на Агенция \"Митници\" Тамара Влайкова пред Би Ти Ви.", "date": "2017.09.15", "title": "Финансовото министерство предлага ацкиз върху всички смеси за наргилета"}
{"url": "http://www.dnevnik.bg/sport/2017/09/15/3042764_levski_se_vurna_kum_pobedite_obertan_vkara_purviia_si/", "text": "\"Левски\" спечели петата си победа за сезона, като се наложи с 2:0 срещу \"Септември\". Давид Яблонски отново изигра важна роля, като даде преднина за сините, а в края на мача Габриел Обертан вкара първия си гол за отбора. \"Левски\" се върна към победите след равенството 0:0 с \"Лудогорец\" и поражението с 1:2 срещу \"Ботев\". Отборът, воден от Делио Роси, събра 17 точки и се доближи на две от ЦСКА и на една от \"Лудогорец\", които са с мач по-малко. \"Септември\" остава 12-и със седем. Николай Митов се завърна на \"Георги Аспарухов\" за първи път след раздялата си с \"Левски\". Сините имаха инициативата и създадоха много положения през целия мач, но въпреки това съперникът им успя в няколко случая да им постави предизвикателства. \"Септември\" имаше претенции за две дузпи, първата от които при 0:0 в 39-ата минута, когато след удар на Мартин Тошев топката срещна ръката на хвърлилия се Яблонски. В средата на първото полувреме \"Левски\" създаде няколко опасности, но Яблонски, Цветкович и Обертан пропуснаха. Малко след положението, в което гостите искаха дузпа, сините поведоха. След центриране на Жорди Гомес от ъглов удар Яблонски вкара с глава. След почивката \"Левски\" създаде още куп възможности, но дълго не успяваше да стигне до втори гол. Забележителен беше ударът на Роман Прохазка, който от два метра не улучи празната врата. \"Септември\" се стараеше да използва възможностите си, но без успех. В 89-ата минута Антонио Вутов излезе сам срещу Янко Георгиев, но отигра много слабо. Секунди по-късно Обертан напредна сам през защитата на съперника и със силен удар в близкия удар вкара. В първия мач от кръга \"Берое\" победи с 2:1 \"Етър\" като гост. Успехът изведе старозагорци на четвъртото място с 16 точки. Търновци са осми с десет.", "date": "2017.09.15", "title": "\"Левски\" се върна към победите, Обертан вкара първия си гол"}
{"url": "http://www.dnevnik.bg/politika/2017/09/15/3042763_cvetanov_uveri_che_instituciite_rabotiat_i_izvun_doma/", "text": "Нормално е премиерът да се интересува от съдбата на едно семейство и да е загрижен за държавата. Така заместник-председателят на ГЕРБ Цветан Цветанов обясни защо в дома на премиера Бойко Борисов е трябвало  да има щаб , който работи по издирването на отвлечения Адриан Златков. На въпрос работят ли институциите след като се налага щабът да е в дома на премиера Цветанов обяви пред БНТ, че работят и сега ще положат усилия групата, отвлякла мъжа, да бъде открита. В защита на тезата, че институциите работят, зам.-председателят на парламентарната група на ГЕРБ в стила на премиера изреди постигнатия от началото на годината икономически растеж, излишъците в бюджета и др. На въпрос, свързан с групата за отвличания \"Наглите\" по времето, когато Цветанов беше вътрешен министър, той обяви, че има самочувствието са бъде горд със свършеното от екипа му. Парламентарната квота - от 11 души, във Висшия съдебен съвет ще бъде определена през септември, каза Цветанов на въпрос защо се е забавил този избор. \"Няма договорки по този въпрос, има парламентарна квота от 11 членове, които трябваше да бъдат избрани, имаше много избори и държавата се дестабилизира през този период, затова и забавянето не е много\", обясни Цветанов.", "date": "2017.09.15", "title": "Цветанов увери, че институциите работят и извън дома на премиера"}
