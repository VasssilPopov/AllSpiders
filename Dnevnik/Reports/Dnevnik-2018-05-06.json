{"url": "https://www.dnevnik.bg/sport/2018/05/06/3174590_barselona_i_real_ne_se_pobediha_v_zrelishtnoto/", "text": "Без победител завърши голямото дерби между \"Барселона\" и \"Реал\" (Мадрид) в 35-ия кръг на Ла Лига. Последното Класико за сезона предложи много интрига и интересни моменти с четири гола и крайното 2:2. Новият шампион \"Барселона\" запази перфектния си баланс и продължава да няма загуба, въпреки че игра повече от едно полувреме с човек по-малко заради червен картон на Сержи Роберто. Луис Суарес и Лионел Меси бяха точни за \"Барселона\", а за \"Реал\" - Роналдо и Гарет Бейл. Равенството на \"Камп ноу\" пред 97 939 зрители остави \"Реал' трети в класирането на три точки зад \"Атлетико\" (Мадрид), макар че има с мач по-малко от дюшекчиите. С оглед на решеното първенство двата тима излязоха без напрежение и направиха много атрактивен мач. Той обаче беше развален от съдията Ернандес Ернандес, който направи много грешки и сбърка в ущърб и на двата тима. Мачът беше последно участие на Андрес Иниеста в Класико. Легендарният халф на \"Барселона\" излезе за 38-и път срещу \"Реал\" (Мадрид), колкото мачове има и капитанът на мадридчани Серхио Рамос. С повече са единствено Шави Ернандес и Пако Хенто с по 42 и Маноло Санчис с 43. Двубоят очаквано започна с натиск на новия шампион \"Барселона\". Каталунците излязоха с много офанзивен състав и Меси и Суарес в атака, а зад тях действаха Иниеста и Коутиньо. \"Реал\" беше с две промени от мача с \"Байерн\" (Мюнхен) в Шампионската лига, като Каземиро и Гарет Бейл заеха местата на Асенсио и Лукас Васкес. В първите няколко минути действията се водеха изцяло в половината на \"Реал\" и веднага пред Суарес се откри добър шанс за гол. Точно преди решителния момент обаче топката беше избита в корнер. Резултатът беше открит в 10-ата минута след прекрасна атака в стил \"Барселона\". Буквално за секунди и на много висока скорост каталунците пренесоха играта от своята половина пред наказателното поле на \"Реал\". Коутиньо измъкна топката в средата на терена, Суарес я прати на десния фланг, а Сержи Роберто напредна необезпокояван. Центрирането на десния бек беше прекрасно и с удар от въздуха Суарес не остави никакви шансове на Кейлор Навас – 1:0. Изненадващо, след като откри резултата, \"Барселона\" мигновено намали оборотите. Това позволи на \"Реал\" да отговори веднага и в 14-ата минута мадридчани изравниха. Карим Бензема свали отлично една топка в наказателното поле за Роналдо и той с глава я прати в мрежата. Нападателят обаче получи удар в глезена от Пике, който се опитваше да изчисти топката. За Роналдо това беше 18-и гол в Класико, с което изравни легендарния Алфредо си Стефано като водещ реализатор на \"Реал\" в най-големия мач на Испания. С асистенцията си пък Карим Бензема достигна общо 10 през сезона. Той стана и първият футболист на \"Реал\" с двуцифрен актив на асистенции и голове, след като е вкарал 11 попадения. До края на първата част преобладаваха грозните сцени на \"Камп ноу\", след като и двата тима се изнервиха. Съдията Ернандес Ернандес даде пет жълти картона, а освен това изгони и Сержи Роберто. Защитникът на \"Барселона\" удари без топка Марсело и беше изгонен заслужено. Преди това обаче Гарет Бейл се отърва при много грубо нарушение, в което атакува с бутоните напред прасеца на Юмтити. На почивката и двамата треньори направиха промени, след като Роналдо не успя да продължи заради болките в глезена. Семедо пък замени Коутиньо, за да уплътни защитата на \"Барселона\", който беше с човек по-малко. Каталунците се бранеха в началните минути на второто полувреме, но разчитаха и на много опасни контраатаки. В 52-ата минута \"Барселона\" успя да поведе за втори път благодарение на Меси. Звездата на \"Барселона\" размина няколко защитници с мощен спринт и с прецизен удар покрай страничния стълб прати топката зад Кейлор Навас – 2:1. За нападателя това беше седми гол в Класико на \"Камп ноу\", с което изпревари легендата на \"Реал\" Пако Хенто, който има шест. При попадението на \"Барселона\" също имаше спорен момент, тъй като преди атаката на каталунците реферът Ернандес Ернандес подмина фаул срещу Бейл. В 55-ата минута трети гол за \"Барселона\" беше отменен. Съдията не зачете попадение на Суарес заради засада, която обаче не съществуваше. Въпреки че играеше с човек по-малко, \"Барселона\" по никакъв начин не мислеше за защита. Футболистите на Ернесто Валверде дори атакуваха повече и опитаха да направят победата си по-изразителна, с което да не се притесняват за последните минути. На моменти домакините се оголваха необмислено, като атакуваха масирано с четирима или петима играчи. На терена се появи и Паулиньо вместо Иниеста с идея да уплътни средната линия и да вкара повече физическа сила. В 70-ата минута \"Барселона\" пропусна отличен шанс да убие интригата, след като Меси остана очи в очи с Кейлор Навас. Аржентинецът беше изведен по прекрасен начин, но топката му избяга вляво и ударът му беше спасен от Навас. Само две минути по-късно \"Реал\" нанесе своя удар и успя да изравни резултата. Гарет Бейл получи хубав пас от резервата Асенсио и с фалцов удар с левия крак не остави шансове на Тер Стеген – 2:2. Няколко минути по-късно съдията Ернандес Ернандес за пореден път влезе в полезрението на отборите с нова грешка. Той не видя очевидно нарушение на Жорди Алба срещу Марсело в наказателното поле в ситуация, при която защитникът на \"Барселона\" дори не игра с топката. До края и двата тима опитаха да спечелят, но пропуснаха добри възможности. \"Барселона\" продължава да няма загуба през сезона, като е с 26 победи и девет равенства. Каталунците са в серия от 42 поредни мача без поражение (33 победи и девет равни).", "date": "2018.05.06", "title": "\"Барселона\" и \"Реал\" не се победиха в зрелищното последно издание на Класико за сезона"}
{"url": "https://www.dnevnik.bg/sviat/2018/05/06/3174509_triabva_da_navaksate_propusnatite_razhodi_za_otbrana/", "text": "\"Днес вече сме излезли от икономическата криза и макар финансовите министерства в страните - членки на НАТО, да имат различни приоритети, сега е моментът всички да обърнат внимание на изискванията, поставяни от заплахите, пред които сме изправени. Трябва да наваксате изгубеното време.\" Това заяви в интервю за \"Дневник\" Роуз Готемюлър, зам. генерален секретар на НАТО, която бе в София през последните дни за срещи на най-високо ниво с българското държавно ръководство и да присъства на неформалния съвет на министрите на отбраната на ЕС. Тя е била вече в България като помощник държавен секретар на САЩ, но това е първата ѝ визита като най-високопоставения американец в политическото ръководство на алианса. По повод времето, изминало от януари 2017 г. - първото посещение на президента Румен Радев в централата на НАТО - без двустранни контакти с алианса на най-високо ниво, Готемюлър припомни, че през миналото лято той участва на срещата на върха в новата централа на алианса. Все пак бихме предпочели да има по-чести двустранни контакти с България на ниво държавен глава и министри на отбраната и външните работи, добави тя. В разговора попитахме Готемюлър за изискването за увеличаване на разходите за отбрана и доколко това е свързано с настояването на новата администрация във Вашингтон. \"Не, въпросът за увеличаване на разходите за отбрана предшества идването на президента Доналд Тръмп в Белия дом\", отвърна тя. \"Преломната година бе 2014, когато руснаците завзеха Крим и дестабилизираха Източна Украйна. Хората забравиха, че в това бе и годината, в която \"Ислямска държава\" превзе Мосул в Ирак. Наблюдавахме засилване на насилието и нестабилността и осъзнахме, че трябва да се заемем с още една битка. Фокусът не е само върху колективната отбрана, но и върху способността да разпространяваме стабилност и да се борим с тероризма. Всичко това подейства като аларма, като сигнал за пробуждане и на срещата на върха в Уелс бяха поети ангажименти страните членки да се движат към разходи за отбрана в размер на 2% от БВП и 20% от тях да се влагат в нов капацитет и възможности.\" Готемюлър потвърди, че този въпрос е обсъждан от нея в София. \"Изразих благодарност, че българското правителство представи план да постигне този праг към 2024 г. Защото наистина от Вашингтон непрекъснато чуваме настоявания страните да имат такива планове за увеличаване на инвестициите в отбрана.\" Запитана за факта, че България е най-бедната страна в ЕС и заделянето на повече средства за отбрана не се посреща с ентусиазъм от управляващите, тя повтори, че \"България постъпи правилно, като изработи план, и това е много, много важна крачка\". \"Подготвяйки са за гостуването му, прочетох, че вашият БВП расте и това е нещо много добро. Икономиката расте, безработицата намаля силно и въпросът е - а той важи за всички страни от НАТО - че през 2008 - 2013 г. всички бяхме в плен на световната рецесия. Както в Европа, така и в Северна Америка съюзниците трябваше да отговорят на въпроса за какво да отидат намалелите средства - за пенсии, здравеопазване, образование или за отбрана. Но сега е моментът да наваксате изгубеното време.\" Понеже водихме разговора в самото навечерие на 6 май, помолих Роуз Готемюлър да каже няколко думи за мъжете и жените в униформа в българската армия. \"Честно ще ви кажа, че когато говорим за българските войски в централата на НАТО, често се чуват много добри оценки за вашите военни. Сред всички страни от НАТО вие сте девети по дял на жените сред служителите в отбранителните сили. Това е нещо много, много хубаво, имайки предвид, че започнахте по-късно от други държави с този процес.\" Тя напомни също за много добре обучените български военни, включително спецчасти, доказали стойността си в Афганистан и на други места като Косово и Украйна. \"Ние сме алианс на 29 демокрации, защитаващи хората, но и принципите си. Това е една от най-важните задачи пред НАТО - да брани международното върховенство на закона и принципи като този на суверенитета и териториалната цялост, нуждаещи се, за съжаление, от специална защита в наши дни.\"", "date": "2018.05.06", "title": "Трябва да наваксате пропуснатите разходи за отбрана, призова зам. генералният секретар на НАТО"}
{"url": "https://www.dnevnik.bg/sviat/2018/05/06/3174517_bulgariia_e_v_zastoi_smiatat_germanski_investitori/", "text": "Първо добрата новина: условията за правене на бизнес в България не са се влошили през 2017 година. Но в същото време няма и никакво подобрение, гласи лошата новина. Този извод правят участниците в традиционната анкета сред германските инвеститори. На фона на достигнатия през миналата година рекорд в търговския обмен за 7,5 млрд. евро нагласите на германските фирми за преки инвестиции в българската икономика не са никак оптимистични. През 2017-а те са били около 130 милиона евро, което ги задържа на нивото на санитарния минимум. За сравнение - през 2008-а година преките германски инвестиции в българската икономика са били 6 пъти повече. Но и това е някакъв успех на фона на постигнатия през 2011-а и 2014-а отрицателен баланс, казва шефът на Германо-българската индустриално-търговска камара д-р Митко Василев. \"Независимо от застоя, през миналата година германските капиталовложения са създали нови 55 хил. работни места в българската икономика\", допълва той. Какво отблъсква инвеститорите? Растящият дефицит на работна ръка и особено на подготвени специалисти , корупцията, слабата правна система и непрозрачността на обществените поръчки са основните причини за апатията на германския бизнес по отношение на България, сочат изводите от ежегодното допитване до германските предприемачи в 15 страни от Централна и Югоизточна Европа. Малко повече от половината участници в анкетата оценяват средата за правене на бизнес в България като задоволителна, а 44% вярват, че тя ще се подобри. Най-сериозната пречка е липсата на кадри - близо 2/3 от германските инвеститори оценяват проблема като много остър в България. Той се усложнява още повече от лошото качество на българското висше образование - по този показател България е последна от всичките 15 страни в анкетата. Близо три четвърти от анкетираните  не са доволни от напредъка в борбата с корупцията и общата престъпност в България . По този показател България стои по-зле дори и от страни като Албания и Македония. Същото се отнася и за показателя прозрачност на обществените поръчки. По отношение на правната сигурност и върховенството на закона България е оценена на 10-о място в региона. Доволни от българската администрация са едва 17% от германските инвеститори. За сравнение - близо 2/3 от германските фирми в Естония са много доволни или доволни от работата на държавния апарат. Какво ги привлича в България? Ниското ниво на заплатите и десетпроцентовата данъчна тежест се оценяват от германските фирми като най-атрактивните  предпоставки за нови инвестиции в България . Единствено Албания предлага още по-ниски разходи за жив труд сред 15-те страни от ежегодното допитване. Несъмнено българското еврочленство е сред най-силните конкурентни фактори за привличането на нови капиталовложения - това се признава от 83% от германските инвеститори в страната. Близо половината (48 %) от тях се изказват в полза на въвеждането на еврото, а 36% са против. И още няколко числа: 88% от установилите се в България германски фирми биха инвестирали отново в нейното стопанство - с 2 процента по-малко, отколкото преди 1 година; всеки втори от тях смята, че България е в застой, а подобрение очакват 44% от германските инвеститори.", "date": "2018.05.06", "title": "България е в застой, смятат германски инвеститори"}
{"url": "https://www.dnevnik.bg/sport/2018/05/06/3174506_torino_zasili_titlata_kum_juventus_sled_ravenstvo_s/", "text": "Два кръга преди края на сезона в Серия А \"Ювентус\" е все по-близо до седма поредна титла в Серия А. Градският съперник на \"бианконерите\" \"Торино\" засили титлата към тях, след като спря преследвача \"Наполи\". Неаполитанците направиха грешна стъпка на собствен терен, завършвайки 2:2. Срещата на \"Сан Паоло\" се разви много драматично и макар че неаполитанците повеждаха два пъти, не успяха да стигнат до победата. Мертенс и Хамшик извеждаха \"Наполи\" напред в резултата, но с попадения на Басели и Лоренцо де Силверстри едва седем минути преди края \"биковете\" откраднаха точка. Преди две седмици \"Наполи\" победи \"Ювентус\" на \"Алианц стейдиъм\" в Торино и започна да мечтае за първа титла от 1990 г., но след това допусна две поредни грешки. Първо тимът загуби катастрофално с 0:3 от \"Фиорентина\", а след това загуби точки и вкъщи. В събота \"Ювентус\" победи \"Болоня\" с 3:1, след като губеше с 0:1, но с характер измъкна победата. Два кръга преди края \"Наполи\" изостава с шест точки. Единственият шанс на тима да вземе титлата е да разгромят \"Сампдория\" като гост и \"Кротоне\" у дома, а шампионите да загубят с големи резултати визитата си на \"Рома\" и от вече изпадналия отбор на \"Верона\".", "date": "2018.05.06", "title": "\"Торино\" засили титлата към \"Ювентус\" след равенство с \"Наполи\""}
{"url": "https://www.dnevnik.bg/photos/2018/05/06/3174528_fotogaleriia_manchestur_siti_vdigna_titlata_v_skuchen/", "text": "Манчестър сити\" вдигна официално титлата във Висшата лига след домакинския мач с \"Хъдърсфийлд\". \"Гражданите\", които спечелиха трофея преди две седмици, бяха коронясани официално, макар че не победиха \"териерите\". Мачът на \"Етихад\" завърши 0:0, въпреки очакванията за дъжд от голове.", "date": "2018.05.06", "title": "Фотогалерия: \"Манчестър сити\" вдигна титлата в скучен мач с \"Хъдърсфийлд\""}
{"url": "https://www.dnevnik.bg/photos/2018/05/06/3174529_fotogaleriia_visokotehnologichnite_shlemove_na/", "text": "Най-малката армия в света, ватиканската Швейцарска гвардия се сдоби с нови попълнения и с нов високотехнологичен шлем.", "date": "2018.05.06", "title": "Фотогалерия: Високотехнологичните шлемове на папските гвардейци"}
{"url": "https://www.dnevnik.bg/sport/2018/05/06/3174550_chelsi_postavi_miastoto_na_livurpul_v_top_4_pod/", "text": "Челси\" завърза интригата за местата в Топ 4 на Висшата лига след победа с 1:0 над \"Ливърпул\". Сините се наложиха на своя \"Стамфорд /ридж\" с гол на Оливие Жиру, който им позволи да се доближат на три точки зад съперника си. До края на сезона шампионът от миналата година има да изиграе два мача – домакинство на \"Хъдърсфийлд\" и гостуване на \"Нюкасъл\". \"Ливърпул\" пък има само една среща – домакинство на \"Брайтън\". В момента \"Ливърпул\" заема третото място и има 72 точки, а \"Челси\" е пети с 69. Четвъртото място заема \"Тотнъм\", който също трябва да изиграе два мача, \"шпорите\" имат 71 точки. За \"Челси\" това беше четвърта поредна победа и пети мача без загуба. За сметка на това \"Ливърпул\" вече е три мача без победа във Висшата лига. Съставът на Юрген Клоп направи равенства с \"Уест Бромич\" и \"Стоук\", преди да загуби от сините. Единственият гол отбеляза Оливие Жиру още в 32-ата минута. Той се разписа след подаване на Виктор Моузес. До края на срещата \"Ливърпул\" контролираше топката и направи всичко възможно да стигне поне до равенство, но не успя да използва възможностите, които му се откриха. До края на сезона и двата тима имат да играят финали. \"Челси\" среща \"Манчестър юнайтед\" във ФА къп, докато \"Ливърпул\" ще играе с \"Реал\" (Мадрид) в Шампионската лига. В друг мач от кръга във Висшата лига \"Арсенал\" победи с 5:0 \"Бърнли\" на \"Емиратс\". Това беше последният домакински мач на Арсен Венгер като мениджър на тима, в който съставът го изпрати по най-добрия начин. С трите точки \"Арсенал\" си гарантира шестото място в подреждането, след като \"Бърнли\" изостава с четири зад \"артилеристите\", но има само един двубой. Тимът от Северен Лондон пък има две оставащи гостувания – на \"Лестър\" и \"Хъдърсфийлд\". Головете на \"Емиратс\" отбелязаха Пиер-Емерик Обамеянг два пъти, Александър Лаказет, Сеад Колашинац и Алекс Иуоби.", "date": "2018.05.06", "title": "\"Челси\" постави мястото на \"Ливърпул\" в топ 4 под съмнение, \"Арсенал\" разгроми \"Бърнли\""}
{"url": "https://www.dnevnik.bg/sport/2018/05/06/3174542_elia_viviani_specheli_vtora_pobeda_v_tazgodishnoto/", "text": "Спринтьорът на \"Куикстеп\" Елиа Вивиани спечели третия етап в  Обиколката на Италия  – 229 км между Беер Шева и Ейлат. Италианецът, който  триумфира и във втория етап , доказа, че е най-добрият спринтьор в тазгодишното Джиро. Във финалния спринт в курорта Ейлат Вивиани надделя над Саша Модоло (\"Драпак\") и Сам Бенет (\"Бора\"). Макар и да беше затворен от Бенет в последните метри, колоездачът на \"Куикстеп\" се справи и успя да развие спринта си. Якуб Маречко (\"Вилиер Триестина\") остана четвърти, а Дани ван Попел от \"Лото Йъмбо\" - пети. В началото на етапа се откъснаха трима колоездачи – Гийом Боавин от Израелската колоездачна академия, Марко Фрапорти (\"Андрони\") и Енрико Барбин (\"Бардиани\"), който ден по-рано облече синята фланелка за най-добър катерач. Тримата се задържаха пред основната група малко преди финала, но бяха хванати от спринтьорските отбори, които наложиха много високо темпо. Голяма част от етапа премина през пустинята Негев, но нямаше никакви сериозни препятствия за колоната. Единствено при приближаването на финалния град Ейлат се появи страничен вятър, който доведе и до малко разкъсване в групата. Роън Денис от ВМС запази розовата фланелка на лидер в генералното класиране. Той има аванс от 1 секунда пред Том Дюмулен и 13 пред Жозе Гонсалвеш. В класацията на спринтьорите Елиа Вивиани държи цикламеното трико и има 130 точки, докато вторият, Саша Модоло, е с 55. Третият етап беше последен на територията на Израел, а след това колоната се мести в Италия. Понеделник е почивен ден, а във вторник е четвъртият етап 198 километра между Катаня и Калтаджироне. Профилът включва две изкачвания от четвърта категория, а финалът е на възвишение, което включва наклон от 13%.", "date": "2018.05.06", "title": "Елиа Вивиани спечели втора победа в тазгодишното Джиро"}
{"url": "https://www.dnevnik.bg/photos/snimka_na_denia/2018/05/06/3174546_snimka_na_denia_emocionalnoto_izprashtane_na_arsen/", "text": "Арсен Венгер изведе \"Арсенал\" за последен път на стадион \"Емиратс\". Той постигна   и се сбогува по най-добрия начин с феновете в Северен Лондон.", "date": "2018.05.06", "title": "Снимка на деня: Емоционалното изпращане на Арсен Венгер на \"Емиратс\""}
{"url": "https://www.dnevnik.bg/sport/2018/05/06/3174288_fotogaleriia_vulneniia_i_emocii_v_cherveno_po_sluchai/", "text": "Спортните клубове на ЦСКА и привържениците отпразнуваха 70-годишнината си с тържества, започнали сутринта на \"Българска армия\" и завършили на \"Васил Левски\".", "date": "2018.05.06", "title": "Фотогалерия: Вълнения и емоции в червено по случай 70-годишнината на ЦСКА"}
{"url": "https://www.dnevnik.bg/citat_na_deniia/2018/05/06/3174291_grisha_ganchev_prez_noviia_sezon_shte_se_borim_da_ne/", "text": "Целта пред ЦСКА през следващия сезон в Първа лига ще е да запази мястото си в елита. Това заяви в познатия си стил единият от собствениците на клуба, Гриша Ганчев, след  празника по случай 70-годишнината от създаването на ЦСКА . На въпрос какви ще са целите пред отбора през новия сезон той отговори: \"Новия сезон ще се борим да не изпаднем от групата.\" \"Уникално. ЦСКА е феномен. Бяха забравени от Господа, ние ги почетохме\", добави Ганчев за  тържествения парад на легендарните спортисти и треньори от различните спортове .", "date": "2018.05.06", "title": "Гриша Ганчев: През новия сезон ще се борим да не изпаднем от групата"}
{"url": "https://www.dnevnik.bg/bulgaria/2018/05/06/3173747_paradut_za_denia_na_hrabrostta_shte_pochete_i_140-tata/", "text": "С военен парад в София днес страната отбелязва Деня на храбростта и празника на Българската армия. През тази година се навършват 140 г. от създаването на Българската армия и затова се очаква събитието да премине с особена тържественост. Денят на храбростта се отбелязва по традиция на християнския празник, посветен на Свети Георги Победоносец. В 9 ч. президентът и върховен главнокомандващ на Въоръжените сили Румен Радев ще участва в тържествения водосвет на бойните знамена и знамената светини на Българската армия и ще положи венец пред Паметника на Незнайния воин на пл. \"Свети Александър Невски\" в София. В 10.00 часа той ще приеме почетния строй на представителните части на Българската армия на пл. \"Княз Александър I\" в столицата след което ще произнесе тържествено слово. От 10.30 часа ще се проведе традиционният Гергьовденски парад. Два часа по-късно държавният глава Румен Радев ще присъства на възпоменателна церемония по случай 6 май на българския военен мемориал в Ново село в Република Македония. Във Военният парад ще участват тежка техника и самолети. По жълтите павета ще преминат образци от почти всички машини на въоръжение в армията – танк Т-72, самоходна гаубица \"2С-1\", бойни машини на пехотата БМП, МТЛБ и БТР, ракетни и зенитни комплекси, гаубици, бронирани \"Мерцедес\" G 270, \"Хамър\", \"Commando seleсt\", \"Guardian\" и \"SAND CAT\" и други. Военновъздушните сили ще представят летателна техника, която е на въоръжение в момента. Бойна част македонски военнослужещи за първи път ще участва в парада в София. В София дойде рота с численост 80 човека, като 64 от тях ще маршируват в стандартна формация 8 по 8 души, а останалите ще са логистика и поддръжка. Не се предвижда участие на бойна техника от югоизточната съседка. Целият състав на столичната дирекция на полицията, както и звената за противодействие на тероризма, ще бъдат ангажирани с охраната на обществения ред в празничния ден. Ще бъдат изградени специални пропусквателни пунктове и няма да бъдат допускани хора в нетрезво състояние. Военните музеи ще имат специална програма По повод празника Националният военноисторически музей ще бъде със специална програма и свободен вход.За пръв път днес посетителите ще могат да разгледат най-новата изложба \"Враг/Приятел\", която разкрива сложния пъзел на военните и политическите взаимоотношения между България и три държави, изиграли ключова роля в историята на Третата българска държава – Турция, Русия и Германия. В изложбата се преплитат експонати-уникати – притежание на царските фамилии, и такива, свързани със събития и хора, чиито съдби са белязани от междудържавните отношения. Посетителите ще имат възможност да видят фелдмаршалския жезъл на Фердинанд I, връчен му от германския кайзер Вилхелм II, сабя, подарена на престолонаследника Борис от неговия кръстник – руския император Николай II, знака на Временното руско управление и други. Гостите на музея ще могат да влязат в кабините за управление на едни от най-знаковите експонати във външната експозиция, както и да опитат характерната за войнишката кухня боб чорба, приготвена от истински военен готвач. Пред тях ще свири Представителният духов оркестър на Сухопътни войски и ще бъде показан филмът \"Помни войната 1915 – 1918. I част\". С Ден на отворени врати празникът ще бъде отбелязан и във филиалите на музея – Военноморския музей във Варна и Музея на авиацията в Крумово.", "date": "2018.05.06", "title": "Парадът за Деня на храбростта ще почете и 140-тата годишнина на Българската армия"}
{"url": "https://www.dnevnik.bg/sport/2018/05/06/3174302_cska_shte_tursi_izgrajdane_na_shampionski_otbor_video/", "text": "ЦСКА ще направи всичко възможно, за да подсили отбора си и да стане шампион. Това заяви единият от скаутите на червените, Велизар Димитров. \"Познавам амбициите на г-н Ганчев. Ще инвестираме с всички възможни сили за всичко, което е необходимо, за да може ЦСКА да стане шампион. Когато чуя ЦСКА, ми настръхва кожата, това е магия\", каза Димитров. Думите му дойдоха след  нулевото равенство с \"Лудогорец\" . Червените дълго се надяваха да стъпят на върха този сезон, но съставът от Разград спечели убедително седмата си поредна титла. В своя стил съсобственикът в \"ЦСКА-София\"  Гриша Ганчев каза, че следващия сезон отборът ще се бори да не изпадне . Временният треньор на ЦСКА Христо Янев посочи, че \"от години не е имало толкова добри състезатели в тази съблекалня\". \"Трябва да направим крачка напред, за да зарадваме всички, които обичат ЦСКА. До края трябва да зарадваме всички с победи. Предстоят мачове, в които всеки един, обичащ клуба, залага честта си, и ще опитаме да ги спечелим\", заяви той. На въпрос за договора си Янев отговори: \"Имам ясна и точна уговорка с ръководството - тук съм в оставащите три срещи, а после те ще преценяват.\"", "date": "2018.05.06", "title": "ЦСКА ще търси изграждане на шампионски отбор (видео)"}
{"url": "https://www.dnevnik.bg/sviat/2018/05/06/3173601_v_livan_se_provejdat_parlamentarni_izbori_za_pruv_put/", "text": "В Ливан днес се провеждат първите парламентарни избори от девет години. Кандидатите се борят за 128 места, поделени между 11 религиозни групи, според строго регламентирана система за междуконфесионална подялба на властта. Ето кои са главните играчи: Движение \"Бъдеще\" То се ръководи от Саад ал Харири - водещия сунитски политик и премиер от 2016 г. Харири пое политическа роля след убийството на баща му Рафик ал Харири през 2005 г. Ранните години на неговата политическа кариера бяха белязани от конфронтация с тежко въоръжената шиитска групировка \"Хизбула\". Съд, подкрепен от ООН, по-късно обвини петима членове на \"Хизбула\" за убийството на Харири-старши. Групировката обаче отрича да е замесена в него. Харири все още е противник на подкрепяната от Иран \"Хизбула\", но в последно време нейният арсенал е въпрос, който надхвърля пределите на Ливан и трябва да бъде решаван чрез регионален диалог. Сега премиерът се фокусира върху съживяването и реформирането на издъхващата икономика. Той има подкрепата на Запада и по-конкретно на Франция, която се намеси през ноември, когато по всеобщо признание Саудитска Арабия - някога близък съратник на семейство Харири - го принуди  да подаде оставка , макар че и Рияд, и Харири публично отричат това. \"Хизбула\" \"Хизбула\" е най-мощната групировка в Ливан. Тя е основана през 1982 г. от иранския Корпус на гвардейците на Ислямската революция. САЩ я смятат за терористична групировка. След 2012 г. тя става все по-мощна като ключов играч във войната в Сирия, сражавайки се на страната на президента Башар ал Асад. \"Хизбула\" влезе в парламента за първи път през 90-те години на миналия век и има министри в правителството. Свободното патриотично движение (СПД) СПД е основано от християнския маронитски политик Мишел Аун, бивш командир на армията, който ръководеше едно от двете съперничещи си правителства през последните години на гражданската война от 1975-1990 г. Аун стана президент през 2016 г. в рамките на политическа сделка, съгласно която Харири стана премиер. Начело на СПД е зетят на Аун, Джебран Басил. Движението е съюзник на \"Хизбула\". Движението \"Амал\" Шиитското движение \"Амал\" беше противник на \"Хизбула\" по време на гражданската война, но установи тесни отношения с групировката след края на конфликта. \"Амал\" се ръководи от Набих Бери, който е председател на парламента от 1992 г. Движението също така е тясно свързано със (сирийския президент) Башар ал Асад. Прогресивната социалистическа партия (ПСП) ПСП се ръководи от Уалид Джумблат - най-силната фигура сред ливанското друзко малцинство. Джумблат наследи тази роля от своя убит баща Камал и бе виден лидер по време на гражданската война. Сега той е в процес на предаване на пълномощията си на своя син Таймур, който се кандидатира на негово място на изборите. Ливанските сили (ЛС) Ливанските сили се ръководят от християнския маронитски политик Самир Жажа. Партията произхожда от мощната някога (по време на гражданската война) милиция със същото име. Жажа бе начело на ЛС през последните години на войната след убийството през 1982 г. на основателя на партията Башир Джемайел. Жажа е единственият лидер на ливанска милиция, който е лежал в затвора заради насилие по време на гражданската война. Той е най-значимият християнски опонент на \"Хизбула\". \"Катаеб\" (Фаланга) \"Катаеб\", известна още като Фалангистката партия, се ръководи от християнина маронит Сами Джемайел, който пое лидерството й от своя баща - бившия президент Амин Джемайел. Сами Джемайел излезе на преден план след убийството на брат му Пиер през 2006 г. по време на вълната от политически убийства през 2006 г. на противници на сирийското влияние в Ливан. Движението \"Марада\" То е партия на християнската общност, създадена през 80-те години на миналия век, и се ръководи от християнския маронитски политик Сюлейман Франжие - близък съюзник на \"Хизбула\" и приятел на сирийския президент Башар ал Асад. Харири отначало подкрепяше Франжие за президентския пост през 2016 г., но тази комбинация не успя да спечели широка подкрепа. Вместо това Харири постигна сделка, според която президент на страната стана Мишел Аун. /БТА", "date": "2018.05.06", "title": "В Ливан се провеждат парламентарни избори за пръв път от девет години"}
{"url": "https://www.dnevnik.bg/razvlechenie/2018/05/06/3173856_dnes_e_posledniiat_shans_da_igraete_s_otmustitelite/", "text": "До 23:59 ч. днес е последният шанс за участие в новата киноигра на \"Дневник\" -  \"Отмъстителите: война без край\" . Новата комикс екранизация, която събира целия отбор супергерои на \"Марвел\", се оказа и най-силният кинодебют в историята на американския и световния боксофис. Отговорете на  въпроса   до полунощ днес и ще се състезавате за четири комплекта от тениска и калъф за документи и един комплект от флашка и тетрадка. А ако сте успели да отговорите и на въпроса от предното ниво, играете и за четирите двойни покани за \"Отмъстителите: Война без край\". Победителите ще бъдат изтеглени във вторник, 8 май.", "date": "2018.05.06", "title": "Днес е последният шанс да играете с \"Отмъстителите\""}
{"url": "https://www.dnevnik.bg/razvlechenie/2018/05/06/3174176_nai-chetenoto_v_dnevnik_nai-goliamoto_letishte_v/", "text": "Според класацията на редакцията на \"Дневник\" на десетте на-четени статии за изминалата седмица в периода от 29 април до 5 май 2018 г. читателите ни са се интересували най-много от темите за това, че София ще се окаже най-близката столица до най-голямото летище в света, от възможността еврофондове да бъдат спирани заради слабо правосъдие и от това, че вече желаещите да получат специални автомобилни номера, ще трябва да плащат многократно по-скъпо. Ето и топ десетте теми за изминалата седмица според броя на прочитанията им: 1.  София ще е най-близката столица до най-голямото летище в света  - 36 324 прочитания 2.  Спиране на еврофондовете за страни със слабо правосъдие предложи Еврокомисията  - 15 814 прочитания 3.  Комбинацията от еднакви цифри в номера на колата поскъпна в пъти  - 13 607 прочитания 4.  САЩ възстановяват Втори флот в Северния Атлантик заради Русия  - 11 841 прочитания 5.  Защо модни гиганти като H&M и Zara забраняват мохера в дрехите си  - 10 508 прочитания 6.  Пейки с вида на кирилски букви ще оформят оазиси за четене в София  - 10 038 прочитания 7.  \"Цунами\" от хиляди ВЕЦ заплашва реките на Балканите, предупредиха еколози  - 9989 прочитания 8.  Временният кмет на столичния район \"Младост\" подава оставка  - 9844 прочитания 9.  БСП на 1 май: Пускаме прожекторите, за да си иде ГЕРБ  - 9236 прочитания 10.  Какви ползи ще има България, ако (когато) влезе в еврозоната  - 9051 прочитания", "date": "2018.05.06", "title": "Най-четеното в \"Дневник\": Най-голямото летище в близост до София и еврофондове срещу правосъдие"}
{"url": "https://www.dnevnik.bg/sport/2018/05/06/3174322_kodja_kaia_dava_starta_na_durjavniia_shampionat_po/", "text": "С ултрамаратона \"Коджа кая\" днес започва държавното първенството по скайрънинг. Дисциплината представлява планинско бягане, в което денивелация е над 2000 метра, наклонът е над 30%, а трудността на изкачване не надвишава втора степен. Шампионатът ще бъде открит със състезанието около едноименния връх Коджа кая. Първата напълно автономна подобна надпревара (без подкрепителни пунктове) включва бягане в източните части на Стара планина през местности в Камчийска и Върбишка планина. \"Коджа кая\" предлага четири състезателни дисциплини. За държавния шампионат ще се броят резултатите от 36-километровата дистанция с денивелация над 2000 метра. Организаторите съобщиха, че по трасето ще има 10 чешми, като контролното време за изминаване на маршрута е 7.30 часа. Останалите дисциплини включват бягания с дължина 67 км и денивелация над 3800 метра, 25 км и над 1400 м и 9 км и над 520 м. Всички състезатели ще изкачат върха, като участниците на 25, 36 и 67 км ще го направят два пъти - веднъж по туристическата пътека и по стръмния ръб в края на състезанието. Държавното първенство по скайрънинг през 2018 г. включва осем състезания. Едно от тях -  \"Пирин ултра\", ще бъде част и от световния шампонат  по скайрънинг през този сезон. Точки получават първите 30 при мъжете и най-бързите 15 жени. За крайното класиране се взимат четирите най-добри резултата на състезателя през сезона. Миналата година шампиони на България по скайрънинг станаха  Константин Василев и Десислава Христова. Български скайрънинг шампионат 2018: 6 май - \"Коджа кая\" (36 км) 13 май - \"Враца скайрън\" (15 км) 2 юли - \"Пирин скайрън\" (34 км) 5 август - \"Мальовица скайрън\" (19 км) 1 септември - \"Адвенчър скайрън\" (55 км) 29 септември - \"Беласица скайрън\" (32 км) 6 октомври - \"Пирин ултра\" (66 км) 27 октомври - \"Хайдушки пътеки скайрън\" (42 км) Мъже (до 30-а позиция): 100-88-78-72-68-65-62-59-56-53-50-47-44-41-38-35-32-29-26-23-20-18-16-14-12-10-8-6-4-2 Жени (до 15-а позиция): 100-88-78-70-62-54-48-42-36-30-24-18-12-6-3", "date": "2018.05.06", "title": "\"Коджа кая\" дава старта на държавния шампионат по скайрънинг"}
{"url": "https://www.dnevnik.bg/evropa/2018/05/06/3174064_kak_falshivite_novini_v_turciia_stanaha_standart_a/", "text": "За почти две години журналистите създадоха много работа на турското правосъдие. Общо 301 репортери, колумнисти, илюстратори или ръководни кадри в медиите може да прекарат общо 3158 години, 6 месеца и 8 дни в затвора и да платят милиони турски лири заради престъпления като \"участие в заговор за преврат\", \"пропаганда за нелегална организация\" или дори \"оскърбление към държавни институции\". Обидата към президента е отделна категория, по която обвинените журналисти са няколко десетки, а общият брой съдебни дела е нараснал 1000 пъти - от 4 през 2000 г. но 4187 през 2016-а. Данните на представителя на \"Репортери без граници\" в Турция Ерол Йондероглу превръщат страната (далеч не единствената, имаща проблеми със сигурността) в рекордьор. Тe обаче са само върхът на айсберга - от началото на извънредното положение през лятото на 2016 г. 140 медии (телевизии, радиостанции и вестници) и 30 издателства са били закрити. Освен това 10 хиляди журналисти са безработни в момента - 30% от медийния пазар според Турския съюз на журналистите. 175 хил. сайта са блокирани и още 110 хил. отделни интернет адреса, както и 800 профила в \"Туитър\", които са невидими ( заедно с \"Уикипедия\" ). Кратък поглед отвъд медийния сектор показва още, че 5022 университетски преподаватели и над 4100 магистрати са загубили работата си заедно с още над 100 хил. други, голяма част от които са държавни служители. Може би заради тези числа турските журналисти, правозащитници и преподаватели на семинара за Световния ден на свободното слово в четвъртък и петък в Европарламента в Брюксел посрещнаха с неодобрение думите на Хавиер Ниньо Перес от Европейската служба за външно действие. Пред участниците в семинара - посветен изцяло на медиите в Турция - той каза: \"Трябва да запазим хладнокръвие... Турция е страна - кандидат за членство в Европейския съюз, която е изправена пред много и значими заплахи за сигурността си: ПКК, \"Ислямска държава\", продължаващия конфликт в Сирия, този в Ирак... и тези заплахи се увеличиха на 15 юли\", каза той. \"Беше трудна нощ и заплаха за демокрацията. Справедливо и разумно е Турция да действа срещу (Фетхуллах) Гюлен и другите заплахи. Извършените действия не са пропорционални на рисковете.\" Колкото и властите в Анкара сами да говорят за тази сигурност (а противниците им да обвиняват Запада, че с действията или бездействията си легитимира посегателства срещу свободата на медиите), с референдума за президентска република преди година почти половината активни гласоподаватели поставиха този подход под въпрос. Осъждането на турските политики обаче беше съпътствано и от други тревожни въпроси - как допринася за ситуацията Европа, а и самите журналисти. \"И ние носим отговорност\" \"Истина е, че не се чувствате комфортно вече. Знаете, че не ви гледат с добро око в полицията и службите. Моят случай е един от хиляди на ежедневна основа,\", каза за \"Дневник\" Йондероглу. Срещу него има обвинения в \"терористична пропаганда\" заради солидарността със закрития, популярен сред кюрдите, вестник \"Йозгюр Гюндем\", закрит след неуспелия опит за преврат на 16 юли. Заедно с други обвиняеми той ще бъде изслушан от съда на 9 октомври. Проваленият пуч обаче далеч не е началото на промените в медийния пейзаж, променили редакционната политика на много турски издания (без дори да става дума за свързания с духовника Фетхуллах Гюлен \"Заман\",  иззет от държавата  и по-късно закрит малко след събитията от 15 юли - най-четения вестник в Турция). Най-голямата турска медийна група, \"Доган\", премина в ръцете на свързвания с управляващите бизнесмен Ердоган Демирьорен едва тази година. Още през 2011 г. обаче две ключови медии на \"Доган груп\", телевизия \"Стар\" и многотиражният в. \"Миллиет\", бяха продадени, като вестникът отиде при Демирьорен. Продажбата на медиите на \"Доган груп\" беше кулминация, която притесни много журналисти и анализатори в Турция - с нея Демирьоран получи контрол върху \"Хюриет\" (най-тиражния вестник след затварянето на \"Заман\"), информационна агенция \"Доган\" и гледаната от милиони \"Си Ен Ен Тюрк\". След нея между 80 и 90% (по различни оценки) от медиите в Турция са под контрола на свързани с властите бизнесмени и са склонни да изразяват позиции, отговарящи на правителствената политика. Под въпрос е и свободата на все още независими издания като \"Джумхуриет\",  14 журналисти от който наскоро бяха осъдени  заради предполагаеми връзки с Гюлен. За продължаващата години наред промяна в медийния пейзаж говори и Мехвеш Евин, работила от 90-те години насам за издания като \"Сабах\", \"Йени шафак\", \"Ватан\" и други. Уволнена е от популярния вестник \"Миллиет\" през 2015 г. заради публикации, критични към политиките на президента Реджеп Тайип Ердоган. Изданието сега е собственост на \"Демирорен груп\" - същия холдинг, свързван с управляващите, който купи най-голямата турска медийна група, \"Доган\", по-рано тази година. \"От 2015 г. не съм си намирала работа в масмедиите и знам, че вече няма да стане\", каза тя в разговора си с \"Дневник\" преди участието си в семинара. \"Работих за много издания. Видях как те се промениха след смяна на собствеността\", каза тя по-късно пред колегите си. \"Това стана още когато Партията на справедливостта и развитието беше звездата на Близкия изток. Така ние също имаме отговорността си. Твърде късно се изправихме срещу цензурата. Когато критични журналисти бяха уволнявани, ги изоставяха. Когато кюрди губеха работата си, бяха сочени за терористи.\" Крайният резултат  \"Медийната култура, процъфтяла при ПСР... не позволява разследвания, дисиденти са осъдени във вестниците преди присъда в затвора. (Но това се случи) и след преврата от 1980 г., и след този от 1997 г.; (случваше се) с медиите на Гюлен, на ПСР, понякога - на Доган\", каза по време на семинара Пьотр Залевски, кореспондент на сп. \"Икономист\" в Турция. За Залевски, който говори турски,  националният печат  е \"отделна вселена\". \"В Турция границите между реалност и измислица отдавна се срутиха. В по-голямата част от свободния свят фалшивите новини идват от периферията, а в Турция - от мейнстрийма\", каза той. \"Ако останете дълго в тази вселена, ще повярвате, че Европа мрази (президента Реджеп Тайип) Ердоган заради метрото и летищата... че превратът беше насочван от учени край Мраморно море... че колегите от \"Джумхуриет\" заслужават присъди от общо 281 г. заради критични туитове... че според 42% (от респондентите в проучване) Германия създава напрежение, защото се притеснява от ръста на Турция. Йондероглу се опасява, че медийният пейзаж, при който най-малко 80% от медиите са станали проправителствени, позволява на властите да правят пропаганда в своя полза, без нарушеното равновесие да бъде санкционирано. \"Когато политически лидери са зад решетките и са изложени на публичен линч, имате всички параметри, за да спечелите изборите.\" Според Мехвеш Евин обаче проблемите на свободната преса имат и обратна страна - \"турските медийни потребители са основно зрители, а не читатели\", а подкрепата, която се дава гласно на независими издания, не е достатъчна. \"Джумхуриет\" водеха кампания за купуване на вестника, за да му се окаже подкрепа (по време на процеса). \"Някои хора искаха да поддържат каузата, но бяха малко и не помогнаха на продажбите\", каза тя за \"Дневник\". Битката продължава онлайн и в чужбина За някои журналисти, които работят в Турция, трудното може едва да предстои. С нов закон, който предстои да влезе в сила, Анкара смята да сложи и онлайн услуги под контрола на регулатора за електронни медии. Органът ще може да блокира аудио- и видеосъдържание, излъчвано онлайн, както и публикации в социалните мрежи и дори филми, ако те се считат за заплаха за националната сигурност и морални ценности. \"Така че в близкото бъдеще сесии на европейски медии ще бъдат подложени на цензура от турския аудио-визуален съвет\", каза за \"Дневник\" Йондероглу, помолен да коментира закона. \"Бордът ще може с решение на съдия да забранява цялото съдържание. И всичко това ще бъде законно.\" А и напрежението в медийния сектор в Турция, изглежда, \"прелива\" сред многочислените турски общности в Европа - представителите им лесно получават достъп до проправителствено съдържание онлайн, а и по-младите на практика са \"поколението Ердоган\" - израснали, без да познават друг лидер. Ако досегашните избори поставяха това разделение под въпрос, референдумът на 16 април миналата година за преход към президентска република показа, че диаспората в страните с най-голямо турско малцинство на запад  е разделена, но все пак с превес \"за\"  управляващите в Турция. \"Свикнахме със злоупотребата с медийните права\", каза вчера по време на семинара Мехмет Коксал от Европейската федерация на журналистите. Той смята, че трябва да се търси начин \"да не се отегчава публиката\" с решения, които не работят. Какво обаче трябва да се направи остава въпрос, на който европейските регулатори ще търсят отговор. Какво (не) може да направи Европа Турция може да е твърде важна за Европа, но това не решава проблема на журналистите. Нито пък отговаря на поляризацията в обществото, смята Йондероглу. \"Мисля, че ако ЕС и външни международни организации просто очакват Турция сама да направи нещо, не е възможно. И фактът, че те търсят начин Анкара да има стратегическо значение, не допринася много за каузата ни.\" За онези, които пишат за политика и човешки права, все пак има надежда - дори в условията на извънредно положение и задаващи се предсрочни избори с висок залог, смята Мехвеш Евин. \"Мисля, че все още е възможно, но е трудно, особено за младите. Най-трудно е, когато излизаш по улиците и се опитват да разбереш как се чувстват хората, а те не отговарят\", каза тя в разговора си с \"Дневник\". \"Освен това ставаш малцинство. Мисля, че в правителството не се интересуват от такива като нас, като мен. Телевизията е под контрола им. Останаха \"Джумхуриет\" и още две издания, а срещу тях има разследвания. Трябва да стъпваш на пръсти и да внимаваш как представяш информацията, но още можеш да го правиш. Още има място за журналистика.\" Докато обмисля внимателния си отговор - така че нито да изолира Турция, нито да бъде използвана за вътрешнополитически цели на управляващите - Европа  трябва да решава и свои , наскоро възникнали проблеми. Само за няколко месеца на територията на съюза имаше две убийства на журналисти, които недвусмислено се свързват с работата им. Откривайки семинара, председателят на Европарламента Антонио Таяни настоя, че \"не би стигнало да се открие кой е извършил убийствата на  Дафне Каруана Галиция  и  Ян Куцяк \", а е нужно да се знае и \"кой ги организира\". \"Европа да погледне собствените си проблеми\", е обичайна реакция на лидери, които не желаят да бъдат поучавани.", "date": "2018.05.06", "title": "И журналистите носят отговорност за атаката срещу медиите в Турция"}
{"url": "https://www.dnevnik.bg/photos/snimka_na_denia/2018/05/06/3174325_snimka_na_denia_purvata_oficialna_snimka_na_princ_lui/", "text": "Британското кралско семейство публикува първите официални снимки на новородения принц Луи. Третото дете на на британските принц Уилям и херцогиня Катрин се роди на 23 април. От двореца Кенсингтън разпространиха снимки, заснети от херцогиня Катрин по време на третия рожден ден на дъщеря й принцеса Шарлот на 2 май. На тях Шарлот прегръща и целува малкото си братче.", "date": "2018.05.06", "title": "Снимка на деня: Първата официална снимка на принц Луи"}
{"url": "https://www.dnevnik.bg/sport/2018/05/06/3174323_s_obshta_vuzrast_86_g_djon_higins_i_mark_uiliams/", "text": "За пръв път от 1978 г. състезател на възраст над 40 години ще стане световен шампион по снукър. Джон Хигинс и Марк Уилямс ще се изправят един срещу друг във финала в шефилдския театър \"Крусибъл\" цели 26 години след дебюта си като професионалисти. Днес ще се изиграят първите две сесии за финала. Шотландецът и уелсецът излизат в 16.00 часа за първите осем фрейма, след което ще се върнат край масата в 21.00 часа за следващите осем. Третата и при необходимост четвъртата сесия са в понеделник със същите начални часове. Победител ще е състезателят, който пръв спечели 18 фрейма. Това е първият финал без английско участие от осем години насам. Предишният беше през 2010 г., когато австралиецът Нийл Робъртсън победи шотландеца Греъм Дот с 18:13. Хигинс, който преследва пета световна титла, достигна до  седмия си финал в \"Крусибъл\" след победа със 17:13 срещу Кайрън Уилсън.  Шотландецът, който на 18 май ще навърши 43 години, спечели първите три фрейма срещу 26-годишния англичанин и не изпусна водачеството в резултата до края. Уилсън, който бележи страхотен прогрес през последните три сезона, няколко пъти съкращаваше изоставането си само до един фрейм. Хигинс обаче неизменно успяваше да спечели партиите, в които съперникът му имаше шанс да изравни. Четирикратният световен шампион записа десет серии над 50 точки, като най-добрите му брейкове дойдоха в края на двубоя - 136, 100, 98 и 91 точки. Шотландецът стигна до мача за титлата за втора поредна година. Преди 12 месеца той отстъпи на Марк Селби с 15:18. Уилямс спечели изключителна битка с финалиста от 2013 г. Бари Хоукинс след 17:15 фрейма. Преди последната сесия 43-годишният уелсец губеше от 39-годишния англичанин с 11:13, но спечели шест от следващите осем фрейма, за да стигне до четвъртия си финал в \"Крусибъл\", но първи от цели 15 години насам. Финалната сесия предложи голяма тактическа битка, като имаше само две големи серии - 55 на Уилямс и 60 на Хоукинс. Почти всичките партии бяха изпълнени с много нервност, грешки и обрати, а битката приключи около полунощ британско време. Уилямс прави изключителен възход през последната година. Световният шампион за 2001 и 2003 г. миналата година отпадна в квалификации на световното, а преди тазгодишния турнир имаше едва три победи в \"Крусибъл\", откакто стигна полуфиналите през 2011 г. Въпреки че имат общо 44 участия в световни първенства, Уилямс и Хигинс ще се срещнат едва за втори път в \"Крусибъл\". Единствената им среща досега беше именно полуфиналът през 2011 г., когато шотландецът спечели със 17:14 по пътя към четвъртата си световна титла. Предстоящият мач ще бъде втори голям финал между двамата след UK Championship 2010, когато Хигинс направи паметен обрат от 5:9 до 10:9. Шотландецът влиза във финала в \"Крусибъл\" с най-големия брейк от началото на турнира - 146 точки. Уилямс започва битката за трофея с най-много серии от сто и повече точки - десет, най-голямата от които 140 точки. Победителят ще спечели рекордна премия от 425 хил. паунда, а загубилият ще си тръгне с чек за 180 хил. паунда.", "date": "2018.05.06", "title": "С обща възраст 86 години Джон Хигинс и Марк Уилямс влизат в битка за световната корона в снукъра"}
{"url": "https://www.dnevnik.bg/zelen/2018/05/06/3173841_kak_rasteniiata_si_obshtuvat_chrez_korenite/", "text": "Растенията използват своите корени, за да \"чуват\" другите растения в близост и съответно да променят растежа си спрямо съседите. Този начин на общуване изследват учени  в ново проучване ,  публикувано в списание Plos One. Изследването установява нови доказателства за уникалните форми на комуникация при флората. Растенията могат да засекат присъствието на своите \"съседи\" и съответно да променят растежа си спрямо тях.  \"Ако имаме проблем с нашите съседи, ние, хората, можем да си сменим дома. Растенията не могат да направят това. Те използват сигнали, за да избегнат конкурентните ситуации или да се подготвят за бъдеща конкуренция\", каза Велемир Нинкович, еколог в шведския университет за селскостопански науки в Упсала и водещ автор на изследването, пред \"Гардиън\". Учените са установили, че в среда с много растения всяко едно от тях отделя химикали в почвата, с които подтикват съседите си да растат \"по-бързо\" вероятно за да избегнат вариант те самите да останат на сянка. Преди това учените са доказвали, че когато листата на растенията се докосват с листата и клоните на съседите, те променят спрямо локацията им стратегиите си за растеж. Последното изследване разкрива, че това поведение не е само механично задвижвано от листата, но и от химически секрети в почвата. Новото проучване се съсредоточава да изследва царевични култури, които имат тенденция да стимулират растежа си в стресова за тях среда. Нинкович и колегите му симулират докосване на близкото растение, като потупват листата за една минута всеки ден с четка за грим. Когато махат растението и поставят ново установяват, че то също пренасочва ресурсите си за растеж - повече листа и по-малко корени. Разсад, който е бил засаден в разтвор, който преди е с недокоснати растения, не показва този модел. Предположенията за общуване на растенията са се появявали периодично през 80-те години на миналия век, когато се е предполагало, че дърветата изпращат електрически импулси, наречени W-вълни, когато съседите им са отсичани. През последните години се появиха нови сведения, че растенията непрекъснато изпращат и получават сигнали, които учените сега се опитват да разчитат.", "date": "2018.05.06", "title": "Как растенията общуват чрез корените"}
{"url": "https://www.dnevnik.bg/bulgaria/2018/05/06/3174329_rumen_radev_moralnata_kriza_e_fakt_da_preotkriem/", "text": "В свят, в който личният егоизъм се налага като мироглед, националните егоизми закономерно се възвръщат, а това ще рече нови рискове, сблъсъци и конфликти. В този свят армията възвръща ролята си на действен гарант на сигурността и благоденствието\". Това заяви президентът и върховен главнокомандващ на армията Румен Радев в словото си пред военния парад по случай 6 май – Ден на храбростта и на Българската армия. \"Българите трябва да осъзнаят, че свободата и суверенитетът не се гарантират с думи и декларации, а се обезпечават с достатъчно сила и доблест. Нехайното отношение към армията подкопава държавността\", заяви още Радев. Президентът каза, че България е стожер на мира в региона и подчерта, че днес в парада участват и военни от Македония, които Радев нарече \"наши братя\". \"В миналото героизмът на българския войник често е плащал цената на политическата корист и недалновидност. Затова неотложно трябва да помислим за хората, които са призвани да бранят България. Но 6 май не е само празник на Българската армия, той е ден на храбростта. България е била силна, когато е живяла под знака на доблестта и добродетелите. Днес моралната криза е факт, днес трябва да преоткриваме всекидневната храброст на достойния човек – храбростта да изричаме истината, да браним демокрацията, храбростта на достойния гражданин, който се бори с беззаконието и произвола. Затова благодарност към храбрите, защото свободата на всяко общество – нашата обща свобода, се крепи на върха на тяхното копие\", каза Румен Радев. И завърши с думите: \"Да живее България\".", "date": "2018.05.06", "title": "Румен Радев: Моралната криза е факт, да преоткрием храбростта на бранещите демокрацията"}
{"url": "https://www.dnevnik.bg/sport/2018/05/06/3174338_dve_bulgarki_shte_igraiat_vuv_finala_na_jenskata/", "text": "Румънският \"Алба Блаж\" с българските националки в състава си Петя Баракова и Славина Колева се класира във финала на волейболната Шампионска лига. Тимът от град Блаж в Трансилвания стигна до мача за титлата след успех с 3:1 (23:25, 25:17, 25:22, 25:22) над гранда на Турция \"Галатасарай\". Полуфиналният мач се превърна в българско дерби, след като срещу Баракова и Колева се изправиха Христина Русева и Добриана Рабаджиева, които играят за \"Галатасарай\". Турският тим взе първия гейм след много убедителна игра и без да изпуска водачеството от самото начало. Със силни изяви се отличиха Русева и Рабаджиева с по пет точки в първата част. След това турският тим започна да греши все повече заради играта на разпределителя си Гамзе Аликая. \"Алба Блаж\" се възползва и чрез Наташа Кръшманович и най-вече кубинката Ана Клегер обърна мача в своя полза. Русева завърши мача с 12 точки, като направи впечатляващите шест блока. Рабаджиева беше най-резултатна за \"Галатасарай\" с 19 точки. За \"Алба Блаж\" Клегер заби 27 точки, а Кръшманович – 10. Петя Баракова се отличи с пет, докато Славина Колева не влезе на полето в нито един от четирите гейма. \"Алба Блаж\" е първият отбор от Румъния, който изобщо стига финал в Шампионската лига. Съставът ще има голямо предимство, след като финалната четворка се играе в зала \"Поливалента\" в Букурещ. Във финала \"Алба Блаж\" ще играе с шампионките от миналия сезон \"Вакъфбанк\". Турският тим се класира за шестия си финал в последните осем години и трети пореден. В повторение на финала отпреди 12 месеца тимът от Истанбул победи \"Имоко волей Конелиано\" по много драматичен начин 3:2 (25:22, 25:21, 17:25, 15:25, 16:14). Мачът продължи 2 часа и 14 минути, а над всички беше Тинг Жу, която реализира 24 точки. Силен двубой направи и Лонеке Сльотйеш с 16. За италианките Саманта Фабрис завърши с 28 точки, но това не се оказа достатъчно за нещо повече от достойна загуба. Мачът за трето място е днес в 17 ч., а финалът в 20.", "date": "2018.05.06", "title": "Две българки ще играят във финала на женската волейболна Шампионска лига"}
{"url": "https://www.dnevnik.bg/sport/2018/05/06/3174328_shedyovur_na_lebron_djeims_dobliji_klivland_na_pobeda/", "text": "С брилянтно изпълнение на Леброн Джеймс в последната секунда \"Кливланд кавалиърс\" спечели със 105:103 срещу \"Торонто раптърс\" и се доближи на една победа от финала в Източната конференция на НБА. Осем секунди преди края Джеймс получи топката, премина цялото игрище и със стрелба от краче с табло отбеляза победния кош със сирената. \"Това са моментите, за които живея. Това e, за коeто мечтае един баскетболист - да му се открият тези възможности и да има достатъчно късмет да ги реализира. Правя това още откакто бях на шест, седем, осем, може би дори преди това. Отбелязвал съм някои от тях и това са едни от най-големите моменти в кариерата ми\", каза Джеймс след победата в мач №3. \"Кливланд\" нанесе решаващ удар срещу \"Торонто\" след втора победа в много завързан мач. \"Кавалерите\" откриха серията с победа като гост със 113:112 след продължение, след като наваксаха изоставане от 14 точки. Джеймс и компания записаха осма поредна победа срещу \"Торонто\" в плейофите на НБА. Те са спечелили 11 от 13-те срещи с \"раптърите\" в директните елиминации в последните три сезона. В мач №3 \"Кливланд\" нито веднъж не изоставаше в резултата, като три пъти отваряше двуцифрена разлика. \"Торонто\" успяваше да навакса изоставането си, а осем секунди преди края за пръв път изравни резултата след тройка на О Джи Ануноби - 103:103. Канадският тим обаче не намери начин да спре Джеймс и да прати мача в продължение. Лидерът на \"Кливланд\" завърши с 38 точки, седем асистенции, четири шест борби и три откраднати топки. Той реализира 14 от 26-те си стрелби от игра и девет от 11-те от наказателната линия. Oт началото на плейофите Джеймс има 34.8 точки, 9.5 борби, 8.8 асистенции, 1.5 откраднати топки и един чадър средно на мач при 54.7% успеваемост в стрелбата от игра. \"От доста време нямам думи за него. Виждал съм го да изпълнява тази стрелба, този победен кош безброй пъти в тренировките и загрявките преди мачовете. Винаги съм се чудел защо упражнява тази стрелба. За да спечели плейофен мач? Невероятно изпълнение. Той го направи за пореден път. През целия сезон е изключителен за нас в тези ключови моменти\", коментира Кевин Лав. Лав също изигра много силен мач и завърши с 21 точки и 16 борби при 50% успеваемост в стрелбата от игра. Кайл Корвър добави 18 точки, след като вкара шест от осемте си стрелби от игра, включително четири тройки от шест опита. Джордж Хил се отчете с 12 точки, а Джеф Грин се включи от пейката с 11. За \"Торонто\" най-резултатен беше Кайл Лаури с 27 точки. Ануноби изигра отличен мач с четири тройки от седем опита и общо 18 точки. Си Джей Майлс се включи солидно от пейката с 13 точки. Разочароващ мач обаче изигра най-добрият реализатор в тима - Демар Дероузън. Той вкара само три от 12-те си стрелби от игра и дори беше оставен на пейката в последната четвърт.  В другия полуфинал в плейофите на Източната конференция \"Бостън селтикс\" измъкна драматичен успех над \"Филаделфия 76\" със 101:98 след продължение и също поведе с 3:0 в серията. В много оспорван мач, в който нито един от двата отбора не успя да се откъсне с повече от девет точки, \"келтите\" бяха много близо до победа в редовното време. Секунда и половина преди края Джейлън Браун отбеляза за 89:87, но Марко Белинели прати двубоя в продължение с изключително трудна стрелба със сирената. В добавените пет минути \"Филаделфия\" имаше предимство и минута преди края водеше с четири точки - 98:94. Лидерите на \"сикрсъс\" Джоел Ембийд и Бен Симънс обаче направиха поредица от грешки в оставащото време, а Ал Хорфорд изведе \"Бостън\" до победата с две решаващи отигравания. Пет секунди преди сирената тежкото крило на \"келтите\" отбеляза за 99:98, а в ответната атака открадна топката след пас на Симънс. Последва бързо нарушение на Ембийд, но Хорфорд вкара и двата си наказателни изстрела и подпечата победата на своя отбор. Новобранецът Джейсън Тейтъм беше най-резултатен за \"Бостън с 24 точки (11/17 в стрелбата от игра), към които добави пет борби и четири асистенции. Хорфорд завърши с 13 точки, шест борби, три чадъра и две откраднати топки. Тери Розиър вкара 18 точки, а Браун се включи с 16 от пейката. За \"Филаделфия\" Ембийд записа дабъл-дабъл от 22 точки и 19 борби, но пропусна 16 от 26-те си опита за кош. Симънс завърши с 16 точки, осем борби, осем асистенции и два чадъра. Най-добрите стрелци в отбора - Джей Джей Редик, Марко Белинели и Дарио Шарич, се отчетоха съответно с 18, 12 и 11 точки, но бяха точни само при 14 от 38-те си стрелби от игра. Четвъртите мачове в двата полуфинала в Източната конференция са на 8 май. В Западната конференция шампионът \"Голдън стейт уориърс\" и най-добрият отбор в редовния сезон \"Хюстън рокетс\" водят с 2:1 преди четвъртите срещи с \"Ню Орлиънс пеликанс\" и \"Юта джаз\".", "date": "2018.05.06", "title": "Шедьовър на Леброн Джеймс доближи \"Кливланд\" на победа от финала в Източната конференция"}
{"url": "https://www.dnevnik.bg/detski_dnevnik/2018/05/06/3174343_v_etura_deca_i_vuzrastni_opekoha_gergyovdenskite/", "text": "Тестото за гергьовденските хлябове се замесва с най-бялото брашно и се завива с най-бялата риза, разказва Боряна Христова, демонстратор в Етнографски музей на открито \"Етър\". И днес в музея посетителите - деца и възрастни, дойдоха сами да оформят тестото, докато слушаха разказа й.", "date": "2018.05.06", "title": "В \"Етъра\" деца и възрастни опекоха Гергьовденските хлябове"}
{"url": "https://www.dnevnik.bg/kultura/2018/05/06/3173470_otkus_ot_zamrazenoto_vreme_na_anna_kim/", "text": "Излиза от печат \"Замразеното време\", за който Анна Ким беше удостоена с Европейска награда за литература 2012! Една от онези книги, за които Франц Кафка някога казваше, че трябва да бодат, за да те заболи. След края на войната в бивша Югославия в Международния комитет на Червения кръст постъпва информация, че повече от 30 000 души са изчезнали безследно. Едва половината от тях са идентифицирани до момента. Това е предпоставката, върху която стъпва историята в \"Замразеното време\", една покъртителна книга за смъртта, паметта, травмата от загубата и утехата на непредвидената близост. Млада жена е отвлечена от селото си по време на Косовската война. След края на военните действия тя не се завръща у дома и съпругът й се заема с издирването заедно със сътрудничка на Червения кръст. Между двамата търсещи пламва греховна любов, за която никой в патриархалното албанско семейство не бива да разбере... \"Замразеното време\" се фокусира върху мястото на мъртвите в живота ни, представяйки традиционните ритуали от една страна като затвор, а от друга - като опора и начин да сключим примирие с миналото. Родена през 1977 г. в Южна Корея, Анна Ким от съвсем малка живее с родителите си в Западна Германия. Следва философия и театрознание във Виена. След кратък престой в Лондон се установява в австрийската столица. \"Замразеното време\" е вторият й роман, за който получава наградата \"Хайнрих Трайхл\" на Австрийския Червен кръст, литературната стипендия \"Елиас Канети\" и Наградата за литература на ЕС за 2012 г. Този издателски проект е финансиран с подкрепата на програма \"Творческа Европа\" на Европейската комисия. превод Жанина Драгостинова Гласът ти, слаб, минава плътно покрай ухото ми, сякаш стоиш до мен и шепнеш, казваш, повече премисляш, отколкото приказваш, те най-после са я намерили – моята храна: спомен, зестра и изпитание. Означава ли това, че тази храна е нещо самостоятелно, че не може да се сподели? Но аз съм готова да открия безсилието на езика и отстъпвам, отстъпвам пред думите ти, отново и отново, и ставам като теб: уязвима. Невъзможно е нещата да бъдат описани предварително, смисълът се показва после, след отдръпването. Повтаряш, че те най-после са я намерили. Питам те как се чувстваш. Зле, казваш ти, никакво облекчение. Ето, вече имаш яснота, казвам аз, ти искаше яснота. Напразно се опитвам да звуча бодро и сигурно щях да успея, ако мислех това, което казах. Ти мълчиш. Много съжалявам, казвам аз, ти ме прекъсваш, ще ме придружиш ли, питаш, ще ме придружиш ли до Прищине, не ми се ходи сам. Половин година по-рано: нямаше да те срещна, ако бях предала задачата на друг, на една колежка, доста по-опитна, по-голяма професионалистка от мен; и сега карам по анкетата, игнорирам чувството, че сякаш съм проникнала в дневника ти, в ония страници, които бих прелистила, ако имах избор; в главата ми наставлението заобикаляй болката –не заговаряй, никога не заговаряй. Избягвай чувствата, търси факти: имена, числа, места. По възможност да няма прекъсвания, вратите да се затварят, помещенията да са сигурни, телефоните изключени. Да не се рискува с влизане в конфронтация, обстоятелствата да се изясняват, да се споменава, че е необходимо време, за да се анализират данните, процесът по идентификацията продължава дълго, по-дълго от очакваното, по-дълго, отколкото трябва да е. В миналото е имало проблеми, не се е работило старателно, гробовете са се разравяли и заравяли, това няма да се случва повече. Да не се забравя: интервютата да се дават доброволно. Ако някой отказва да отговори на зададен въпрос, да не се притиска, да се остави визитна картичка, да се помоли за отговор в подходящ момент. Ако не може да се сети за определени детайли, да се поставят допълнителни въпроси, за да му се помогне да подреди спомените си. Да се повторят въпросите, в по-късен момент да се преформулират и повторят, ще излязат подробности, прекалено важни, за да бъдат забравени. Февруари, ранен следобед, слънчево, студено, светло, пролетта вече се усеща с цялото същество, карам по Пауланергасе, паркирам до съседната на Червения кръст сграда, бял дялан камък с млечни прозорци, с матови стъкла, в преддверието две пластмасови маси и градински столове, дървена закачалка, коркови табла за бележки; зад завесите стои скрита останалата част от семейството, чадър и един велосипед. В коридора първата врата вдясно – стаята за интервюта, изцяло бяла, подът може би малко по-тъмен, маса от светло брезово дърво, стол с гумички под краката, за да не се търка по пода, а всеки път да се вдига; на стената директно до входа бяла дъска с цветни магнитчета и флумастери, в другия край на стаята безстопанствен компютър. На масата бутилка вода, три чаши, кутия портокалов сок и чиния с бисквитки, те ще си останат недокоснати целия следобед, след разговора, после ще ги махна, една след друга ще ги хвърлям в кофата за боклук. Ти закъсняваш с двайсет минути, казваш, че си се опитвал да отвориш входната врата, но тя била затворена, затова си вървял нагоре-надолу по улицата и си ме следял с очи, мен, Нора, стоиш нерешително в рамката на вратата с двете ръце в джобовете на панталона. Преценявам те, че си около четирeсетгодишен, по-късно разбирам, че си на двайсет и девет. Поканвам те в стаята за интервюта, слагам те да седнеш с гръб към прозореца, самата аз оставам вдясно от теб, скрита зад картата на Косово, зад една цветна таблица, една рулетка, носни кърпички, химикалки и куп неизписана хартия. От опит знам, че е добре поне частично да оставам невидима, така вие говорите по-свободно, вие, които сте болни –последната седмица беше Азра, тъмнокестенява гладка коса с червеникав оттенък, виснали надолу бузи. Тя предполага, усеща, сигурна е, мъжът й бил погребан в масов гроб до З., село до сръбската граница. Казва, знаела го, било увереност, питам я как може да е толкова сигурна, тя казва, било човъркащо чувство, тихо човъркане, родено от желанието да се знае дали най-сетне има право да скърби и да си отдъхне, но пък да си отдъхне, казва Азра, не можела, докато все още е жива надеждата, че той би могло да е жив. Играе си с пръстена на пръста, на който се носят брачни халки, била толкова дълго женена, колкото дълго го търси, светлинен лъч се отразява в тънкото злато, хвърля отблясъци към стената. Никакви спомени вече, казва тя, изгубила съм образите, един след друг се изплъзват от очите ми и се промъкват покрай клепачите в мъртвите ъгълчета. Още мълчиш, за миг затваряш очите си; гласът ти минава внимателно като гребен през тишината, накрая се спира на думите търся жена си, търся я от седем години. Как се казвате? Ти ми подаваш паспорта си. Луан Алуши. Издирваната ваша жена ли е? Ти кимваш, аз записвам времето и мястото на интервюто: Виена, 5 февруари 2005 година. Кога изчезна жена ви? Ако не знаете точната дата, кажете ми приблизително. Ти разгръщаш някакъв адресник, изглеждаш як, тефтерчето ляга точно в дланта ти, страниците са опърпани, със златен ръб, в кожена подвързия, с шарки като крокодилска кожа, подвързията кафява до тъмнокафява, кафява или износена? На 23 декември 1998 година. Кога говорихте с нея за последен път? Предния ден, на 22 декември, няколко часа преди ареста. Кога за последен път видяхте жена си? Ти поклащаш глава. Не мога да си спомня, или през октомври, или през ноември, по време на празниците, деня на Вси светии, Архангелова задушница. Къде я видяхте за последен път? В моето село Б. в Косова, към шейсет километра северно от Прищинe. Откъде идва тази разлика във времето между последния разговор и последната среща? По онова време работех във Виена в павилионче за бърза закуска и в строителството, празниците и отпуските прекарвах при семейството си в Б. Навремето пътуващ насам-натам, сега уседнал във Виена. По-късно разбирам, че още шестнайсетгодишен си почнал да работиш в Австрия, за да изхранваш семейството си. Няколко месеца по-късно избухна войната, на 24 март 1999 година. Кашляш, пружинираш с краката си. Издишаш дълбоко, прикриваш въздишката. Този ден тръгнах възможно най-рано. Кой ден? На 23 декември, тръгнах на 23 декември в четири часа. Улиците бяха пусти. Трябваха ми само девет часа. Девет часа са малко. Отново очите ти се преместват от мен към вратата, покашляне, поглед към повърхността на масата. Свиваш очи, несполучлива усмивка. Изпуснах я за три часа. Три часа. После гласът ти отказва, трябва да си го върнеш с покашляне. Не ме гледаш, докато говориш. Натискаш устните си една върху друга, покашляш се, пак и пак. Какво искате да кажете, защо да сте я изпуснали? Ако бях избързал с три часа, щях да съм там. Може би щях да успея да предотвратя отвличането. Ти пъшкаш, въртиш се, обръщаш глава към прозореца. Кой последен я е видял жива? За момент става тихо с изключение на далечното шумолене, следобедното улично движение. Семейството ми. Майка ми, брат ми, жена му и четирите деца. Реши да разказваш, но понякога ръцете се разтреперват, едновременно треперене, сякаш са близнаци, като това на думите, вторични трусове в гърлото; втренчил си се във вратата, като че ли е прозорец с незабравима гледка, после пробуждане, бъркаш в джоба си и слагаш на масата паспорта на жена си, един тънък албум със снимки и брачно свидетелство. Въпросникът Аnte mortem: двайсет и две глави, които описват белезите на обявената за издирване личност, особеностите, които е притежавала приживе, ante mortem, с цел чрез анализ и сравняване на крайниците, парчета кости, данни post mortem тя да бъде намерена. Намереното не е личността, а останките от нея. Най-вътрешното, ако така повече ще се хареса, от друга страна, най-външното, в смисъл на последното, най-последното, и въпреки това те говорят за идентичност, издирваните и дирещите, имат предвид пълно съответствие със, в същото време вътрешно единство на личността, нивата се смесват, изглеждат неделими: няма как да бъде избегнато, трупът се превръща в индивид. Колко дълго може да се задържи тази мисъл, толкова дълго, докато не се види човешкият фрагмент, докато мъртвостта се сдобие с правото да остане абстракция, идея. На мъртвеца му е безразлично дали самоличността му ще бъде намерена, или не, за него няма никакво значение дали притежава такава, или е била изгубена в последните години; от неговата камбанария тя съществува само за останалите, не за него самия. Ако в края на краищата бъде намерена, тя ще е физическа и случайна; случайна, защото всъщност не става дума за нея, а за вкарването й в базата данни.", "date": "2018.05.06", "title": "Откъс от \"Замразеното време\" на Анна Ким"}
{"url": "https://www.dnevnik.bg/sviat/2018/05/06/3174286_deset_dni_sled_kato_erdogan_obiavi_miting_v_saraevo/", "text": "Босна и Херцеговина няма никаква официална информация за митинг на турския президент Реджеп Тайип Ердоган в Сараево, съобщи за радио \"Свободна Европа\" външният министър на страната Игор Црнадак. Десет дни след първите информации за събитието медията съобщи, че и в президентството няма потвърждение за евентуална визита на Ердоган на 20 май, нито в турското посолство в Сараево или в босненското в Анкара. В края на април вестниците \"Йени шафак\" и \"Хюриет\" съобщиха, че Ердоган е избрал Сараево за европейския си митинг, след като Германия, Австрия и Холандия (страни с многобройни турски общности) обявиха, че няма да допуснат турска агитация за предсрочния вот на 24 юни. Според \"Болкан инсайт\" турски граждани от цяла Европа ще се включат в митинга, като пристигнат в Сараево с автобуси. Дни по-рано самият президент каза, че  ще се обърне към турски избиратели  в спортна зала \"в европейски град\", без да навлезе в подробности. Нито босненското външно министерство, нито президентството бяха информирани за посещението - поне това заявяваха те пред национални медии ден след публикацията. Независимо от това самият Ердоган потвърди пред в. \"Хюриет\", че смята да проведе там митинга. \"В среда, в която някои страни дебатират дали да ни позволят да провеждаме кампания, предпочитаме да се съберем със съгражданите си в Босна\", каза той пред журналисти на борда на самолета си за Южна Корея, цитиран от в. \"Хюриет\". Ердоган нарече забраната за агитация в няколко европейски страни \"недемократична\", но увери, че вероятно съгражданите му \"ще проведат кампании в други страни, в които те живеят в Европа.\" И в петък, след потвърждението на Ердоган, босненските власти настояваха, че никога не са получавали официално съобщение за изявата му. Турски издания пишат, че визитата на Ердоган трябва да се проведе на 20 май в една от големите зали в Босна и Херцеговина. Ръководството на най-голямата, \"Зетра\", съобщи, че не е била запазвана за такова събитие, съобщи  телевизия N1 . Eдно от запитванията за резервация обаче е било от \"турска агенция\", предаде още телевизията, като цитира директора на компанията собственик на залата. Реакциите - от \"ние сме рая\" до \"Изетбегович печели\" Според депутата Садик Ахметович, цитиран от  \"Дойче веле\" , \"ако всеки, който искаше, идваше в страната ни и да провежда политически срещи, бихме загубили суверенитета си\". Според Адиша Арапович, заместник-председател на Партията за по-добро бъдеще на Босна и Херцеговина, това е \"лошо послание\": \"Не сме поданици на (Ердоган), които може да посещава когато иска.\" Босна и Херцеговина е избрана, защото е сериозна политическа арена за Турция, докато Сърбия и други са икономически арени, казва за N1 босненският дипломат Слободан Соя. Според политическия анализатор Сречко Латал Партията за демократическо действие (SDA) на поелия ротационното председателство Бакир Изетбегович ще спечели най-много от подобно посещение и ще укрепи позицията ѝ преди националните избори през октомври. Събитието обаче ще е и удар по Европейския съюз, тъй като заобикаля забраната чрез страна, която иска да се присъедини. Президентът на Република Сръбска Милорад Додик също коментира очакваното посещение. Той каза, че няма нищо против да се проведе митинг на Ердоган в Сараево, но не разбира защото бошняците се притесняват, когато чужди представители посетят Баня Лука, без дори да агитират. \"Турция поддържа в Босна и Херцеговина единствено мюсюлманите и им дава финансова и всякаква друга помощ. Не можем да променим това, можем само да приемем, че ще сме \"раята\", която някога сме били. Е, ние не искаме това!\"", "date": "2018.05.06", "title": "Властите в Босна още не знаят за митинг на Ердоган в Сараево дни след като той го обяви"}
{"url": "https://www.dnevnik.bg/sport/2018/05/06/3174385_otkus_ot_knigata_gundi_kakuvto_ne_go_poznavate/", "text": "Авторите на книгата са събрали 28 истории за големия нападател. Точно колкото са годините, които Аспарухов бе на този свят. Внимателно са подбрани 28 уникални авторски снимки на големия майстор в спортната фотография Петър Спасов, предоставени лично от него за изданието. Историите, които ще прочетете, са събрани от авторите Елица Младенова, Георги Иванов, Добромир Добрев и Кристиан Иванов през техния журналистически път. Лични срещи с най-близките хора на Аспарухов ще го разкрият пред вас в светлина, в каквато не сте го виждали. Ще прочетете емоционален пролог от жената до него - Лита, написан специално за юбилейното издание. Колите на Гунди Георги Аспарухов загива на прохода Витиня на 30 юни 1971 г. в автомобилна катастрофа. Цялата страна е в траур, никой не иска да повярва, че той и приятелят му и негов съотборник Никола Котков вече няма да ги има. Някои от най-близките до Гунди хора и до днес твърдят, че той е бил доста самонадеян шофьор. Но в същото време зад волана не е имал качествата, каквито зад коженото кълбо. Самият Аспарухов вече мисли за раздяла с футбола. При това не само като играч, но и признава, че му идва в повече цялостната обстановка в този спорт, дори ръководството. Затова започва да мисли за ново поприще. Високите скорости го теглят и решението му е да се посвети на автомобилния спорт. За това разкрива може би най-големият му почитател и създател на Националния фен клуб \"Гунди\" Архангел Петров-Рашо. Освен че са от една махала, играли са футбол заедно, Петров по онова време е и арбитър. По тази линия се озовава в един автобус с Гунди само седмици преди трагедията. Архангел Петров разказва: \"Бях страничен рефер на мача между ямболския \"Лъсков\" и гостуващия \"Левски\" през пролетта на 1971 г. На отиване всички съдии и делегати пътувахме от София с една раздрънкана кола – направо кошмар. Гунди вкара и двата гола за 2:0. След мача помолих администратора на столичния отбор да ме качат в техния автобус на връщане и те ме взеха. Настаниха ме на задните седалки и Гунди дойде при мен с една бутилка вино. Бяха му я дали от някъде, а той не искаше да се вижда. Рече: \"Бате Рашо, нека стои при теб, а който дойде да си поиска - сипи му.\" По-късно отново дойде, седна ниско долу, да не се вижда, и също си сипа една чашка винце. Разправяхме си истории от махалата, от мачове и други. Стигнахме и до болната тема за края на футболната му кариера, тъй като беше студент в тогавашния ВИФ, както и майор от вътрешното министерство. А той ми каза: \"Абе, какъв футбол, не искам да се занимавам с футбол. Ще ставам автомобилен състезател.\" Зачудих се на тази му амбиция, защото между двата спорта няма нищо общо. Казах му го, а той ми отговори: \"Много ме вълнуват автомобилизмът и високите скорости. Страхотно ми допада да карам бързо.\" Някогашният рефер много бързо се сеща какво причинява трагедията и къде е коренът на нещастието. В същото време Гунди няма необходимите умения за рали пилот. РДва пъти се возих при него в Алфа Ромео\"-то и му казах, че трети път няма да има. Потегляше като самолет, караше бясно. Предишните му коли - и \"костенурката\", и черният \"Мерцедес\", бяха тромави, тежки и не можеха да се движат така, както спортната кола. Предупреждавал съм го неведнъж за високите скорости, че ще го спрат милиционерите и ще загази, но той - не. \"Аз съм майор от милицията, кой ще ми направи нещо\", отговаряше и продължаваше така.\"  През 60-те години на миналия век Гунди е народен любимец и може да си позволява волности. Той не се възползва никога от тази си привилегия, но с едно изключение - бързото шофиране. Веднъж Гунди вози своя съотборник Жоро Соколов за тренировка. На малка тиха уличка изскача пешеходец и за малко Гунди не го блъска. Настава скандал, пешеходецът псува двамата футболисти, стига се и до физическа саморазправа. Случаят тогава е потулен и пазен в тайна, но години по-късно Соколето решава да го разкаже. \"Гунди имаше афинитет към високите скорости, май му се въртеше в главата да се занимава после с рали – признава и зет му Димитър Каров. Много бързо караше по шосетата, но и тогава нямаше такова движение като сега. В махалата живееха някакви катаджии и все предупреждаваха майка му, леля Мара, че кара много бързо, да му прави забележка. По онова време направи една реклама за италианците и с парите си купи злощастната \"Алфа Ромео\", натъжава се Митко Каров. Според приятели на Гунди той повече се е радвал на спортната си кола, отколкото да се грижи за нея. А и през 1971 г. трудно са се намирали майстори за западни автомобили. Още като купил алфата, Аспарухов трябвало да се погрижи за нея, защото едната й спирачка не работела както трябва. Но на него не му пукало особено за този \"дребен\" дефект. Потвърждава го и съотборникът му Стефан Павлов-Фифи Перото, който му е и роднина. \"Дясната спирачка на колата на Гунди беше повредена. Това му го казаха няколко души. Иван Попов - също бивш наш футболист, който лично се грижеше за \"Алфа Ромео\"-то, го дръпна настрани и му вика: \"Да знаеш, че дясната спирачка не държи.\" Гунди само се усмихна по своя си начин. Явно не обърна внимание на предупреждението. И после всички знаем какво се случи\", разказва Фифи. Всъщност първият автомобил, който Гунди си купува още като млад футболист, е \"Фолксваген\", а моделът е познат като \"костенурка\" заради формата си. В \"Редута\" колата се превръща в истински хит. Първият братовчед на Гунди Здравко Цветанов разказва: \"Преди да стане много известен, си беше купил \"Фолксваген костенурка\". Бях запомнил регистрационния й номер - 9813. Ние играехме футбол в градинката на парка \"Гео Милев\". Веднъж Гунди пристигна там, паркира и дойде да играе с нас. Аз го помолих да ми даде ключовете да покарам малко, въпреки че още нямах книжка. Обикалях из квартала и изведнъж до училището видях милиционерски \"Москвич 407\" и вдигната палка. Изобщо не спрях, дадох газ. Веднага върнах колата на Гунди и му казах, че са ме спирали. Никой не го е търсил след това. Друг път той ме е возил по подбалканския път София - Бургас с мерцедеса\". В \"Алфа Рромео\"-то не съм се качвал, а много ми се искаше\", разказва Здравко, с когото са израснали заедно в \"Редута\". Втората кола на Гунди е син мерцедес, който тогава струва 1200 долара. Парите спестява от премии. Премията му за мач е 30 лева, от която 3 лева удръжки за данък общ доход и още 2 лева ергенски данък за това, че още няма дете. Когато националите се класират за световното първенство в Мексико през 1970 година, им раздават по 1200 долара. Футболистите полудяват от радост. До този момент не са виждали толкова много пари накуп. Фаталният автомобил \"Алфа Ромео\", с който Георги загива, по онова време е въпрос на изключителен лукс. За да си го позволи, Аспарухов инвестира дългогодишни спестявания. През 1963 година футболистът започва фиктивно работа в Министерството на земеделието и хранителната промишленост, каквато е практиката по социалистическите години. Получава заплата от 90 лева на месец. Щом го назначават, Гунди от чувство за дълг още на следващия ден се появява на работа, въпреки че по това време вече е действащ футболист на \"Левски\" и национал. Като го виждат в министерството, всички се шашкат. Той казва: \"Аз не разбирам много от икономика, но мога да помагам с каквото ми кажете. Ако трябва, ще разнасям писмата.\" \"Алфа Ромео\"-то взима за 2200 долара, като продава мерцедеса на вратаря Георги Каменски, а останалото доплаща с премията от Мексико. Точният модел е Alfa Romeo Giulia GT. \"Да, помня много добре колата. Тя беше много елегантна за времето си. Помня дори как я карах от скута на баща ми\", казва синът на Гунди – Андрей. \"Колата е била конфискувана на Калотина от италианец. Беше чисто нова, на не повече от 20 000 километра. Истински звяр. Последната дума на технологиите по това време. Двигателят бе над 160 коня. Въобще суперавтомобил\", обяснява Бончо Дунев, който е един от най-добрите ни рали състезатели по това време. Аспарухов отива лично при вътрешния министър Ангел Солаков, за да му иска колата.", "date": "2018.05.06", "title": "Откъс от книгата \"Гунди, какъвто не го познавате\""}
{"url": "https://www.dnevnik.bg/sviat/2018/05/06/3174386_navalni_shte_izchaka_izvun_aresta_zasedanieto_na_suda/", "text": "Руският опозиционен лидер Алексей Навални, задържан по време на протест в Москва срещу президента Владимир Путин, беше освободен от полицейския арест, предадоха световните агенции. Навални съобщи в Туитър, че полицията го е освободила, след като е съставила протоколи за организация на протест без съгласуване с властите и за съпротива срещу органите на реда. Въпреки това половин час след полунощ властите са решили да го освободят от ареста до съдебния процес, предаде ТАСС. \"Изглежда, е била дадена заповед да не ме пращат в затвора преди церемонията по полагане на клетва на Путин\", написа в \"Туитър\" Навални. Адвокатката му Вероника Полякова каза пред агенцията, че московски съд ще разгледа случая му идния петък, на 11 май. Той е обвинен за повторно нарушение на реда за организация на публични мероприятия и съпротива на полицейски служител, уточнява руският \"Ведомости\". Във вчерашните протести срещу президента Путин, организирани по призив на Навални в десетки руски градове, бяха арестувани около 1600 опозиционери, припомнят ДПА и \"Франс прес\". От тях над 700 са задържани в Москва, казва правозащитният сайт\" ОВД-Инфо\", цитиран от ДПА. Властите твърдят, че е имало само 300 ареста в Москва и 200 арестувани в Санкт Петербург. Полицията призна, че е задържала и малолетни, но уточни, че още вечерта ги е предала на родителите им.", "date": "2018.05.06", "title": "Навални ще изчака извън ареста заседанието на съда в петък"}
{"url": "https://www.dnevnik.bg/na_put/2018/05/06/3174477_parijki_muzei_pokani_nudisti_da_go_razgledat/", "text": "Парижката галерия за съвременно изкуство \"Пале Токио\" вчера обяви ден на отворените врати за нудистите, които да разгледат експозицията без да бъдат сковавани от дрехите си. Проявата за нудистите - ценители на изкуството, се състоя преди обед в събота и привлече 161 посетители, разказва \"Ройтерс\". \"Манталитетът се променя, нудистите преодоляват бариерите и табутата, премахват вътрешните прегради\", коментира шефът на асоциацията на нудистите в Париж Жулиен Клод - Пенегри. Организаторите на проявата осигуриха възможност на гостите да оставят дрехите си на гардероб и да разгледат експонатите в компанията на единомишлениците си. След като те приключиха, музеят отвори и за облечени ценители. Подобна инициатива не се организира за пръв път. Преди пет години виенският музей \"Леополд\"  подготви експозицията \"Разсъблечени мъже\"  и организира специална обиколка по заявка на нудисти от Германия.", "date": "2018.05.06", "title": "Парижки музей покани нудисти да го разгледат"}
{"url": "https://www.dnevnik.bg/photos/2018/05/06/3174478_fotogaleriia_voenniiat_parad_za_denia_na_hrabrostta/", "text": "Денят на храбростта и празник на Българската армия – 6 май, беше отбелязан с военен парад в София.", "date": "2018.05.06", "title": "Фотогалерия: Военният парад за Деня на храбростта"}
{"url": "https://www.dnevnik.bg/sviat/2018/05/06/3174480_es_osudi_policeiskata_jestokost_sreshtu/", "text": "Европейският съюз осъди \"полицейската жестокост и масовите арести\" по време на днешните демонстрации в Русия и призова за освобождаване на мирните демонстранти, предаде БТА. \"Задържането на над хиляда демонстранти и насилието, използвано срещу тях от руските власти днес, заплашват основополагащите свободи на изразяване, сдружаване и събиране в Руската федерация\", гласи комюнике от службата на европейската външнополитическа ръководителка Федерика Могерини. \"Дори някои демонстрации да не са били разрешени на местата, където се проведоха, това не може да оправдае полицейската жестокост и масовите арести\", се казва още в публикувания от говорителката Мая Коциянчич текст. По данни на правозащитната организация \"ОВД-Инфо\" към 00ч. 30 мин московско време задържаните участници в демонстрации и случайни граждани са 1597 в 27 града. Организацията публикува и списъци с имената на задържаните и дали са били освободени или оставени за през нощта в ареста в съответните полицейски управления. Вчера хиляди граждани в цяла Русия излязоха на протести срещу управлението на президента Владимир Путин под наслов \"Той не ни е цар\". Акцията се състоя по призив на опозиционера и борец срещу корупцията в Русия Алексей Навални два дни преди насрочената за утре - 7 май, церемония по полагане на клетва на държавния грава, сперчелил изборите на 18 март. Навални беше пуснат от ареста, но ще бъде съден в петък за нарушаване на реда при организацията на масови мероприятия и съпротива на органите на реда.", "date": "2018.05.06", "title": "ЕС осъди полицейската жестокост срещу протестиращите в Русия"}
{"url": "https://www.dnevnik.bg/bulgaria/2018/05/06/3174209_puskame_projektorite_i_oshte_nai-komentirani_zaglaviia/", "text": "1.  БСП на 1 май: Пускаме прожекторите, за да си иде ГЕРБ   - 376 коментара 2.  Марешки предлага референдум за излизане на България от НАТО  |286 коментара 3.  Руският бюджет за отбрана се е свил с 20% за пръв път откакто Путин е на власт   278 коментара 4.  САЩ възстановяват Втори флот в Северния Атлантик заради Русия  - 259 коментара 5.  \"Не ни е цар!\" - хиляди протестират срещу Путин в Русия, стотици са арестувани   - 225 коментара 6.  Борисов знаел за посещението на Волен Сидеров в Крим  - 210 коментара 7.  Бойко Борисов: Кой умник каза, че българското бебе обича палмово масло   - 209 коментара 8.  Полша захвърля на бунището на историята на комунистическите си паметници  - 205 коментара 9.  Израел обвини Иран, че тайно се готви да произвежда ядрени бойни глави  - 204 коментара 10.  Седем холандски фирми са разследвани за строежа на мост между Русия и Крим   - 199 коментара", "date": "2018.05.06", "title": "\"Пускаме прожекторите\" и още най-коментирани заглавия от седмицата"}
{"url": "https://www.dnevnik.bg/sport/2018/05/06/3172987_simulaciite_i_protestite_v_seriia_a_sa_namaleli_sled/", "text": "Краят на футболния сезон е време за равносметки и с наближаване на финала му в Серия А вече правят такива. Докато в  Шампионската лига все повече съдийски решения стават обект на големи дискусии , на Апенините са много доволни от въвеждането на системата за видеоповторения. Годишният доклад на съдиите показа статистика, изготвена на база на 346 мача (330 в Серия А и 16 в Купата на Италия) до средата на април. Във всички тях е използвана системата за видеоповторения и оценките до този момент са положителни. Според \"Гадзета дело спорт\" футболистите и треньорите също са изказали положителни впечатления. Данните сочат, че в 346 мача мача са направени общо 1736 проверки със системата за видеоповторения (916 гола, 464 дузпи и 356 други инцидента). Общо 105 от решенията са променени и само 17 от тях в крайна сметка се оказват грешни. Осем са грешките, които оказват влияние и на крайния резултат в мача. Процентът на грешни решения след използването на системата за видеоповторения (VAR) е 0.98%. За сравнение - преди да бъде въведен VAR, данните са за процент на грешки 6.05. Средното време, което отнема преглеждането на една ситуация с технологията, е 1.22 минути, което не натежава и на игровото време и не води до големи забавяния. Извън това ръководството на Серия А и Асоциацията на съдиите се гордее с останалите цифри. Според тях протестите са намалели с 19.3%, симулациите - с внушителните 43, а дузпите в първенството са се увеличили с 4.3%. Много сериозен спад се наблюдава и на нарушенията по време на мачовете. Те са с близо 9% по-малко, а при изгонванията спадът е с 6.4%. От началото на сезона само един футболист е изгонен за протести спрямо съдийски решения, докато преди година броят беше 11. Общо официалните предупреждения в Серия А са намалели с 14.7%. В момента видеоповторенията се използват в Серия А и германската Бундеслига, а от следващия сезон  ще навлязат и в Ла Лига . Технологията ще бъде използвана още на световното първенство в Русия, но УЕФА не планира да я въведе в Шампионската лига. Именно в полуфиналите на най-силния европейски турнир имаше много инциденти, които предизвикаха дискусии.", "date": "2018.05.06", "title": "Симулациите и протестите в Серия А са намалели след въвеждането на видеоповторенията"}
{"url": "https://www.dnevnik.bg/politika/2018/05/06/3174487_prezidentut_poiska_politicite_da_izpulniavat_s/", "text": "За президента Румен Радев договорът за приятелство, добросъседство и сътрудничество между България и Македония е отворил нова страница в нашата история и само от нас зависи какво ще запишем в нея. \"Пожелавам храброст на политиците и от двете страни на границата, да се борят за духа, а не за буквата на този договор\", обяви Радев пред журналисти преди да отпътува за Македония, където отдаде почит на военния мемориал в Ново село на героите от 11-а Македонска дивизия и загиналите български войници в Балканската, Междусъюзническата и Първата световна война. Според Радев пример за този нов дух в отношенията между двете ни държави е участието днес на военна рота на македонската армия в парада по случай Деня на храбростта и празника на Българската армия. \"Аз съм убеден, че общата ни хилядолетна история ще надделее над идеологическото противопоставяне, което беше злонамерено програмирано в нашите отношения през последните десетилетия. Дължим тези усилия на нашите предци\", обяви Радев, попитан дали празничния ден ще помогне да бъде намерена точката за съгласие по историята на двете държави. \"Наш синовен дълг е да пазим паметта на всички, които не се завърнаха от бойното поле. На тях дължим признание и преклонение\", каза държавният глава на тържествена възпоменателна церемония на Българското военно гробище \"Ново село\" в Македония, където поднесе венец. Президентът проведе неформална среща със своя македонски колега Георге Иванов в Дойран. Обсъдени бяха редица теми от дневния ред на двустранните отношения, както и възможностите за насърчаване на икономическия обмен, туризма, образованието и контактите между хората. Българският държавен глава потвърди подкрепата на страната ни за европейската перспектива на Македония, съобщиха от \"Дондуков\" 2. ", "date": "2018.05.06", "title": "Президентът поиска политиците да изпълняват с храброст договора с Македония"}
{"url": "https://www.dnevnik.bg/photos/2018/05/06/3174332_fotogaleriia_prezidentut_i_premierut_na_gergyovden/", "text": "Президентът Румен Радев и премиерът Бойко Борисов пътуваха в чужбина на днешния празничен Гергьовден. За държавния глава денят започна с парада на пл. \"Александър Батенберг\" в София , където като върховен главнокомандващ прие почетния строй на представителните роти на видовете въоръжени сили.", "date": "2018.05.06", "title": "Фотогалерия: Президентът и премиерът на Гергьовден"}
{"url": "https://www.dnevnik.bg/sport/2018/05/06/3174499_mark_markes_specheli_gran_pri_na_ispaniia_doviciozo_ne/", "text": "Световният шампион в MotoGP Марк Маркес спечели състезанието за Гран при на Испания на пистата \"Херес\". Надпреварата, която е четвърти кръг в световния шампионат, имаше много драматичен развой и може да се окаже решаваща за целия сезон. Маркес измина 25-те обиколки за 41:39.678 минути. Втори след него завърши Йоан Зарко с \"Ямаха\", който изостана с 5.2 секунди. Подиумът допълни Андреа Яноне със \"Сузуки\" (+8.2 сек). Италианецът завършва трети във втори пореден старт, след като  беше на подиума и в САЩ . Преди състезанието на \"Херес\" първите пет пилоти бяха събрани в осем точки, а Андреа Довициозо водеше с една точка пред Маркес. На испанската писта обаче лидерът в шампионата не завърши и сега Маркес води с 12 точки пред него. Стартът на \"Херес\" беше драматичен от началото, като най-добре потегли Хорхе Лоренсо с \"Дукати\". Той поведе пред Дани Педроса, а след няколко обиколки в челото стигнаха Маркес и Довициозо. Постепенно предната мека гума на Лоренсо се износи и Маркес поведе колоната. Решителният момент беше осем обиколки преди края, когато Довициозо се бореше срещу съотборника си Лоренсо. Той опита атака в шести завой, но отвори прекалено кривата. Лоренсо тръгна да се връща към вътрешната линия, когато засече пристигащия с висока скорост Педроса. Пилотът на \"Хонда\" нямаше никаква вина и беше изваден от състезанието, Лоренсо загуби баланс и тръгна да пада наляво, с което повлече и Довициозо на асфалта. След това Маркес имаше преднина от близо седем секунди пред Зарко и до финала нямаше нужда да натиска. След първите трима се класираха Данило Петручи, Валентино Роси, Джак Милър, Маверик Винялес, Алваро Баутиста, Франко Морбидели и Мика Калио. В генералното класиране Маркес има 70 точки, а Довициозо 58. Следват Винялес (50) и Яноне (47). Следващият старт е на 20 май на пистата \"Льо Ман\".", "date": "2018.05.06", "title": "Марк Маркес спечели Гран при на Испания, Довициозо не завърши"}
{"url": "https://www.dnevnik.bg/politika/2018/05/06/3174501_borisov_chestiti_na_cipras_gergyovden_ot_aton/", "text": "Министър-председателят Бойко Борисов поздрави гръцкия премиер Алексис Ципрас за големия християнски празник Гергьовден, който се отбелязва с особена почит в двете страни. В телефонен разговор той му благодари за гостоприемството и вниманието, с което беше посрещнат при посещението си в Света гора, съобщиха от правителствената информационна служба. Алексис Ципрас каза, че високо цени личния ангажимент на Борисов и на българското правителство за ремонта на Зографския манастир. Той посочи, че това е жест, получил признанието на хилядите поклонници, посещаващи свещеното място, допълват от \"Дондуков\" 1. Борисов и Ципрас обсъдиха и предстоящата среща на върха в София. Гръцкият премиер подчерта, че както за българското, така и за гръцкото правителство стабилността, мирът и развитието на Балканите са основен приоритет. Той приветства поставянето от България в дневния ред на Европейския съюз на темата за бъдещето на страните от Западните Балкани и стабилността на континента. Ципрас подчерта също усилията на Борисов и на Българското председателство за фокусиране на вниманието на институциите за реализиране на проектите за свързаност в региона. Той посочи, че този приоритет на председателството работи за бъдещето на Европа. По време на разговора Ципрас потвърди участието си в срещата на върха на 17 май. Очакванията на двамата премиери са тя да даде нова енергия за развитие на региона.", "date": "2018.05.06", "title": "Борисов честити на Ципрас Гергьовден от Атон"}
{"url": "https://www.dnevnik.bg/sviat/2018/05/06/3174502_erdogan_obiavi_predizbornata_si_programa/", "text": "Турският президент Реджеп Тайип Ердоган представи днес предизборната си програма пред хиляди свои привърженици в Истанбул, предадоха агенциите \"Ройтерс\" и БТА. Турция никога не се е отказвала от своята цел за присъединяване към ЕС, заяви Ердоган и допълни, че събеседниците на Анкара в Европа са тези, които не проявяват същата решителност по въпроса. Ердоган каза също, че новата президентска система с изпълнителни правомощия, към която ще премине Турция след изборите, ще даде нов импулс на икономиката. Той обеща понижение на лихвите и инфлацията след вота на 24 юни. Ердоган обяви, че Турция ще предприеме нови военни операции покрай границите си след двете предишни офанзиви в Сирия. \"Ние няма да се откажем от борбата с терористичните организации. Ще добавим нови военни операции към \"Ефратски щит\" и \"Маслинова клонка\". Нашите войници са готови за нови мисии\", каза Ердоган, визирайки предишните две операции на турската армия в съседна Сирия.", "date": "2018.05.06", "title": "Ердоган обяви предизборната си програма, евроинтеграцията остава приоритет"}
{"url": "https://www.dnevnik.bg/politika/2018/05/06/3174504_prezidentut_niama_da_priema_ministri_na_borisov_s/", "text": "Президентът Румен Радев няма да се среща с министри от кабинета, за да отчитат за дейността си пред него. Това обяви главният секретар на държавния глава Димитър Стоянов в интервю за \"Дарик\". На \"Дондуков\" 2 вече са получили две писма от министри от кабинета \"Борисов\", които са в отговор на заръката на премиера Бойко Борисов към министрите да докладват за работата си на президента заради неговия призив \"да се пуснат прожекторите\" и държавата да излезе на светло. Според секретаря на държавния глава обаче контролът върху тях трябва да бъде упражняван от Министерския съвет и от Народното събрание, тъй като Радев няма такива функции. \"Президентът е обединител на нацията и не е президент на една партия. Това го е доказал с действията си. А по отношение на престрелките - явно, че управляващите не могат да приемат критика. Това, което казва президентът, е свързано с действителността, а отговорите, които получаваме, често се разминават с тази действителност. Така че престрелката повече е от отсрещната сграда, отколкото от президентството\", каза още Димитър Стоянов. Попитан кой е \"Баш майсторът\" на строителната площадка \"България\" по повод различни изказвания в последните седмици, главният секретар на държавния глава заяви, че това е труден въпрос. \"Определено властта би следвало да участва в строителната площадка, би трябвало да дава съответните насоки, а дали има задкулисие в управлението на строителната площадка трябва да го каже съдебната система. Така че има и светла, има и тъмна част. Тъмната част трябва да излезе наяве. В тъмната част обикновено стоят такива подозрения като корупционни схеми. Тоест усвояване на финансови средства не по легитимен начин. Печелене на обществени поръчки от едни и същи фирми, което не позволява да има реална конкурентност между отделните фирми\", каза още Димитър Стоянов.", "date": "2018.05.06", "title": "Президентът няма да приема министри на Борисов с отчети"}
{"url": "https://www.dnevnik.bg/sport/2018/05/06/3174496_sur_aleks_furgjusun_ostava_v_intenzivnoto_otdelenie/", "text": "Бившият мениджър на \"Манчестър юнайтед\" остава в интензивното отделение на Кралската болница в Салфорд, след като  беше опериран по спешност в събота . Легендарният шотландец, който водеше \"червените дяволи\" в продължение на 26 години, претърпя мозъчна операция заради кръвоизлив. Според информацията Фъргюсън се е почувствал зла, а съпругата му Кати е повикала бърза помощ. От болницата обясниха, че операцията е преминала успешно, но Фъргюсън е в медикаментозна кома, след като се нуждае от време за пълно възстановяване. Лекарите отказват повече подробности около състоянието на шотландеца. \"Продължаваме да се молим за сър Алекс и всички негови близки в този тежък момент. Надяваме се, че той ще се възстанови напълно и възможно най-скоро ще се завърне при нас\", съобщиха от \"Манчестър юнайтед\". Редица клубове изказаха подкрепата си към легендарния шотландец. В това число и големите врагове на \"Юнайтед\" - градският съперник \"Сити\" и \"Ливърпул\". Много голяма част от бившите футболисти на Фъргюсън, сред които Кристиано Роналдо, Дейвид Бекъм, Уейн Руни и Димитър Бербатов, също написаха послания към шотландеца в социалните мрежи. Синът на Фъргюсън, Дарън, който е мениджър на \"Донкастър\", е пропуснал последния мач на клуба си срещу \"Уигън\" заради семейни причини. Синът на сър Алекс е помолил да не бъде притесняван. 76-годишният специалист водеше \"червените дяволи\" в продължение на 26 години и спечели 38 трофея. Фъргюсън донесе рекордните 13 титли във Висшата лига на клуба и го направи най-успешния в английския футбол. Фъргюсън, който прекрати кариерата си през 2013 г., е част от управата на клуба. Той не пропуска мач на отбора си и само преди седмица  беше на стадион \"Олд Трафорд\" за дербито с \"Арсенал\" . Тогава шотландецът изпрати бившия си съперник и близък приятел Арсен Венгер, който се оттегля от мениджърския пост на \"артилеристите\".", "date": "2018.05.06", "title": "Сър Алекс Фъргюсън остава в интензивното отделение след мозъчната операция"}
