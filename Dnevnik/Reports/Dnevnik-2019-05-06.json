{"url": "https://www.dnevnik.bg/sport/2019/05/06/3429856_sus_zrelishten_gol_siti_prechupi_lestur_i_dokosva/", "text": "Манчестър сити\" премина през труден тест по пътя към защитата на титлата си във Висшата лига. Воденият от Хосеп Гуардиола отбор показа характер и се наложи с 1:0 при домакинството си на \"Лестър\". Единствения гол в мача отбеляза капитанът Венсан Компани. Белгийският защитник се разписа в 70-ата минута със страхотен удар извън наказателното поле. С успеха си \"Сити\" събра 95 точки, като \"гражданите\" имат една повече от \"Ливърпул\". Оспорваната битка за титлата ще се реши в последния кръг, когато \"Сити\" гостува на \"Брайтън\", докато тимът на Юрген Клоп приема \"Уулвърхемптън\". \"Сити\" започна двубоя нервно, като отборът трудно достигаше до чисти голови положения през първата част. Футболистите на \"Лестър\" действаха смело и се надиграваха успешно с големия си съперник. В осмата минута десният бек на \"лисиците\" Рикардо Перейра се озова сам в наказателното поле и стреля опасно, но Компани се хвърли самоотвержено и блокира с тяло. В 32-ата минута се откри добра възможност за \"Сити\", но вратарят на \"Лестър\" Каспер Шмайхел спря топката на голлинията. През второто полувреме домакините стесниха кръга около наказателното поле на \"лисиците\". Рахим Стърлинг стреля неточно с глава от малкото наказателно поле, а по-късно Илкай Гюндоган опита късмета си с далечен удар. В 60-ата минута Стърлинг падна след единоборство с двама играчи на \"Лестър\", като съдията реши, че няма основание да отсъди дузпа в ситуацията. Малко по-късно бърза атака на гостите завърши с опасен удар на Джеймс Мадисън. Натискът на \"Сити\" се усили, като Шмайхел направи ново спасяване срещу Серхио Агуеро. Стражът на \"Лестър\" беше безпомощен в 70-ата минута, когато Компани вкара ценния гол за \"гражданите\" със страховит удар извън наказателното поле. До края тимът на Гуардиола можеше да се прости с преднината си, когато Келеши Ихеаначо се озова на чиста стрелкова позиция в наказателното поле. Бившият играч на \"Сити\" обаче прибърза и стреля неточно.", "date": "2019.05.06", "title": "Със зрелищен гол \"Сити\" пречупи \"Лестър\" и докосва титлата в Англия"}
{"url": "https://www.dnevnik.bg/sport/2019/05/06/3429638_guardiola_visshata_liga_e_nai-silnoto_purvenstvo/", "text": "Мениджърът на \"Манчестър сити\" Хосеп Гуардиола определи Висшата лига за най-силното първенство, в което е участвал. Думите му дойдоха във връзка с  оспорваната битка за титлата с \"Ливърпул\", която навлезе в заключителната си фаза . \"Предвид конкуренцията без съмнение Висшата лига е най-трудното първенство (за спечелване). Затова е забележително да бъдем в челото\", каза Гуардиола, цитиран от Би Би Си. \"Сити\" има 92 точки и мач по-малко, като изостава с две точки от \"Ливърпул\". Червените отново хвърлиха ръкавицата към миналогодишния шампион след  драматична победа с 3:2 при гостуването си на \"Нюкасъл\" . Днес от 22 ч. \"Сити\" приема \"Лестър\", като при успех \"гражданите\" ще се върнат на върха. В последния кръг \"Ливърпул\" е домакин на \"Уулвърхемптън\", докато \"Сити\" гостува на \"Брайтън\". \"Само един ще спечели наградата, а другият ще си отиде тъжен вкъщи\", каза Гуардиола. Отборът му има възможност да стане първият тим от 2009 г., които успява да защити титлата си. Според Гуардиола това ще бъде най-голямото му постижение в кариерата. \"Достигайки до тази фаза с два мача до края и 92 точки, след като имахме 100 точки през миналия сезон, е най-задоволителното чувство, което съм имал като мениджър. Честно казано, въобще не е лесно, но играчите го направиха отново. Не искам да кажа, че спечелването на 100 точки беше лошо или не сме удовлетворени от постигнатото миналия сезон, но в същото време през този изоставахме със седем точки\", добави Гуардиола.", "date": "2019.05.06", "title": "Гуардиола: Висшата лига е най-трудното първенство за спечелване"}
{"url": "https://www.dnevnik.bg/bulgaria/2019/05/06/3429674_zapochna_sveshteniiat_mesec_ramazan_za_mjusjulmanite/", "text": "Започна Рамазан - месецът на постите за мюсюлманите, в който чрез поста вярващите се доближават до състоянието на бедните, гладните и страдащите хора. В поздравление към вярващите главният мюфтия Мустафа Хаджи подчерта, че мюсюлманите изживяват празнично този месец, въпреки че през дните на Рамазан те се лишават от храна и напитки. \"При нормални условия човек не би се подложил на такова изпитание като говеенето, но Рамазан е нещо различно. В този месец гладът и жаждата бледнеят, а на преден план излиза мъдростта на Аллах, който е отредил мюсюлманите да осъзнаят смисъла на живота и тяхната мисия в този свят, а именно целта не е храна и напитки, а обич към всички творения и най-вече към всички хора. Всеобщите ифтари станаха традиция при мюсюлманите в България, се напомня в поздравителното слово. След като са говели през деня и са се пречистили, мюсюлманите споделят трапезата си с близки и приятели, но заедно с тях се хранят и непознати хора от други етноси и последователи на други религии. Нощният намаз е кулминацията на деня през Рамазан. Въпреки желанието за почивка обичта към Аллах е по-силна, тя дава сила на вярващите да застанат пред Аллах Теаля и да Му благодарят за дадената възможност да се възползват от Неговата Щедрост. През този месец мюсюлманите призовават Аллах да закриля всички хора, да ги дари с щастие и да напъти целия български народ.", "date": "2019.05.06", "title": "Започна свещеният за мюсюлманите месец Рамазан"}
{"url": "https://www.dnevnik.bg/photos/2019/05/06/3429672_fotogaleriia_papa_francisk_v_katolicheskata_stolica_na/", "text": "Апостолическото пътуване на папа Франциск в България продължава и днес. Основната част от визитата му днес е в град Раковски, наричан още католическата столица на България заради голямата си католическа общност. За да го приветстват, в Раковски бяха дошли хиляди хора, много пътуват от различни градове в България, други от чужбина", "date": "2019.05.06", "title": "Фотогалерия: Папа Франциск в католическата столица на България"}
{"url": "https://www.dnevnik.bg/photos/2019/05/06/3429708_fotogaleriia_voenniiat_parad_v_sofiia/", "text": "Денят на храбростта и празник на Българската армия – 6 май, беше отбелязан традиционно с военен парад в София.", "date": "2019.05.06", "title": "Фотогалерия: Военният парад в София"}
{"url": "https://www.dnevnik.bg/sviat/2019/05/06/3429732_namereni_sa_chernite_kutii_na_zapaliliia_se_v_moskva/", "text": "Лошо време, недостатъчна квалификация на пилотите или технически проблем са версиите за самолетната катастрофа в Москва с 41 жертви, информират руските медии. Вчера около 18.30 ч. при опит да кацне аварийно на летището пътническият самолет Sukhoi Superjet-100 се запали. Открити са две черни кутии в задоволително състояние. Следователите са събрали записите от разговорите на пилотите с кулата, видеозаписи от камерите и проби от горивото. На борда са се намирали 78 души, между които петима членове на екипажа и три деца. Евакуирани са 33-ма пасажери и четирима членове на екипажа. РБК съобщава, че преди да излети от Москва за Мурманск в 18.02 ч., същият самолет в неделния ден е извършил още 3 полета. Машината е произведена през август 2017 г., а последната техническа проверка е през април. Цитирани са пътници, според които самолетът е бил ударен от мълния. При аварийното кацане самолетът се удря в земята и опашната му част се запалва. Министърът на транспорта Евгений Дитрих заяви на пресконференция, цитиран от ТАСС, че няма основания полетите с този тип машини да бъдат временно спрени, както стана с Boeing MAX-737. Летище \"Шереметиево\" ще работи с временни ограничения до края на днешния ден, информира държавната агенция.  Руската секция на Би Би Си цитира коментари в социалните мрежи, според които евакуацията се е забавила, защото пътниците взимали ръчния си багаж, както се виждало и от любителски видеозаписи в мрежата. Официалният представител на \"Аерофлот\" Максим Фетисов обаче е цитиран да казва, че извеждането на пътниците е продължило 55 секунди при норматив от 90. В Мурманска област на Русия е обявен тридневен траур. Министерството на външните работи на България няма данни за пострадали българи при полета. Българските власти изказаха съболезнования на Русия за жертвите. ", "date": "2019.05.06", "title": "Намерени са черните кутии на запалилия се в Москва пътнически самолет"}
{"url": "https://www.dnevnik.bg/citat_na_deniia/2019/05/06/3429733_citat_na_denia_kmete_aide_sega_ostai_da_ti_udariat_po/", "text": "С тези думи премиерът Бойко Борисов се обърна към кмета на район \"Северен\" в Пловдив пред множество граждани. \"Високият гост\" беше на посещение в града и отиде в парк, в който текат протести срещу намерението на общината да разреши строителство в него. Местните жители посрещнаха радостно премиера. Той ги увери, че паркът остава. Мъж обаче го попита гневно къде са \"общинските мишоци\" и защо ги няма сега да отговарят на неудобните въпроси за застрояването на зелената площ. Борисов защити общинарите от ГЕРБ с думите, че били много заети в момента, понеже ги бил пратил да \"посрещат гостите\", очевидно визирайки посещението на делегацията на \"Фолксваген\", която се оглежда за инвестиция у нас. В този момент напред беше избутан млад мъж и Борисов го тупна по рамото зарадван:  След което го избута напред, за да обере \"народната любов\".", "date": "2019.05.06", "title": "Цитат на деня: Кмете, айде сега оста'и да ти ударят по един шамар, да им мине!"}
{"url": "https://www.dnevnik.bg/sport/2019/05/06/3429755_video_suvursheniiat_udar_s_koito_pablo_kuevas_skri/", "text": "Красотата в спорта често е плод на гениални решения. Уругваецът Пабло Куевас привлече вниманието със забележително изпълнение по време на финала в Ещорил. Той завърши дълго разиграване с неочакван удар и не остави почти никакви възможности на съперника си Стефанос Циципас. Гръцкият тенисист излезе краен победител и след 6:3, 7:6 спечели първата си титла на червени кортове.", "date": "2019.05.06", "title": "Видео: Съвършеният удар, с който Пабло Куевас \"скри\" топката от Циципас"}
{"url": "https://www.dnevnik.bg/sport/2019/05/06/3429711_fotogaleriia_dami_kaniat_na_futbol/", "text": "Българският национален отбор за девойки до 17 г. откри европейското първенство с двубой срещу Португалия в Добрич. Воденият от Троян Радулов тим показа смела игра, но загуби първия си мач от надпреварата с 1:3.", "date": "2019.05.06", "title": "Фотогалерия: Дами канят... на футбол"}
{"url": "https://www.dnevnik.bg/sport/2019/05/06/3429758_zvezdata_na_livurpul_shte_propusne_revansha_s_barselona/", "text": "Звездата на \"Ливърпул\" Мохамед Салах ще пропусне реванша от полуфиналите в Шампионската лига срещу \"Барселона\". Египтянинът няма да бъде на разположение заради контузията в главата, която получи при  сблъсъка във въздуха с вратаря на \"Нюкасъл\" Мартин Дубравка в събота . Новината съобщи мениджърът на \"Ливърпул\" Юрген Клоп. Германският специалист допълни, че извън състава срещу \"Барселона\" ще остане и нападателят Роберто Фирмино. Бразилецът пропусна гостуването на \"Нюкасъл\" заради мускулна травма. \"Двама от най-добрите нападатели в света няма да бъдат на разположение утре вечерта, а ние трябва да вкараме четири гола. Това не прави животът ни по-лесен, но ще се опитаме за 90 минути да отпразнуване сезона в Шампионската лига, като предложим подобаващ край\", каза Клоп. Германецът допълни: \"Това е планът. Ако можем да го направим, ще бъде чудесно. Ако не стане, нека отпаднем по най-красивия начин\". Без двама от основните си футболисти \"Ливърпул\" е изправен до стената.  Мърсисайдци загубиха с 0:3 първата среща на \"Камп ноу\",  като тимът ще се надява на чудо в реванша на \"Анфийлд\" във вторник.", "date": "2019.05.06", "title": "Звездата на \"Ливърпул\" ще пропусне реванша с \"Барселона\""}
{"url": "https://www.dnevnik.bg/bulgaria/2019/05/06/3429761_pod_tepeto_spored_diado_nikolai_s_priziva_za/", "text": "Посещението на римския папа е политически акт , целта е да се обединят всички църкви около Рим и когато дойде Антихристът, папата да го посрещне. Това е заявил в днешната си тържествена литургия по случай Гергьовден Пловдивският митрополит Николай пред миряните в храма \"Свети Георги\", съобщава пловдивският сайт  \"Под тепето\". Той говорил дълго за  посещението на папа Франциск в България  след литургия, която отслужил. Николай разкритикувал остро посещението и го обявил за политически акт, който Българската православна църква няма как да подкрепи по религиозна линия. \"Посрещнахме римския папа като държавен глава на суверенната държава Ватикана, но никой не може да ни принуди за общо богослужение с него\", каза митрополит Николай от олтара на \"Свети Георги\". Това е и  позицията на Светия синод на православната църква още преди папската визита,  макар запознати с уреждането на визитата да обясниха многократно, че папата, познавайки каноните, никога не е искал общо служение. \"Всички искаме християнските църкви да се обединят. Това обаче може да стане само от църковни хора, когато епископите се съберат и обсъдят как да стане това. Политиците не искат това, те целят точно обратното. Създадено е например т.нар. икуменическо движение, което цели обединение на всички религии. Но нали знаете, има и религия на Сатаната. Как да се обединим всички? Не е възможно да се обедини светлината и тъмнината\", казал митрополит Николай в обръщението си към хората. \"Замисълът на всичко това е да се обединят всички религии около папата, та като дойде Антихристът, папата да го посрещне, а чрез него и всички, които са с него\", смята митрополит Николай и добавил: \"Ние няма да се откажем от православието. Не сме се отказали от православието и през петвековното робство. Робството бе победено от православието. Само то ще ни освободи. А кой може да каже, че йеродякон Игнатий – Васил Левски е бил роб по време на робството? Той беше свободен, защото бе православен.\" Митрополит Николай вижда и атака срещу православната църква в подготовката на папското пътуване и информациите в медиите. \"Този акт бе подготвен твърде отдалеч. Започна с медийна кампания срещу Българската православна църква. Тук не става дума за моя часовник. Става дума за всичко, което Светият синод реши и не реши. Тази кампания бе подготвена, за да дойде папата и да бъде обявен за свети отец, живеещ в нищета и бедност\", коментирал владиката, цитиран от пловдивската медия. Думите на митрополит Николай могат да бъдат свързани с поведението на папата, който многократно е призовавал за смирение на религиозните водачи, да даряват парите си за хората, за бедните, да се откажат от скъпи дарове и блага, от скъпи коли и луксозен живот. Под подобен знак минава и визитата му в София - той не спи в скъп хотел, а в нунциатурата, няма официални вечери, протоколът изрично изискал да няма нищо луксозно при посрещането му. В същото време скъпият часовник, за който и митрополит Николай споменава, както и колите, с които се движи владиката, често са привличали медийното и обществено внимание в България. Въпреки становището на синода архиереите на православната църква  и патриарх Неофит  вчера посрещнаха сравнително радушно папа Франциск в София. Макар отново да отбелязаха, че няма как да имат общо служение, те изпратиха свой представител при официалното посрещане на папата, придружиха го в храм-паметник \"Св. Александър Невски\", за молитвата насаме в катедралата беше приготвен специален трон и килим за главата на Римокатолическата църква. От синода ще изпратят и митрополит Антоний на събитието за мир, което папата организира довечера, като отново подчертаха, че той няма да участва в служения, но ще присъства. А експерти коментираха пред \"Дневник\", че поведението на архиереите е сравнително по-гостоприемно от първоначално очакваното и всъщност това е бил най-благоприятният развой на събитията, който е можело да се иска. В същото време митрополитите са свободни в думите и проповедите си, няма и изрично решение на висшия клир как да бъде приемана папската визита.  Митрополит Николай  пък често  изпъква с алтернативни  и понякога по-остри позиции.", "date": "2019.05.06", "title": "Митрополит Николай: С призива за обединение папата се готви да посрещне Антихриста"}
{"url": "https://www.dnevnik.bg/razvlechenie/2019/05/06/3429776_hercoginiata_na_suseks_megan_rodi_momche_na_princ_hari/", "text": "Херцогинята на Съсекс Меган роди момче. Тя е започнала да ражда в ранните сутрешни часове днес, съобщиха от Бъкингамския дворец. Принц Хари е бил до съпругата си. Теглото на бебето е 3.260 кг. В изявление той каза, че и двамата са силно развълнувани и все още мислят за името. \"Бебето закъсня малко, така че имахме време да си помислим. Това е следващият етап.\", каза принцът пред медиите. \"С вас ще се видим след два дни, както беше планирано, като семейство, за да можем да споделим момента с вас и всички да видят бебето. \"Това е най-невероятното преживяване, което бих могъл да си представя. Как жените се справят с това, е неразбираемо за мен. И двамата сме възхитени и благодарни за прекрасната подкрепа на всички. Беше прекрасно, така че просто искаме да споделим това с вас.\", каза видимо развълнуваният Хари пред репортери. Би Би Си съобщава, че кралицата, съпругът й принц Филип, дядото и бабата - Уелският принц Чалс и херцогинята на Корнуол Камила, както и чичото и лелята на новородения - принц Уилям и Катрин - херцозите на Кеймбридж, са били информирани и са очаровани от новината. Майката на Меган - Дория Рагланд, гостува на младото семейство във Фрагмор котидж. Детето е първо за двойката, която се  ожени през май  миналата година, и осми правнук на кралица Елизабет Втора. Родителите са предпочели да не знаят пола на бебето. Двойката обяви, че предпочита да не разпространява информация за събитието. Това означава, че Меган няма да позира за фотографите и народа пред болницата, в която е родила, както това направи съпругата на принц Уилям  - кеймбриджката херцогиня Катрин . Кейт се появи на стъпалата на  лондонската болница \"Света Мери\"  часове след раждането и на трите си деца, същото е правила преди това принцеса Даяна. Но това не е официално приета традиция за кралското семейство. По етикет дворецът обявява началото на раждането, а след него пред Бъкингамския дворец ще бъде изнесено обявление за раждането и пола на детето. Името обичайно се обявява също няколко дни по-късно. Засега залозите дават преднина на Артър, Албърт, Фредерик, Джеймс, Чарлс и Филип за момче.", "date": "2019.05.06", "title": "Момче е! Херцогинята на Съсекс Меган роди син на принц Хари"}
{"url": "https://www.dnevnik.bg/sviat/2019/05/06/3424192_kakva_titla_shte_ima_deteto_na_princ_hari_i/", "text": "Първото дете на херцозите на Съсекс Хари и Меган няма да бъде принц, освен ако кралицата не се намеси. Днес двамата станаха родители на момче, за чието име  още мислят.  Причината е решение на крал Джордж Пети от 1917 г., с което той е ограничил разпространението на кралските титли. На обръщението \"негово кралско величество\" и титлата \"принц/принцеса\" имат право само децата на кралицата, внуците (но само тези, които са деца на синовете ѝ). Сред правнучетата на кралицата право на нея има само най-големият син на най-големия син на принца на Уелс. Останалите потомци получават някоя от титлите на бащите си. В наши дни единственият правнук, който има право да се нарича такъв, е  принц Джордж , синът на принц Уилям. Кралица Елизабет издаде специални укази, с които сестра му  Шарлот  и  брат му Луи  също получиха титлата, но засега такова решение няма обявено за детето на Съсексови. Вероятно няма и да има – предишното такова решение бе обявено седем месеца преди раждането на Джордж. Бебе Съсекс , както нероденото дете стана популярно в социалните мрежи, ще бъде седмо в линията за наследяване на трона след  дядо си Чарлс , чичо си Уилям, тримата си първи братовчеди Джордж, Шарлoт и Луи и баща си Хари. Ако е момче, той ще получи титлата граф Дъмбартън, която досега са носили само трима души. Първите двама графове Дъмбартън са бащата и синът с едно и също име Джордж Дъглас от XVII век. Принц Хари получи тази титла, след като се ожени миналата година, заедно с обявяването му за  херцог на Съсекс  и барон на Килкил. Ако е момиче, тя ще бъде лейди Маунтбатън-Уиндзор. Родените след първородния синове биха били наричани лорд Маунтбатън-Уиндзор. Другите в семейството Заради същия указ титлите сред първите братовчеди в кралския двор са толкова различни.  Беатрис и Южени  (дъщерите на  принц Андрю ) са принцеси, но децата на принцеса Ан – Питър Филипс и  Зара Тиндал,  нямат титли. Баща им Марк Филипс не е благородник, отказал е да получи херцогство при сватбата си с Ан и тъй като титлите се наследяват от бащите, Питър, Зара и децата им не са имали какво да наследят. Най-малкото дете на кралицата – принц Едуард, получи титлата граф при сватбата си (а не херцог, както братята си Чарлс (който е херцог на Корнуол) и Андрю (който е херцог на Единбург). От двореца обясниха, че идеята е той да стане херцог на Единбург (какъвто е сега  принц Филип ) след смъртта на родителите си. Неговите деца са съответно Джеймс, виконт на Севърн, и лейди Луиз Уиндзор, но нямат право да бъдат наричани \"техни кралски височества\".", "date": "2019.05.06", "title": "Каква титла ще има детето на принц Хари и херцогинята на Съсекс Меган"}
{"url": "https://www.dnevnik.bg/bulgaria/2019/05/06/3429217_retro_tehnika_shte_bude_chast_ot_parada_za_denia_na/", "text": "Денят на храбростта и празник на Българската армия – 6 май, ще бъде отбелязан традиционно с военен парад в София. В него ще участват над 1000 военнослужещи от Въоръжените сили, 48 верижни и колесни бойни машини на Сухопътните войски и зенитно-ракетните формирования на Военновъздушните сили и 10 вертолета и самолета от състава на военната ни авиация, съобщават от Министерството на отбраната. Отбелязването на Деня на храбростта започна в 9.00 ч. с тържествен водосвет на бойните знамена и знамената-светини пред паметника на Незнайния воин. Ритуалът, посветен на християнския празник Гергьовден, отслужи Мелнишкият епископ Герасим с молитвеното участие на патриарх Неофит. В него участваха представителни формирования на Националната гвардейска част и знаменен взвод със Самарското знаме, щандарта на Първи конен полк, знамето на 30-ти пехотен Шейновски полк, знамето на 23-ти пехотен Шипченски полк, знамето на 15-ти пехотен Ломски полк, знамето на 13-ти пехотен Рилски полк, знамето на 6-ти пехотен Търновски полк и знамето на 25-ти пехотен Драгомански полк. Армейските знамена бяха поръсени със светена вода. Президентът и върховен главнокомандващ на въоръжените сили Румен Радев прие строя на почетния караул. Държавният глава поднесе венец на Паметника на Незнайния воин. Беше изпълнен националният химн от гвардейския духов оркестър.  Ритуалът завърши с тържествен марш на гвардейците, а след водосвета ще се състои традиционният военен парад за празника, на площад \"Княз Александър Първи\".  Сред присъствалите на водосвета бяха председателят на Народното събрание Цвета Караянчева, вицепрезидентът Илияна Йотова, вицепремиерът и министър на отбраната Красимир Каракачанов, началникът на отбраната генерал Андрей Боцев, омбудсманът Мая Манолова, столичният кмет Йорданка Фандъкова, бившият премиер Симеон Сакскобургготски, политици, депутати, висши военни, дипломати, ветерани, граждани. В честванията на празника са поканени са да присъстват представители на държавното ръководство, Дипломатическия корпус, военно-патриотичните съюзи. Официални гости на тържествата, посветени на Деня на храбростта и празник на Българската армия, ще бъдат също заместник-министърът на отбраната на Република Северна Македония Беким Максути и директорът на Генералния щаб на Армията на Република Северна Македония генерал-майор Зоран Милески.  президентът Румен Радев ще приеме почетния строй на представителните части на Българската армия на площад \"Княз Александър I\", където ще произнесе тържествено слово.  ще се проведе традиционният Гергьовденски парад на Въоръжените сили. Военният парад ще бъде командван от заместник командващия на Съвместното командване на силите генерал-майор Иван Лалов. В парада ще участват Гвардейският представителен духов оркестър с духовите оркестри на видовете въоръжени сили, знаменен взвод на Националната гвардейска част със знамената-светини и 10 представителни блока с бойните знамена на Военна академия \"Георги Стойков Раковски\", Националната гвардейска част, Националния военен университет \"Васил Левски\", 61-ва Стрямска механизирана бригада и 101-ви Алпийски полк – Смолян, от състава на Сухопътните войски  на Военновъздушните сили, Военноморските сили, 68-ма бригада \"Специални сили, Мобилната комуникационно-информационна система от състава на Съвместното командване на силите и Служба \"Военна полиция\". При изпълнението на националния химн по време на парада ще бъдат изпълнени 20 артилерийски салюта. В   пред сградата на Администрацията на президента на Република България ще бъде извършена тържествена смяна на почетния гвардейски караул. На площада ще премине и ретро техника от времето на Втората световна война, предоставена от колекционери от страната. За първи път в празничния ден жителите и гостите на столицата ще могат да разгледат образци военна техника на Сухопътните войски на статичен показ на ул. \"Княз Александър I\". А който проявява интерес към службата в Българската армия, ще може да получи информация на щанда на Централното военно окръжие - част от националната кампания \"Бъди войник\". Засилените мерки за сигурност и ограничения в движението около визитата на папа Франциск продължават и днес. В картата долу се виждат зоните, в които са забранени престоят и паркирането. Пунктовете за достъп до събитията.", "date": "2019.05.06", "title": "Ретро техника ще бъде част от парада за Деня на храбростта (обновена)"}
{"url": "https://www.dnevnik.bg/bulgaria/2019/05/06/3429553_intenzivni_valeji_i_grumotevici_se_ochakvat_v_11/", "text": "Жълт код за интензивни валежи и гръмотевични бури е обявен в 11 области на страната за 6 май, сочи справка на сайта на Националния институт по метеорология и хидрология, цитирана от агенция \"Фокус\". Предупреждението важи са областите Перник, София-град и София-област, Враца, Ловеч, Плевен, Габрово, Стара Загора, Велико Търново, Русе и Търговище. На места в тези области се очакват значителни валежи с количества до 25 – 30 л/кв.м. Очакват се и градушки. Вятърът ще се ориентира от запад-северозапад и с него да нахлува по-студен въздух, но в Източна България почти през целия ден той ще се задържи от юг и ще бъде умерен и силен. Минимални температури между 9° и 14°, максимални в повечето места между 17° и 22°, в София около 16°. Атмосферното налягане ще бъде значително по-ниско от средното за месеца.  Над Черноморието ще има разкъсвана облачност, намаляваща и до слънчево. Само на отделни места ще превали слаб дъжд. Ще духа умерен южен вятър. Максимални температури на въздуха 17 - 22°. Температурата на морската вода е 14-15°. Вълнението на морето ще бъде 2-3 бала. Над планините също облачността ще е значителна с валежи и гръмотевици. Ще духа умерен и силен югозападен вятър, който вечерта ще започне да се ориентира от запад. Максимална температура на 1200 метра около 11°, на 2000 метра около 4°. През нощта срещу вторник северозападният вятър ще се усили. Валежите ще намалеят и в повечето райони ще спрат. Във вторник ще бъде доста ветровито и хладно, предимно облачно, все още на отделни места с превалявания. ", "date": "2019.05.06", "title": "Интензивни валежи и гръмотевици се очакват в 11 области"}
{"url": "https://www.dnevnik.bg/bulgaria/2019/05/06/3429449_dnes_e_vtoriiat_den_ot_vizitata_na_papata_v_bulgariia/", "text": "А постолическото пътуване на папа Франциск  в България продължава и днес. Главата на Римокатолическата църква  пристига вчера в България, в изитата е под мотото  \"Мир на земята\"  - по заглавието на енцикликата, написана през 1963 г. от папа Йоан XXIII, известен и като \"българския папа\", архиепископ Анджело Ронкали. Според  програмата на посещението папата  днес ще посети бежанския център в столичния квартал \"Враждебна\", където ще бъде посрещнат с български песни от хор, създаден от мигрантите в центъра. Събитието е едно от малкото, закрити за публиката и медиите. След като разговаря с хората, бягащи от конфликти, войни и бедност, на които папата традиционно обръща специално внимание, главата на Римокатолическата църква  ще замине за град Раковски . Там в църквата \"Пресвето сърце Исусово\" в 11.15 часа той ще отслужи и литургия с първо причастие на около 250 деца. Малко по-късно е планирана и среща с местната католическа общност, която е сред най-големите в България. Вечерта папата ще бъде отново в София, където ще бъде и едно от най-знаковите събития от посещението му, с което той ще сложи и край на визитата си в България. В 18.15 часа на пл. \"Независимост\" е планирано \"Събитие за мир\", на което папата ще отправи послание за мир и ще прочете също молитва. За него са поканени представители на различните вероизповедания в България. А шест деца, изповядващи всяко различна религия, ще запалят шест факли в символ на победа на светлината и мира над тъмнината и противопоставянето. Вчера папата разговаря с представители на държавата, срещна се също с патриарх Неофит и висшия клир на Българската православна църква. От центъра на София в няколко молитви и проповеди той отправи и важни послания по актуални проблеми. Говори за  единството на християните , за  демографската криза , засягаща цяла Европа и България, за нуждата да бъдат продължени усилията за по-добри перспективи пред младите хора в България. И отново наблегна на отношението към бягащите от бедност и конфликти. Призова България да продължи да е място на признаване, толерантност, уважение независимо от различията във вяра, култура и етническа принадлежност. Повече за вчерашните послания и срещи можете да прочетете  тук ,  тук  и  тук. Засилените мерки за сигурност и ограничения в движението около визитата продължават и днес. Те ще са актуални и заради традиционния военен парад за Деня на храбростта и на Българската армия - 6 май, в центъра на София днес предобед. Заради посещението на папата в Раковски близо 50-километров участък от магистрала \"Тракия\" ще бъде затворен на два пъти днес. Магистралата ще бъде затворена за кратко в посока Бургас преди обед и повторно в посока София следобед, като движението ще бъде отклонявано през Пловдив.", "date": "2019.05.06", "title": "Днес е вторият ден от визитата на папата в България"}
{"url": "https://www.dnevnik.bg/photos/2019/05/06/3429501_fotogaleriia_da_se_dokosnesh_do_papata/", "text": "Хиляди хора дойдоха вчера в София и чакаха часове, за да видят папата макар и отдалеч.", "date": "2019.05.06", "title": "Фотогалерия: Да се докоснеш до папата"}
{"url": "https://www.dnevnik.bg/istorii_na_denia/2019/05/06/3402269_rolevite_igri_v_realnostta_-_izbor_na_neinata_jelana/", "text": "На тези и други въпроси отговаря Мария Иванова, автор на  книга \"Ролевите игри на живо. Живот in и off game\" . Тя е на 24 години, завършила е 9 ФЕГ \"Алфонс дьо Ламартин\", бакалавърска степен \"Културология\" в СУ \"Св. Климент Охридски\" с дипломна работа на тема \"ЛАРП игрите в България\" и магистратура \"Културна антропология\" в същия университет с дипломна работа \"Косплей в България\". Книгата й за ролевите игри представлява антропологическо изследване на ЛАРП (от англ. Live action role play - ролеви игри на живо). Културният феномен съществува в България от 2004 г., но все още e слабо познат. Мария Иванова го определя като \"бриколаж от изкуство, празничност, терапевтичен метод, ескейпизъм, който учи на социализация, самозащита и самоувереност\". Интересите й са свързани с изкуството, с фенството, популярната култура и градската история. Обича да пише както поезия, така и проза, а и да снима. Автор е на няколко документални филма, представяни в университета. Част от тях са посветени на ритуали за смъртта в Ново село, Видинско, и на съпоставката между исторически възстановки и ЛАРП. Първи сблъсък с ЛАРП Мария Иванова разбрала за ЛАРП от лекция на проф. Ивайло Дичев по дисциплината \"Увод в културната антропология\". По-късно един от организаторите на български ЛАРП й обяснил, че прилича много на импровизационен театър. Първият ЛАРП, на който отишла, бил фентъзи, по \"Драконов свят\" (в момента с име \"Мъглата\"), и се провел на поляна до хижа \"Гургулица\" край Костенец. Изискванията за участие били да се прочете т.нар. сетинг – основните рамки на света, зададени от гейммастърите (в българския случай те са организатори на ЛАРП-а), така че да се вникне в историята на фикционалния свят и всеки участник да може да изгради фикционален персонаж, който да е адекватен за този свят. \"Това става чрез поведение и визия, посредством специфичен за конкретния герой инвентар. Сетингът представя всичките значими игрови събития, случвали се през годините, какви са основните кланове, взаимоотношения между героите, конфликтите между тях и всичко останало, което е нужно за една подобна игра\", разказва Мария Иванова. В случая става дума за вдъхновен от творчеството на Толкин фентъзи свят, затова и обстановката е от средновековен тип. Съществуват рицари, магьосници, орки, вампири, блатни чудовища, върколаци, които имат поведението, ценностната система, историята на героя и се изиграват от хора. Мария Иванова разказва, че в България се практикуват и други ЛАРП-ове – например Сталкер ЛАРП, вдъхновен от произведението \"Пикник край пътя\" на братя Стругацки, \"Нощта на Старите Богове\", вдъхновен от произведението на Роджър Зелазни \"Една нощ през самотния октомври\". \"Когато участвах в него, беше с времетраене една седмица, като задачите се получават по интернет и са свързани с откриване на стикери с номера, които трябва да се въведат в конкретното поле в онлайн платформата, създадена за играта. Играта е свързана с urban exploring в София, като задачите са изключително поетично и художествено поставени, за новобранец е доста сложно да ги разгадае\", казва Мария Иванова и дава пример, който е цитирала и в книгата си: Досетила се, че би трябвало да става дума за \"Слънчевия часовник\" (\"Компаса\") в Южния парк, тъй като там на земята наистина са означени посоките. Времето било дъждовно, прекарала много време в безплодно търсене, преди да разбере, че трябвало да легне под едната пейка, за да може да види кода. ЛАРП в България и по света Една от основните разлики е, че тук участниците имат свободата да изберат своите герои, което дава богато поле за изразяване на личната интерпретация, въображение и талант на отделния играч, посочва Иванова. По думите й друга разлика е свързана с практикуването на ЛАРП в образованието, както е широко разпространено например в Дания. \"Чрез ролевите игри на живо учениците могат да вникнат в преподавания материал, като допълват опита си с основни етически или философски познания. Това, освен че е изключително забавно и интерактивно за тях, води след себе си и много добри резултати, разказва. \"В България ЛАРП не се практикува с образователни цели, а би било много интересно обогатяване на образователната система. Един от респондентите ми сподели, че е предложил в своето училище във Видин подобно нещо и въпреки че за кратко се е случило, децата са учили материала си по история с удоволствие\", добавя Мария Иванова. Изследователската работа За мен бе любопитно да изследвам желанието на хората в съвременното общество да докоснат фикцията и да влязат в нея. На съвременния човек не му е достатъчно да стои на дистанция като зрител, а желае да се потопи в алтернативен фикционален сюжет. Това се наблюдава и чрез технологиите за добавена реалност. Стереотипната представа е, че подобни дейности са инфантилни, че на нищо не могат да научат, а понякога се приравняват и с ескейпистки практики\", разяснява Мария Иванова. Добавя, че ЛАРП-ът е преди всичко хоби, прави се за забавление. \"По същия начин за ескейпистка практика може да се приеме и риболовът или планинарството, затова искам да кажа, както и в книгата си съм обяснила, че не разглеждам ЛАРП-а като бягство от реалността.\" По думите й има изключително пъстра палитра от предимства на подобен тип игри – социализация, творчество, способност да се поставиш на мястото на някого другиго и да си развиеш емпатията. \"Всички те се превръщат в творци, в техни ръце е развитието на този общ свят, за съществуването на който всички те са значими. Това по мое мнение представлява избор за доукрасяване на съществуващата реалност, избор за нейната желана промяна.\" Мария Иванова споделя, че в работата й най-много я затруднило това, че в началото не можела да разбере мотивацията на участниците за такъв тип дейност. Разказва, че в социалните мрежи някои от ларпърите се представят с името на фикционалния герой или чрез снимка на профила, в която са облечени като него. Други пък са споделяли, че фикционалният им персонаж им помага да се справят с трудности в ежедневието, например момиче, което вече няма страх да върви сама в нощта по тъмна уличка, тъй като играта я е поставяла в подобна ситуация. За мен все още е сложно преливането между фикционално и реално, като и в книгата съм описала, че не става дума за някаква шизофренна, социопатска дейност. \"По време на работата научих много любопитни неща, свързани с настолните ролеви игри и видеоигрите. Опитах се да правя непрестанни паралели с други феномени, свързани с филми, технологични нововъведения, ескейп стаи и исторически възстановки, всичко това, разглеждано в сферата на фенството. Ролевите игри на живо взимат наративи, практики и ресурси от всички тях, именно затова подобни феномени според някои автори могат да се положат в полето на една \"смесена медия\". Всеки сетинг е изключително художествен, интересен, интригуващ и променящ самия теб като човек\", казва Мария Иванова. Бъдещите й планове са свързани с академична кариера, тъй като има учителска правоспособност по психология и философски дисциплини в средните училища и иска да се задълбочи в преподавателската дейност, като запише докторантура. Има проекти и за бъдещи документални продукции.", "date": "2019.05.06", "title": "Ролевите игри в реалността през погледа на един културолог"}
{"url": "https://www.dnevnik.bg/analizi/2019/05/06/3429544_zakusnialo_razkaianie_borisov_kato_cacheva/", "text": "Първата фаза на пиеската бе гарнирана с оставки, но и с половинчати, крайно неубедителни мерки. Особено спрямо зам.-председателя на ГЕРБ Цветан Цветанов. Основната защитна теза на управляващите беше, че разкритията, направени от медии като \"Свободна Европа\", \"Биволъ\" и други, коварно обслужвали БСП. Самокритичният тон почти отсъстваше. Той бе заглушен и надвикан от изблиците на арогантност от типа \"мене няма кой да ме накаже\" – както заяви самият Цветанов няколко седмици по-рано също в предаването \"Панорама\". Първо, най-после – след близо 10 години начело на държавата – премиерът дава вид, че започва да разбира, да проумява, че оставките не са решение. Второ, в характерния си стил, лидерът на ГЕРБ йезуитски се извъртя, като този път благодари на \"свободните медии в България\" за разкритията. Нито дума обаче за това, че една птичка пролет на прави – медийният пазар в страната е в ръцете на монополисти и олигарси; нито пък за цензурата и автоцензурата в полза на силните на деня, които отреждат на България печалното 111-о място по свобода на словото. Трето, г-н Борисов на практика отново не пое лична отговорност за проблемите в ГЕРБ, партията, която е създал и ръководи еднолично. Да, той каза: \"Яд ме е, срам ме е, грешката е моя.\" Но забележете къде премиерът смята, че е сбъркал: \"Нито веднъж не отидох на гости на нито един мой министър, кмет, областен управител. Ако бях отишъл да видя, сигурно щях да взема много по-рано мерки.\" Ами да бяхте ходили, г-н премиер! Има ли някой, който е толкова наивен, че да Ви повярва на уверенията, че е трябвало да навестите велможите си, за да разберете, че зловредстват? Вие, г-н премиер, носите лична отговорност за всичко, което се случва в коридорите на властта, защото сте архитектът на това правителство. Незнанието не Ви извинява. След това премиерът го удари на мелодрама, в духа на най-баналните турски сериали. Сценката напомни за сълзите, които проля Цецка Цачева на злополучния за нея последен кандидатпрезидентски дебат: \"Аз съм се родил, живея и ще си живея в къщата си в Банкя. Там съм се родил, там си живея и там ще си умра. Колко ми остават - 10-15 години, Господ знае - ще бъда там! Аз не съм позволил един лев да се даде там, където обитавам\". Ох, г-н премиер, Лама Сабахтани, недейте така! За Бога, не си отивайте! Да се върнем на думите на Борисов, че оставките не са достатъчни. Тази реплика, изглежда, има пряко отношение към казуса \"Цветанов\", когото \"Борисов обичал като дете, но, видите ли, той (Цветанов) сложил \"лъжица катран в меда\". Струва си да припомним, че Борисов подчертаваше бащинските си чувства и спрямо уволнените във връзка с катастрофата край Своге и скандала с обществените поръчки - министрите Радев, Нанков и Московски. Засега обаче няма информация на тримата да е потърсена наказателна отговорност. Изглежда, по традиция, дребните рибки ще операт пешкира. Борисов остави и вратичка за измъкването на Цветанов. За последния \"денят на прошката\" щял да бъде 26 май – денят на евроизборите. Трудно е - както впрочем в повечето неща, казани от Борисов - да се улови логиката. Какво трябва да разбираме: че ако ГЕРБ се представят добре на вота, шефът на предизборния щаб г-н Цветанов да бъде пощаден?! Възможно ли е качествата на партиен архитект и организатор на избори да заличат проблемите, които има даден човек със закона? За г-н Борисов очевидно отговорът е \"да\". Съмненията около г-н Цветанов датират още от първия мандат на партията. Кога точно зам.-председателят е сложил катранената лъжичка в меда, кога г-н Цветанов, този човек с \"изключителен авторитет\", е \"заличил всичко добро с това, което е направил\"? В резюме  като оставим патетиката настрани, важното е, че Борисов – това \"дете на народа\" (както сам се нарече) – не мисли да подава оставка.", "date": "2019.05.06", "title": "Закъсняло разкаяние – Борисов като Цачева"}
{"url": "https://www.dnevnik.bg/na_put/2019/05/06/3426700_kuhniata_na_frenskata_riviera_hrani_purvo_ochite/", "text": "Франция е не само най-посещаваната от туристи страна в света, но и преди 5 години си постави за цел през 2020 г. да приеме 100 млн. гости. Френската кухня е един от поводите хиляди хора да потеглят към френските градове и селца. Всеки район има специфично меню, често повлияно и от съседните държави. Предлагаме ви колоритна поредица от само някои от ястията, които може да бъдат открити на Френската Ривиера, до която от една година има директни полети от София. Преди всичко не бива да бързате. Един класически обяд изисква да му отделите до 2 часа, за да се насладите на удоволствието без да си поглеждате часовника. Апетитът се отваря с ордьоврите и салатите. Сред приятните изненади е по чаша пасирана и подсладена тиква, гарнирана с див лук. Заради аранжирането на блюдата няма начин да не се сетите за принципа, че човек започва да се храни с очите. Черна правоъгълна чиния може да накара наглед банална комбинация от телешко с картофи и рукола да изглеждат артистично. И няма да се разочаровате - не само е красиво, вкусно е. Френски колбас със салата и домашен хляб винаги е една добра покана за чаша червено вино. Няма как да няма версия с френско сирене. Изборът на розе или бяло вино е според личните предпочитания. Ордьоврите понякога са такива, че неусетно ви отвеждат до прага на основните ястия. Изобщо не е задължително да има количество, за да се заситите. Понякога е добре да поръчате тематично асорти, за да опитате повече неща, без да се налага да пресягате към чинията на другите в компанията. В Ница потърсете характерни за града ястия, които са силно повлияни от съседството с Италия - бавно варено в червено вино месо с гарнитура от равиоли с... месо. Ресторантите за нисоаз кухня са едва дузина и ревностно пазят специалния сетрификат, преиздаван на 2 години. Най-вероятно ще трябва да си направите и резервация заради големия интерес дори извън сезона. В добрите ресторанти винаги се сервират пресни продукти от сезона. Затова и менюто се променя - през есента няма да намерите някои ястия, за които са нужни пролетни продукти. Разбира се, на средиземноморския френски бряг има и богат избор от риби и морски дарове, които заслужават съвсем отделно внимание. Но местните готвачи умеят да изкушават с червени меса, предложени на ръба на минимализма. Когато настъпи време за десертите, възниква поредният \"проблем\" - на какво да се спреш и ще има ли отново приятна изненада. И отново се повтаря началото - радост за очите преди удоволствието за небцето. Ако поръчате \"кафе гурман\" (café gourmand) - кафето ви пристига с миниверсии на основните десерти на ресторанта. И като потвърждение, че Франция полага усилия да е още по-гостоприемна, тук изпращат с  Thank you, see you soon или Merci, à bientôt. ", "date": "2019.05.06", "title": "Кухнята на Френската Ривиера храни първо очите"}
{"url": "https://www.dnevnik.bg/gradska_sreda/2019/05/06/3425190_verene_da_se_vljubish_v_nepoznat_za_cial_jivot/", "text": "Всеки 6 май призори селата по северния скат на Шар планина в Косово се огласят от тъпани и зурни. Започва празникът Джурджевден. Уж местните жители, наричани горани, са мохамедани, а честват деня на свети Георги. Селата им са с имена Кукаляне, Брод, Урвич, Любовище, Крушово, Зли поток, Манастирица, Връбница... Голямата им река е Бистрица, а прохода наричат Вратца. Докато Косово беше част от Югославия и после от Сърбия, за гораните от областите Жупа и Гора, югозападно от Призрен, се смяташе, че са планински сърби, тъй като не говорят албански. Но те наричат родителите си майка и баща, а не мати и отац. Казват с рце, д б, сл нце, с лза... Пазят думи като къща и нужда, които се срещат само в българския език, казва диалектологът гл. ас. д-р Георги Колев от Софийския университет \"Св.Кл. Охридски\". Той е завършил македонска филология в Скопие, проучвал е диалектите в района на Шар планина и определя горанския като западнобългарски говор от района на Охрид. Което е на близо 200 км на юг от Шар планина. Самите горани наричат себе си \"нашенци\", а езика си \"нашенски\". Историците потвърждават, че гораните най-вероятно са преселници от Охрид, Битоля и Дебър. Били са християни богомили, затова и другото име, с което ги наричат от Средновековието до днес, е торбеши. Скитали по друмищата само с торба през рамо, а в нея носели хляб и Евангелието на Йоан. В края на ХVІІІ в. и началото на ХІХ в. са ислямизирани от албански ходжи под властта на местния бей, но и бунтар Али паша от Янина (1750-1822 г.). Той имал много последователи в стремежа си да откъсне днешните територии на Македония, Албания и Северна Гърция от Османската империя, но е бил обезглавен по заръка на Високата порта. По-старите горани насаме споделят, че от родителите си знаят къде е било старото християнско гробище на селото им, но не искат да безпокоят мъртвите си предци и затова не говорят на тази тема. В село Брод се помни, че последната християнка - баба Божана, е починала през 1856 г. Животът по северния скат на Шар планина и днес не е никак лек. Но за Джурджевден повечето девойки се готвят усърдно цяла зима – сами си шият одеждите и дори обувките за празника. В деня на свети Георги момата, ако е готова за женене, се хваща за първи път на хорото. Обута е в груби шаечни потури, а това е знак, че е свободна и се е хванала на хорото, за да бъде забелязана. Омъжените жени също са на хорото, но се познават по златните пендари на челото. Те са единственото, което е лично тяхно на този свят. Получили са ги от бабите си, които на свой ред са ги кътали цял живот. Пендарите не са знак за статус, а по-скоро нещо като застраховка, ако мъжът я прогони от дома или самият той почине. Немотията в планинските райони на Косово гони младите горани да търсят прехрана из цяла Европа, Америка и Австралия. И само на 6 май, на Джурджевден, ергените с потекло оттук се връщат – от Италия, Германия, дори чак от Австралия. Защото само в този ден в родното им село се извършва ритуалът \"верене\". Пропуснат ли го, ще останат ергени поне още година – до следващия 6 май. Мъжете горани спазват стриктно традицията да се женят само за жени от \"своя кръв\" и затова зарязват гурбета и се връщат за деня на Свети Георги. В село Брод, което е на 1400 м височина в Шар планина, както навсякъде в двете околии Жупа и Гора хорото е само дамско и се вие по тесните калдъръмени улички. Срещне ли ергени, музикантите надуват бузи, момите изпъват снаги, а очите им се свеждат свенливо. Високи и стройни, с топли тъмни коси и бели одухотворени лица, те са предани и работливи като робини... Ако сърцето на момъка трепне за някоя от хорото, той не й се обажда, а вечерта търси повод да побъбри с нейния баща. Той пък премерва момчето \"генетично\" – от кой род е, болнави ли са, мързеливи ли са, грамотни ли са... След ден-два проучване си казва тежката дума. През това време момичето стиска палци и по цяла нощ не мигва дано татко й я даде на хубаво и работливо момче. Тя знае, че животът й ще е дълъг низ от тежък труд от сутрин до здрач и дано поне кандидатът да се случи добър и оправен младеж. Често пъти тя не го познава, защото той от години работи в чужбина, а и може родът му да е от друго село. Ако бащата е дал съгласието си, младите се срещат за първи път. Държат се за ръце, шепнат си две-три вечери и сами избират мига да се врекат във вечна вярност един към друг. Така се вика този годеж – Верене. Да си вярваме... В този свят миг в живота им при тях няма нито поп, нито ходжа, който да ги благослови – те се кълнат самички пред Бога и сливат сърцата си. Това е достатъчно. Досущ както предците си, богомилите, проповядвали чистата връзка с Всевишния без посредничеството на свещеници. След седмица младежът заминава на работа в чужбина, а момата, вече \"верена\" (сгодена), ще чака той да й прати знак кога ще е сватбата – често пъти след година, дори две. През това време девойката пак се хваща на хорото на Джурджевден, но вече е захвърлила шаечните потури и се е нагиздила в ефирна бяла премяна, но още е без пендари на челото. Бялото е знакът, че е верена – вярна на дадената дума да чака своя любим. Сред високата раждаемост в Косово оцеляването на 15-те хиляди горани се крепи върху крехките плещи на жената-майка. Нищо повече от отглеждането на 4-5 деца не е позволено да се случи в живота й. 16-годишна девойка от с. Кукаляне се готви за първото си хоро като мома за женене. Учила е до 8-и клас в селото, но миналото лято баща й заявил да не ходи повече на училище. \"Учех английски, но вече няма – ще си стоя вкъщи\", смотолевя момичето. Традицията повелява, щом е навършила 16 години да се готви за женитба. Появи ли се кандидат на Джурджевден, той ще я откупи от баща й и нейният живот ще потъне в омагьосания кръг на почти ежегодно раждане. \"До гимназията в град Драгаш има 2 км и не е редно момиче да ходи до там само и да се връща вечер\", оправдава се баща й. В Косово официалният език от десетина години е албанският, който само най-младите горани са учили и разбират. Това пречи на по-възрастните да си намират работа и много от тях все по-лесно се решават да напуснат планинските селца в посока Македония, Босна... и по целия свят. Този път тръгват не само мъжете, а целите фамилии и скоро за Джурджевден няма да има при кого да се върнат.", "date": "2019.05.06", "title": "Верене – да се влюбиш в непознат за цял живот"}
{"url": "https://www.dnevnik.bg/gradska_sreda/2019/05/06/3429757_borisov_obeshta_na_plovdivchani_che_park_kurshiiaka/", "text": "Премиерът Бойко Борисов обеща на жителите на Пловдив, че парк \"Кършияка\" ще остане зелена площ и няма да се застроява. Паркът е в частен терен, преминал в годините от \"Международен панаир - Пловдив\" към хотел \"Санкт Петербург\", а сега е собственост на дружеството  \"Парайдайс гардън резиденс\" на Байрам Солак от асеновградското село Мулдава. Жителите на района протестират от месеци с опасение, че паркът ще бъде застроен. Досега са се обръщали към кмета на града Иван Тотев и омбудсмана Мая Манолова. В съобщение на Министерството на регионалното развитие, цитирано от \"Фокус\" в началото на април, е установено разминаване между кадастралната карта, която предвижда застрояване на терена, и общия устройствен план на града, в който там има зелена площ. Сеч на територията на парка, обявена като санитарна, допълнително нагнети напрежението. Премиерът излъчи видео от срещата си с пловдивчани във \"Фейсбук\". Днес след военния парад в София премиерът посети протестиращите в Пловдив и им обеща, че зелената площ ще бъде запазена. Това щяло да стане по същата схема, по която той спасявал софийските паркове в качеството си на кмет между 2005 и 2009 г. Пловдив ще остане зелен и в плана на града това остава парк, обеща министър-председателят. Който иска, да купува паркове, това са хубави частни паркове, иронизира той и добави, че частникът \"трябва да си поддържа парка\".  Оценката на имота от 16 дка, изготвена от независими оценители, е 3.9 млн. лв., съобщи преди месец пред \"Фокус\" кметът Иван Тотев (ГЕРБ). Тогава той допусна, че теренът може да бъде откупен, ако общинският съвет реши. Борисов днес отхвърли идеята за изкупуване, защото \"тази приказка да го откупиме\" означава, да се отнемат пари от Околовръстното шосе на Пловдив. \"Ако някой си е позволил далавера, паркът остава зелена площ\", добави Борисов. Тази есен в страната предстоят местни избори. На въпрос на жители защо всички проблеми трябва да се решават лично от него Борисов поясни, че местната власт е заета днес покрай визитата на папа Франциск в град Раковски, а самият той е в града по държавна работа - заради проекта за околовръстно шосе.", "date": "2019.05.06", "title": "Борисов обеща на пловдивчани, че парк \"Кършияка\" ще остане зелен"}
{"url": "https://www.dnevnik.bg/sviat/2019/05/06/3429604_niama_danni_za_postradali_bulgari_pri_aviokatastrofata/", "text": "И към 9 часа тази сутрин се потвърждава информацията от снощи от посолството на България в Москва, че няма да данни за пострадали български граждани при инцидента с пожар на борда на пътническия самолет \"Сухой Суперджет 100\", извършил аварийно кацане на московското летище \"Шереметиево\", съобщи Министерството на външните работи. Консулът в Москва Николай Панайотов осъществи контакт с международния отдел на Министерството на извънредните ситуации в Руската федерация. Оттам категорично е потвърдено, че няма пострадали или загинали български граждани при инцидента на 5 май. Мисията ни поддържа непрекъснат контакт с руските власти. По данни на ТАСС от тази сутрин загиналите са 41, а не 13, както се съобщаваше снощи, 9 души са в болница, а 14 са получили медицинска помощ, без да се налага по-продължително лечение.  По данни на летището екипажът на самолета, пътуващ от Москва за Мурманск, е съобщил за неизправност след излитането и е решил да се върне на \"Шереметиево\". Самолетът е извършил аварийно кацане, след като на борда му е избухнал пожар, заяви пресслужбата на летището.  При необходимост от съдействие българските граждани могат да се свържат с посолството ни в Москва на: дежурен телефон в работно и извън работно време: +7 495 234 0226. Държавният глава Румен Радев изпрати днес съболезнователно писмо на президента на Русия Владимир Путин по повод трагичния инцидент. Президентът изрази най-искрени съболезнования на близките на загиналите и отправи пожелание за бързото възстановяване на ранените при катастрофата. В този тежък момент мислите на българите са с приятелския руски народ, се подчертава в писмото на българския държавен глава. Премиерът Бойко Борисов изпрати съболезнователна телеграма до руския си колега Дмитрий Медведев. \"Приемете моите най-искрени съболезнования за случилото се на летище \"Шереметиево\", г-н министър-председател. Бих желал да изразя чрез Вас своята съпричастност към болката и страданието на близките на загиналите и да пожелая скорошно оздравяване на ранените в тази тежка катастрофа\", писа Борисов. Съболезнования поднесоха и председателят на Народното събрание Цвета Караянчева и вицепремиерът и министър на външните работи Екатерина Захариева. Самолетът е собственост на руската авиокомпания \"Ираеро\", базирана на летището в Иркутск. Компанията разполага с 9 самолета от типа Sukhoi SuperJet 100 и не смята да спира полетите с тях след катастрофата. Не смятаме, че техническото състояние на самолета стана причина за катастрофата, затова няма да спираме полетите. Имаме добър опит в експлоатацията на тези самолети и смятаме, че външен фактор е изиграл роля\", коментира генералният директор Юрий Лапин, цитиран от руската информационна агенция.", "date": "2019.05.06", "title": "Няма данни за пострадали българи при авиокатастрофата в Москва (допълнена в 12.24)"}
{"url": "https://www.dnevnik.bg/v_pamet/2019/05/06/3429608_pochina_radiojurnalistut_radoslav_iankulov/", "text": "Бившият генерален директор на Българското национално радио Радослав Янкулов почина внезапно снощи на 66-годишна възраст. През 70-те и 80-те години на миналия век той е сред най-разпознаваемите спортни журналисти в радиото. Впоследствие работи и ръководи други медии, а в периода 2013 - 2016 г. оглавява БНР. Радослав Янкулов е роден на 11 февруари 1953 г. в София. Учи в 7-а гимназия, но в края на 10-и клас се премества в спортното училище \"Олимпийски надежди\". Завършва ВИФ и журналистика в СУ \"Св. Климент Охридски\". През 1976 г. постъпва в БНР. В края на 80-те напуска \"Хоризонт\" и за кратко е зам. главен редактор на спортната редакция в БНТ. Оглавява частното радио \"Експрес\" през 1992 г. от самото му тръгване, а когато го напуска, става шеф на радио \"99\". След него оглавява софийския канал на пловдивското радио \"Канал Ком\". В средата на 90-те години е и водещ в предаването \"Неделен стадион\" по Ефир 2. Поклон пред паметта му!", "date": "2019.05.06", "title": "Почина радиожурналистът Радослав Янкулов"}
{"url": "https://www.dnevnik.bg/bulgaria/2019/05/06/3429605_papata_kum_bejancite_molete_se_za_men_vsichko_dobro_na/", "text": "Благодаря ви за вашата добра воля и ви пожелавам всичко добро на вас и на вашите сънародници, които сте оставили във вашата родина. Господ да ви благослови. Молете се за мен.\" Това каза папа Франциск  на бежанците и кандидати за убежище , настанени в центъра в столичния квартал \"Враждебна\". Деца бежанци, които имат и сформиран детски хор, изпълниха български детски песни на папата, подариха му саморъчно направени картички и подаръци. В центъра католическата благотворителна неправителствена организация \"Каритас\" организира редица дейности и ателиета, целящи социализация и образование на бежанците. \"Много ви благодаря за вашето гостоприемство. Благодаря за тези толкова хубави песни. Те са, които носят радост във вашия път. Той не е винаги лесен, защото е изпълнен с болка. Трябвало е да оставите родината си и да търсите друга. Но винаги остава надеждата. Светът е изпълнен с емигранти, с хора, които търсят ново място за живеене, и техният път е един кръст\", заяви още папа Франциск. Папата включи посещението в центъра в България в последния момент. Тази среща не присъстваше в първоначалната програма, а попадна накрая в официалния план за визитата. БНТ, която официално излъчва на живо посещението, предаваше и кадри от срещата във \"Враждебна\". Папата, който е  определян също и за папата на хората от периферията , на маргинализираните общности, често е обръщал внимание именно на бежанци и мигранти. Той  традиционно акцентира на съдбата на бежанците , призовава те да бъдат приемани, интегрирани, да им се протегне ръка. Призовава да се градят мостове, за да не стават хората затворници на собствените си стени.  Такова послание отправи той вчера и от София . Папата често критикува и политиците, насаждащи омраза срещу мигрантите. Изразява благодарността си към организациите, които спасяват и се грижат за мигранти, и  порицава \"лицемерието на онези , които си затварят очите за бедните по света, търсещи сигурност и достоен живот\". Във \"Враждебна\" в момента няма много настанени кандидати за бежански статут, а общо всички центрове за бежанци и мигранти в страната са запълнени под 7 на сто от капацитета си. След срещата си папата  замина за град Раковски , където днес преди обед ще има литургия с първо причастие за около 250 български деца.", "date": "2019.05.06", "title": "Папата към бежанците: Пътят ви е изпълнен с болка, но винаги остава надеждата"}
{"url": "https://www.dnevnik.bg/sport/2019/05/06/3429606_grigor_dimitrov_zapochva_v_madrid_s_pogled_kum_mach_s/", "text": "Българският тенисист Григор Димитров започва участието си в турнира от сериите \"Мастърс\" в Мадрид. Той излиза днес срещу американеца Тейлър Фриц в първия кръг. Двубоят ще започне не преди 17.00 часа и ще е на втория корт в \"Каха махика\" – \"Аранча Санчес\". Това ще е първият мач между Димитров и Фриц. Българинът е 46-и в света, а 21-годишният му съперник е с 11 места по-надолу. Американецът премина успешно квалификациите в надпреварата след успехи срещу Никола Кун и Мариус Копил. При успех Димитров ще играе във втория кръг срещу водача в световната ранглиста Новак Джокович. Участието на българина в Мадрид започна в неделя, но в мач на двойки. Заедно с руския му партньор Карен Хачанов отстраниха поставените под №4 Хуан Себастиан Кабал и Роберт Фара след 6:2, 7:5 за 81 минути.", "date": "2019.05.06", "title": "Григор Димитров започва в Мадрид с надежда да стигне до мач с Джокович"}
{"url": "https://www.dnevnik.bg/sviat/2019/05/06/3429629_stevo_penderevski_specheli_s_5166_i_e_noviiat/", "text": "Кандидатът на управляващата коалиция Стево Пендаровски ще бъде новият президент на Северна Македония, след като на втория тур от президентските избори вчера събра 436 212 гласа, или 51.66 процента, показват окончателните резултати на Централната избирателна комисия, цитирани от агенция МИА и БТА. Неговата съперничка, кандидатката на опозиционната партия ВМРО-ДПМНЕ Гордана Силяновска-Давкова, е събрала 377 713 гласа, или 44.73 процента. От общо 1 808 131 граждани с право на глас вчера са гласували 844 365, или 46.70 процента. При преброяването са констатирани 30 442 невалидни бюлетини, или 3.61 процента. Пендаровски ще бъде петият президент на страната и първият президент след промяната на името й. Преди него държавни глави бяха Киро Глигоров, Борис Трайковски, Бранко Цървенковски и Георге Иванов, който оглавява страната два последователни мандата. Президентът се избира за срок от пет години. Повече за Пендаровски  четете тук .", "date": "2019.05.06", "title": "Стево Пендаровски спечели с 51.66% и е новият президент на Северна Македония"}
{"url": "https://www.dnevnik.bg/bulgaria/2019/04/25/3425570_hristiianite_pochitat_sv_georgi_pobedonosec/", "text": " Днес се отбелязва денят на св. Георги Победоносец - един от най-тачените светци в християнството и мъченик за Христовата вяра.  Житието му разказва, че по времето на император Диоклециан св. Георги бил войник. Едва 20-годишен достигнал до чин военен трибун (началник на легион). Тъй като бил умен и способен младеж, императорът го направил и член на държавния съвет, без да подозира, че той е християнин. Когато се разбрало, императорът поискал от св. Георги да се отрече от вярата си, но той отказал. Заради това бил подложен на множество мъчения, но след всяко от тях оздравявал, защото сам Господ лекувал раните му с докосването си. Св. Георги отговарял на измисляните нови и нови мъчения на императора с думите: \"По-скоро ти ще се умориш да ме мъчиш, отколкото аз – да понасям мъченията\". Бил обезглавен на 23 април 306 г. Най-известното чудо, извършено от св. Георги, е убиването на змея близо до град Вирит. Змеят изяждал всеки ден по едно от децата в града, докато светецът не го пробол с копието си. Заради чудото хората в града повярвали в Бога и се покръстили. Оттук води началото си най-популярното изображение на светеца по иконите - на бял кон с копие в ръка и змей в краката. Празникът на воина св. Георги се отбелязва като Ден на храбростта и българската армия. Празникът на пролетта Гергьовден е един от най-тачените празници в българския обреден календар. Фолклорът пази отглас от почитта към него в народните песни: \"Личен ден Великден, дваж по-личен - Гергьовден\". Св. Георги традиционно е схващан като повелител на пролетната влага и плодородието (в народните вярвания той побеждава ламята и отключва изворите), покровител на земеделците и най-вече на овчарите и стадата. С този празник започва стопанската година. Коли се агне и се отправят молитви за плодородие. Според народната традиция празничната трапеза за Гергьовден се прави на открито - \"на зелено\". На нея се слагат печено агнешко, обредни хлябове, прясно издоено мляко и сирене.", "date": "2019.05.06", "title": "Християните почитат св. Георги Победоносец"}
{"url": "https://www.dnevnik.bg/bulgaria/2019/05/06/3429628_papata_imame_nujda_mladite_da_imat_budeshte_no_tova_e/", "text": "По-рано днес, преди да отпътува за Раковски, папа Франциск  се срещна с бежанци и мигранти, настанени в центъра в столичния квартал \"Враждебна .  ", "date": "2019.05.06", "title": "Папата: Имаме нужда младите да имат бъдеще. Но това е възможно само ако имат корени (хронология)"}
{"url": "https://www.dnevnik.bg/bulgaria/2019/05/06/3429634_v_denia_na_hrabrostta_radev_pozdravi_vustavashtite/", "text": "В словото си преди началото на военния парад по случай 6 май - Деня на храбростта и празник на Българската армия, президентът и върховен главнокомандващ Румен Радев призова на днешния ден да бъде отдадено дължимото на храбростта на всички българи, които \"воюват за истината, въстават срещу произвола и застоя и отстояват демокрацията\". \"В тях е надеждата за една по-справедлива, по-човечна и просперираща България\", каза държавният глава. \"Чест и слава за Българската армия и за всички храбри българи, да живее България!\", заяви президентът. \"През последните десетилетия войската преживя експерименти, недоимък, съкращения, но оцеляваше, защото хората с пагони осъзнаваха своята мисия\", каза Радев, който до 2016 г. беше командир на Военновъздушните сили. По думите му днес сме изправени пред ново изпитание - да се трансформират парите за армията в съвременни отбранителни способности. Президентът подчерта, че \"тази цел изисква ясна визия, прозрачност и зачитане на военната експертиза, защото сложността на съвременното военно дело и технологии изисква не само интензивен диалог между държавата и висшето военно ръководство, но и активна и принципна позиция на българския генералитет\". Върховният главнокомандващ предупреди професионалното ръководство на Българската армия, че \"безмълвието днес може да струва скъпо  на подчинените и данъкоплатците утре\". Предупреждението на държавния глава идва на фона на намерението на правителството през тази година да сключи договори  за общо 4.6 млрд. лв., включващи нови изтребители F-16 , модулни патрулни кораби за военноморските сили, а вероятно и за  модерни бронирани машини за пехотата , както и за ремонт на старите съветски бойни самолети МиГ-29 и Су-25. \"След десетилетия на пренебрежение армията трябва да заеме своето достойно място в обществото и българската държавност и това ще стане не само по силата на външните предизвикателства и съюзните задължения, а защото е призвана да бъде стожер на стабилността, държавността и конституционния ред\", заяви президентът. Като институция с високо обществено доверие тя трябва да бъде опазена от всякакви политически вмешателства. Българската армия е школа за патриотизъм и мъжество, на отдадени на отечеството личности с един идеал - свободна, силна и благоденстваща България\", подчерта Радев. Малко са държавите, съхранили своето име, вяра и език през многовековни превратности и изпитания, и ако днес България е една от тях, то е, защото нашият народ е изпитал и осъзнал необходимостта от единството на меч, дух и слово, заяви президентът. Летописите пазят безчет победи на войската ни в защита на нашия народ, националното единство и независимост, отбеляза той. И в най-тежките дни на изпитания, когато други са бягали от отговорност, българският войник е бил последната саможертвена преграда в защита на държавността, каза държавният глава и допълни, че затова за българина армията винаги е била символ на чест и храброст, доблест и държавност. В София в 10.30 ч. започна Военният парад, командван от заместник командващия на Съвместното командване на силите генерал-майор Иван Лалов. В парада участват Гвардейският представителен духов оркестър с духовите оркестри на видовете въоръжени сили, знаменен взвод на Националната гвардейска част със знамената-светини и 10 представителни блока с бойните знамена на Военна академия \"Георги Стойков Раковски\", Националната гвардейска част, Националния военен университет \"Васил Левски\", 61-ва Стрямска механизирана бригада и 101-ви Алпийски полк – Смолян, от състава на Сухопътните войски  на Военновъздушните сили, Военноморските сили, 68-ма бригада \"Специални сили\", Мобилната комуникационно-информационна система от състава на Съвместното командване на силите и Служба \"Военна полиция\".", "date": "2019.05.06", "title": "В Деня на храбростта Радев поздрави въставащите срещу произвола и застоя българи"}
{"url": "https://www.dnevnik.bg/detski_dnevnik/2019/05/06/3424708_iagodovata_feia_iagodka_za_nai-malkite_chitateli/", "text": "Ягодовата фея Ягодка. Вълшебни гатанки в ягодовата гора\" е третата книжка от поредицата на германската писателка Щефани Дале, която освен автор на вълнуващите загадки е и художник на десетките пъстри илюстрации. Творбите й очароват все повече деца по целия свят, а на български излизат под марката на издателство \"Ентусиаст\". След като децата вече се запознаха с приключенията на любимата си героиня от книжките \"Ягодовата фея Ягодка. Весел жабешки концерт и други истории\" и  \"Ягодовата фея Ягодка \", този път те ще трябва да проявят съобразителност и логика, за да се справят с интригуващите предизвикателства, криещи се по страниците. Ягодка изненадва най-малките читатели с цяла колекция от интересни гатанки и забавни игри: Къде живее малката фея? От какво се нуждае Ягодка през зимата? Къде е полярната звезда? Кой ще помогне на Ягодка да залепи счупения си чайник? Къщата на Ягодка изглежда скучна и тъжна в черно и бяло. Кой ще я направи пъстра и красива? Книжката подтиква креативността у децата, позволява им да сътворят свой собствен магически свят. Докато навлизат в него, те се научават на доброта и всеотдайност и разбират нуждата да помагат на околните.", "date": "2019.05.06", "title": "Ягодовата фея Ягодка изненадва най-малките читатели"}
{"url": "https://www.dnevnik.bg/na_put/2019/05/06/3428144_gorchivata_istina_za_kokteilite/", "text": "Стефан Берг и Алекзандър Хаук са основатели на  The Bitter Truth (Германия) . Компанията, чието име буквално се превежда \"горчивата истина\" е сред водещите производители на битери и ликьори в света. А двамата често са сочени като хората, на които в голяма степен дължим ренесанса, на който се радват коктейлите днес. Берг и Хаук са били дълги години бармани преди да започнат бизнеса си. Двамата бяха в София като специални гости на  5L Speakeasy bar.  Марина Караконова разговаря с тях за \"Дневник\". Отговорите им се смесваха, така че ги оставяме без бележки кой какво отговаря. Там, където Александър Хаук подчертава ролята на партньора си, си личи.", "date": "2019.05.06", "title": "Горчивата истина за коктейлите"}
{"url": "https://www.dnevnik.bg/skorost/suveti_predi_put/2018/05/06/3429442_nai-vajnoto_za_putuvaneto_pokrai_goliamoto_zavrushtane/", "text": "Тежък трафик се очаква днес по всички основни пътища в страната, след като на Гергьовден се слага край на дългата поредица от празнични и почивни дни. По традиция Агенция \"Пътна инфраструктура\", Пътна полиция и Министерство на транспорта са създали организация за облекчаване на ситуацията, но все пак най-добре е, ако днес пътувате преди късните следобедни часове или отложите прибирането за утре сутрин. . От Агенция \"Пътна инфраструктура\" съобщиха, че днес от 14 до 20 часа се спират камионите по магистралите и най-натоварените шосета (виж картата). В същото време пет ремонта на \"Хемус\" и четири на \"Тракия\" създават условия за сериозни тапи. От АПИ уверяват, че на стесненията на тези места до 10 часа на 7 май ще има две ленти за движение за пътуващите към София. Две ленти ще ползват и влизащите в столицата през Владая, като алтернатива на този подход е магистрала \"Струма\". На кратки интервали от време преди обяд и в следобедните часове ще бъде спряно движението по \"Тракия\" в участъка от 119-ти до 165-ти км. Ограничението е във връзка с посещението на папа Франциск в Раковски.  Обходният маршрут в посока Бургас е от пътен възел \"Пловдив-Запад\" при 119-ти км на \"Тракия\" по път I-8 към с. Поповица, а след това по път II-66 Поповица - Чирпан към пътен възел \"Плодовитово\" при 165-ти км на \"Тракия\", и обратно за пътуващите към София. Тук е моментът да се припомни, че за шофиране в аварийната лента на магистрала санкцията е глоба 1000 лева и три месеца без книжка, така че не е добра идея по този начин да се спести някоя и друга минута.  Като вариант за избягване на разположените нагъсто ремонти на \"Тракия\" в Софийско (при километри 13, 15 и 20) може да се слезе от магистралата на разклона за Вакарел и се подходи към столицата по стария път през Нови хан. Няколко варианта за обход има и на ремонта при 89-ти километър. Трябва да се има предвид обаче, че те са доста дълги - около 50 километра, като се използват и третокласни пътища, които не са в особено добро състояние. Варианти за избягване на тапите на \"Тракия\" За пътуващите от Пловдив към София отбиването е при пътен възел \"Цалапица\", като се минава през селата Говедаре, Мало Конаре, през град Пазарджик, Звъничево, Лозен, Септември, Злокучене, Карабонар и Виноградец. Връщането на магистралата е при пътен възел \"Церово\". Друг вариант е след излизането от пътен възел \"Цалапица\" да се мине през Говедаре, Мало Конаре, Пазарджик, Бошуля, Карабунар и Виноградец и отново качването на \"Тракия\" е на пътен възел \"Церово\". Опция е и маршрутът пътен възел \"Цалапица\", Говедаре, Мало Конаре, Пазарджик, пътя Драгор – Динката и връщането на магистралата да стане на пътен възел \"Калугерово\". Ползващите \"Тракия\" трябва да имат предвид, че заради връщането на папа Франциск от посещението в град Раковски в следобедните часове аутобанът временно ще бъде затворен, а колите ще се отклоняват през обходен маршрут през Пловдив. За момента няма яснота в колко часа ще стане това. Алтернативите на \"Хемус\" Пътуващите към Враца, Монтана, Видин и населени места в тези области могат да заменят \"Хемус\" с прохода Петрохан или пътя през Искърското дефиле. Във връзка с очакваният сериозен трафик препоръки отправиха и от Пътна полиция. От службата предупредиха, че в дните с най-сериозно движение всички служители ще бъдат на пътя. На \"Фейсбук\" страницата на Главна дирекция \"Национална полиция\" се  появиха и съвети за безопасно пътуване . Накратко те са събрани в това видео. Какво да се провери преди потегляне Безспорно най-важното е да се потегля на път с изправно превозно средство и всички нужни документи. От МВР припомнят, че шофирането с изтекла книжка е равнозначно на каране без книжка, като санкцията е парична глоба и спиране на колата от движение. Препоръчва се също преди потегляне водачите да проверят дали на тяхно име има неплатени глоби по Закона за движението по пътищата. Това може да стане във всяко районно управление на МВР, в отдел \"Пътна полиция\" за съответния град и от  портала за електронни административни услуги на МВР . Всички, които имат връчени, но неплатени глоби, ако бъдат спрени от Пътна полиция, до заплащане на задълженията остават без книжка, а автомобилът се спира от движение, ако се води на тяхно име. Информация за реда и начина на плащане на глоби може да се намери тук в секция административни услуги. Размерът на останалите глоби по Закона за движение по пътищата можете да видите  тук . Сред важните аксесоари за всяка пътуване според МВР са зарядно за автомобил и буксирно въже. От пътната полиция съветват да се кара с повече гориво, в случай че пътуването се удължи заради задръстване или обходни маршрути. Преди тръгване на път е задължително да се купи винетка. От МВР съветват всички, които ще пътуват зад граница да носят добавката \"Зелена карта\" към застраховката гражданска отговорност и да проверят какви документи ще са им нужни. Напомня се, че за някои чужди страни се изисква паспорт. В неделя срещу понеделник на територията на цялата страна служителите на Пътна полиция планират да проверяват водачите за правоспособност и употреба на алкохол.", "date": "2019.05.06", "title": "Най-важното за пътуването покрай голямото завръщане"}
{"url": "https://www.dnevnik.bg/zelen/2019/05/06/3429773_nad_50_ot_bulgarite_jelaiat_ikonomicheskoto_razvitie/", "text": "Над половината от българите са на мнение, че икономическото развитие не трябва да ощетява природата в защитени зони като \"Натура 2000\". Това показват данни от проучване на общественото мнение, представени от Европейската комисия и цитирани от кореспондента на БТА в Брюксел. . Според отговорите на българските участници в допитването, 51% настояват в тези зони икономическата дейност да бъде изцяло забранена, а 45% допускат строителство само при изключителен обществен интерес и при пълно възстановяване на увредената природа. Данните показват, че 41% от българите са чували и знаят за \"Натура 2000\", а 35% само са чували. За сравнение в ЕС 70 на сто от хората заявяват, че никога не са чували това наименование. Над 70 на сто от всички отговори показват, че хората понасят основната отговорност за състоянието на природата. Сред щетите, нанасяни на околната среда, на първите места отговорилите поставят замърсяването на въздуха, почвата и водата, както и съответните отражения в промените на времето. Резултатите от проучването се обявяват на фона на подготвяни от Министерството на околната среда и водите промени в Закона за биологичното разнообразие (ЗБР), с които се облекчават възможностите за  изваждане на част от териториите в \"Натура 2000\"  от защитата на европейската мрежа. Бъдещите териториални планове за управление пък ще се разработват с водещата роля на браншови организации и собственици на земи по места, докато участието на учени и природозащитници се ограничава. Според екоактивисти  предложенията противоречат  на различни български закони, както и на европейските директиви за природните местообитания и за птиците и биха улеснили строежи и злоупотреби в опазени природни обекти.", "date": "2019.05.06", "title": "Над 50% от българите желаят икономическото развитие да не е в ущърб на дивата природа"}
{"url": "https://www.dnevnik.bg/sport/2019/05/06/3429756_misiia_nevuzmojna_kipchoge_shte_napravi_nov_opit_da/", "text": "Световният рекордьор в маратона Елиуд Кипчоге ще направи нов опит да измине дистанцията от 42.195 км за по-малко от два часа. Кенийският бегач се е прицелил да слезе под митичната граница в проекта на британската химическа компания  \"Инеос\"  - The 1.59 Challenge. Времето и мястото на провеждане на опита предстои да бъдат обявени допълнително. Според \"Ройтерс\" проектът ще се състои през септември или октомври по обиколка с дължина 2 или 3 км. Най-вероятното място за провеждане на опита е във Великобритания, като варинти са някои от кралските паркове в Лондон. \"Това наистина ще задмине всичко, защото ще отиде в историята толково далеч, колкото човекът е загрижен. Не опира до признание, а да сътворим история и да отправим послание, че хората нямат граници\", каза Кипчоге. 34-годишният кениец е живата легенда в бягането в дългите дистанции. През септември 2018 г. в Берлин  Кипчоге постави нов световен рекорд в маратона (2.01:39 ч.) , като  той свали цели 78 секунди от предишното върхово постижение . Преди седмица кениецът спечели надпреварата в Лондон, като даде второто най-добро време в историята - 2.02.37 ч. Кипчоге ще се опита за втори път  да направи бягане под 2 часа . При предишния проект на \"Найки\" - Breaking2,  кениецът завърши с 25 секунди над митичната граница . След години на изследвания и планирания опитът беше направен през май 2017 г. на пистата \"Монца\". Времето и мястото бяха внимателно подбрани с цел да се създадат отлични условия за бягане - климат, терен, надморска височина и настилка. ", "date": "2019.05.06", "title": "Мисия (не)възможна: Кипчоге ще направи нов опит да пробяга маратона под 2 часа"}
{"url": "https://www.dnevnik.bg/evropa/novini_ot_es/2019/05/06/3429792_madridski_sud_razreshi_na_puchdemon_da_se_kandidatira/", "text": "Съд в Мадрид разреши на бившия премиер сепаратист на Каталуния Карлес Пучдемон, който живее в изгнание в Белгия, да се яви на изборите за Европейски парламент в испанска листа, въпреки че е издирван от властите на Испания, предаде БТА. Съдът отмени решение на избирателната комисия и разреши на Пучдемон и двама членове на тогавашното му правителство, които също напуснаха Испания след провала на опита за отделяне на Каталуня през 2017 г., да се явят на изборите на 26 май.  Испания е издала заповед за задържане на тримата. Пучдемон, който бе каталунски премиер за 22 месеца, е обвинен в организиране на бунт в Испания. Още през март той заяви, че ще е водач на листата на \"Заедно за Каталуня\".", "date": "2019.05.06", "title": "Мадридски съд разреши на Пучдемон да се кандидатира за евродепутат"}
{"url": "https://www.dnevnik.bg/bulgaria/2019/05/06/3429801_podaite_ruka_ne_znachi_otvorete_granicata_-_borisov_i/", "text": "\"Подайте ръка\" не означава \"Oтворете границата си всеки да дойде\" - така вицепремиерът и външен министър Екатерина Захариева разясни пред Би Ти Ви вчерашния призив на папа Франциск към българите  \"да не затварят очите и сърцата си за тези, които тропат на портите им\". Думите на главата на Римокатолическата църква срещнаха неразбиране у някои политически формации като според становище на парламентарно представената \"Воля\", например, папата е заел \"политическа позиция в подкрепа на мигрантската вълна, която унищожава Европа\". Остро срещу визитата на папа Франциск се изказа и  пловдивският митрополит Николай.  Това беше призив да се подаде ръка на хората, бягащи от война, коментира Захариева и продължи: \"Всеки, който бяга от война, трябва да отиде на контролно-пропускателния пункт, а не да минава тайно със стълби\". Премиерът Борисов в разговор с жители на Пловдив също коментира отзвука от апостолическата визита, който за него е \"опит да се опорочи силно политическо посещение\". \"На всяко хубаво нещо да турят една лъжица катран! - възмути се премиерът\". \"Папата и духовните лица всяко живо същество всяка божа твар те спират и я пазят\", добави Борисов. ", "date": "2019.05.06", "title": "\"Подайте ръка\" не значи \"отворете границата\" - Борисов и Захариева тълкуваха папата"}
{"url": "https://www.dnevnik.bg/sport/2019/05/06/3429791_vratariat_iker_kasias_se_chuvstva_kusmetliia_sled/", "text": "Световният шампион с Испания от 2010 г. Икер Касияс беше изписан от болница.  Вратарят беше приет в лечебно заведение  в Порто на 1 май, когато получи инфаркт по време на сутрешната тренировка на отбора си и впоследствие претърпя операция.  Касияс, който на 20 май ще навърши 38 години, заяви, че ще си даде пълна почивка в следващите няколко седмици или месеца. \"Най-важното нещо е да съм тук. Няколко дни по-рано преминах през трудна ситуация. Нещо, което може да се случи във всеки момент от живота, но за щастие съм добре. Благодарен съм и се чувствам късметлия. Мога да изляза от тази ситуация само с усмивка\", каза вратарят на \"Порто\". Той допълни: \"Не знам какво ще предложи бъдещето, но най-важното е, че съм тук, като съм способен да говоря и общувам с всички за това, как се чувствам\". Преди месец Касияс поднови договора си с \"Порто\" до 2021 г. Бившият вратар на \"Реал\" (Мадрид) премина при \"драконите\" през 2015 г. Касияс беше част от отбора, с който Испания спечели световното първенство през 2010 г., както и европейските през 2008 и 2012 г. Той държи рекорда за дълголетие в Шампионската лига, като през есента записа мач в 20-ия си сезон.", "date": "2019.05.06", "title": "Вратарят Икер Касияс се чувства късметлия след изписването му от болница"}
{"url": "https://www.dnevnik.bg/bulgaria/2019/05/06/3429795_papata_prizova_za_aktiven_i_ukrepen_mir_sreshtu/", "text": "Мирът изисква и моли да направим от диалога - път за взаимно опознаване, за да се срещнем в това, което ни обединява, да се уважаваме в това, което ни разделя, и да се научим да гледаме на бъдещето като възможност\". Това заяви папа Франциск от трибуната на площад \"Независимост\", където е заключителното събитие от визитата му в България - молитва, наречена \"Събити за мир\".   На сцената до папата бяха ръководители на мюсюлманското вероизповедание, на арменската църква, на евангелската-протестантска общност, на евреи, католици. Както се и очакваше  след решението на Светия синод  за неучастие в събития на папа Франциск и вчерашните думи на патриарх Неофит при срещата с папата, на сцената не се качи представител на  Българската православна църква . Мястото беше заето от директора на дирекцията по вероизповеданията към Министерския съвет. Събитието започна с изпълнение на детски хор на песента \"Ние сме светът, ние сме децата\". Шест деца, изповядващи всяко различно вероизповедание, запалиха шест фенера със свещи в символ на победа на светлината и мира над тъмнината и противопоставянето. По програма всеки представител на вероизповеданията в България трябваше да отправи на свой език и по свой канон молитва или призив за молитва. Българската православна традиция беше представена от хор на деца, изпяли вазовата молитва \"Дядо Господи, прости ме\". Молитви и църковни песни отправиха останалите вероизповедания в страната. Главният мюфтия Мустафа Алиш Хаджи изпя от трибуната мюсюлманския призив за молитва. След като всички други отправиха своите послания към Господ и призиви за молитва,  папа Франциск  от името на католическата църква произнесе смирената молитва на Свети Франциск от Асизи. После той призова за \"активен и укрепен мир срещу всички форми на егоизъм и безразличие\". \"Тук сме да се молим пред тези факли, донесени от нашите деца - огънят на любовта, който гори в нас и трябва да се превърне във фар на милосърдието и обичта. Който бихме искали да запали целият свят. С огъня на любовта искаме да разтопим леда на войната\", заяви папата. Отбеляза символизма на избраното за събитието място, в което се застъпват православен храм, католическата катедрала, джамия, синагога. Това символично място нека е свидетелство за мир, призова папата. \"В този момент гласовете ни се сливат и в унисон изразяват пламенното ни желание за мир\", допълни папа Франциск. \"Нека мирът се разпространи по цялата земя – в нашите семейства, във всеки от нас и особено по тези места, където толкова много гласове са били заглушени от войната и игнорирани от смазващото участие на заинтересовани групи. Нека всички да съдействат за този стремеж – представителите на религията, културата, политиката. Нека всеки да каже \"Господи, направи от мен инструмент на своя мир\", каза още папата. \"Молихме се за мир. Любовта на Иисус е променила погледа му и Го е накарала да вярва, че във всеки един има проблясък на светлината. Любов, която Го е накарала да бъде истински миротворец. Всеки от нас по Неговия пример също е призван да стане строител, ковач на мира. Мир, за който трябва да се борим\", заяви още папа Франциск. Това беше заключителното събитие на главата на Римокатолическата църква в България. Утре сутринта той си заминава, като ще бъде изпратен от София от премиера Бойко Борисов. След България, папа Франциск отива в Северна Македония.", "date": "2019.05.06", "title": "Папата призова за активен и укрепен мир срещу всички форми на егоизъм и безразличие (допълнена)"}
{"url": "https://www.dnevnik.bg/sviat/2019/05/06/3429808_izborite_v_istanbul_shte_se_povtoriat_reshi/", "text": "Върховният избирателен съвет в Турция е решил местните избори в най-големия град Истанбул да се повторят. Това съобщи Анадолската агенция. Според телевизия \"Хабертюрк\" причината комисията да вземе решението са проблеми с документи от секционни комисии и статутът на част от членовете им, които не са били държавни служители. Новината бе обявена, след като миналия месец при оспорвана надпревара кандидатът на опозиционната Републиканска народна партия (РНП)  Екрем Имамоглу получи кметския пос т. Бившият премиер Бинали Йълдъръм бе изборът на управляващите, за да се състезава за поста. Той загуби с по-малко от 14 хил. гласа. Имамоглу първоначално обяви в \"Туитър\", че \"скоро\" ще направи изявление по темата. Впоследстие каза, че ще чака официално съобщение на изборната комисия. Управляващата Партия на справедливостта и развитието (ПСР) подаде сигнали до комисията заради нередности и поиска вотът да бъде повторен. Изборите на 31 март  бяха удар за ПСР  и президента Реджеп Тайип Ердоган. Партията на държавния глава загуби контрола върху почти всички икономически центрове на Турция. \"Чиста диктатура\" Освен от съобщението на Анадолската агенция новината дойде и от  профила в \"Туитър\"  на Реджеп Йозел - представителя на ПСР в изборната комисия. Той съобщи (а Анадолската агенция потвърди по-късно), че изборите ще са на 23 юни - почти година след като се състояха извънредните за президент и парламент, превърнали Ердоган в държавен глава със засилени правомощия. Според в. \"Хюриет дейли нюз\" решението е било взето на заседание на комисията днес, и е отговор на жалбата от ПСР и съюзниците им от Партията на националистическото действие (ПНД), роазева цалази \"нередности\", донесли победата на Имамоглу. Само преди ден турските медии съобщиха, че властите започват разследване на нередности заради \"43 длъжностни лица, свързани с FETÖ\". С това съкращение Анкара има предвид движението на проповедника Фетхуллах Гюлен, обвиняван за неуспелия опит за преврат отпреди почти три години. Онурсал Агъдюзел, който е член на опозиционната РНП, нарече в \"Туитър\" решението \"чиста диктатура\". \"Незаконно е да се побеждава ПСР,\" написа той. \"Това е система, която надвива волята на хората и пренебрегва закона и не е нито демократична, нито легитимна.\"", "date": "2019.05.06", "title": "Изборите за кмет на Истанбул ще се повторят през юни"}
{"url": "https://www.dnevnik.bg/sport/2019/05/06/3429806_grigor_dimitrov_ne_stigna_do_mach_s_djokovich_sled/", "text": "Григор Димитров отпадна още на старта на турнира от сериите \"Мастърс\" в Мадрид. Българският тенисист допусна загуба в първия кръг с 6:7 (8), 6:7 (4) от 57-я в ранглистата Тейлър Фриц от САЩ. Димитров допусна огромен брой непредизвикани грешки и след 1.50 часа игра заслужено отпадна от турнира. При успех в мача българинът щеше да се изправи срещу водача в ранглистата Новак Джокович. Димитров, който на 16 май ще навърши 28 години, ще продължи участието си в Мадрид в турнира на двойки. В сряда българинът и съотборникът му Карен Хачанов ще се изправят срещу Диего Шварцман и Доминик Тийм. Фриц влезе по-добре в мача, като американецът имаше по една възможност за пробив в първите два сервис гейма на Димитров. Българинът, който се намира на 46-о място в ранглистата, успя да спаси подаванията си и това му даде вдъхновение. Димитров натисна съперника си и с дълбоки удари предизвика грешки на Фриц. Американецът изкара две топки в аут и беше пробит, като Димитров поведе с 4:2. Българинът обаче не успя да затвърди пробива и веднага загуби подаването си. До края на сета сервиращият печелеше геймовете и се стигна до тайбрек. В него Димитров започна добре и поведе с 3:0. Българинът отново показа колебания и Фриц бързо се върна в играта. След маратонски тайбрек американецът измъкна първата част с 10:8. Вдъхновената игра на Фриц се пренесе във втората част. Американецът поведе с 4:1 гейма и се виждаше победител, когато Димитров се съвзе. Българинът изравни за 4:4 и впоследствие сетът завърши в тайбрек. В него Фриц взе преднина в началото и не я изпусна до края.", "date": "2019.05.06", "title": "Григор Димитров не стигна до мач с Джокович след загуба още на старта в Мадрид"}
{"url": "https://www.dnevnik.bg/evropa/2019/05/06/3429817_orban_ottegli_podkrepata_si_za_vodeshtiia_kandidat_na/", "text": "Управляващата в Унгария партия на Виктор Орбан повече не подкрепя Манфред Вебер като водещ кандидат на Европейската народна партия за бъдещ председател на Европейската комисия. Причината е, че той прави изявления, които са обидни за унгарците, заяви премиерът в понеделник, цитиран от \"Ройтерс\". \"Личността, която трябва да стане председател на Еврокомисията, е от огромно значение. Като гледам кампаниите на водещите кандидати, се убедих че нито един от тях не е подходящ да поведе комисията\", каза още Орбан. В интервю за германската телевизия ZDF на 29 март Вебер каза, че няма да приеме поста, ако това зависи единствено от гласовете на евродепутатите от \"Фидес\". Той обясни, че целта му е да получи подкрепа от широк спектър представители, за да прокарва успешно центристка политика. Орбан не реагира на тези думи и в интервю за германския \"Велт\" от 3 май описа бавареца като \"изключителен мъж..., когото ще подкрепяме докрай\". Но днес той определи думите му като обида за сънародниците му, защото бил казал, че не иска да оглави Европейската комисия с гласовете на унгарците. Тази теза бе подета в Унгария веднага след интервюто от края на март, като изразът \"обида за унгарските избиратели\" бе на зам.-министър и бе повтарян често от проправителствените медии. ЕНП има в момента 217 евродепутати в 750-местния парламент на ЕС, от които 12 са от \"Фидес\". Това най-вероятно отново ще бъде най-голямата парламентарна група и в следващия състав, но заедно с лявоцентристите от Социалисти и демократи изглежда няма да им достигнат гласове за мнозинство и ще трябва да се търси трети, а може би и четвърти партньор. Председателят на Европейската комисия се предлага от парламентарна група и обикновено най-много шансове има този на най-голямата. Но ако той бъде отхвърлен или изобщо не бъде предложен заради яснота, че няма да получи подкрепа в пленарната зала, новият кандидат трябва да бъде отново определен от цялата група. През март ЕНП замрази членството на \"Фидес\" безсрочно заради нарушаване върховенството на закона и други принципи на ЕС, но това стана в споразумение с партията на Орбан, а не едностранно от паневропейското сдружение на дясноцетристки политически структури. В Будапеща това бе представено като доброволно едностранно замразяване на членството от страна на \"Фидес\", а Орбан започна да се дистинцира от ЕНП и да сондира съюзяване след евроизборите с евентуален бъдещ блок на евроскептични и популистки партии. Предизборният екип на Вебер още не е коментирал думите на Орбан, но баварският премиер Маркус Зьодер, който ръководи неговата партия ХСС, заяви, че не е изненадан. \"Срещите с десни екстремисти всяка седмица са съвсем ясен сигнал\", цитира думите му в. \"Мюнхенер Меркур\". Анегред Крамп-Каренбауер, лидерът на ХДС на канцлера Ангела Меркел, бе заявила, че ако Орбан реши да остане извън ЕНП, \"няма да има обрътен път за него и за \"Фидес\". \"Не виждаме мястото си в народна партия, в която в мнозинство са проимигрантски сили\", отвърна Орбан на въпрос дали \"Фидес\" би се присъединила към нова националистическа група в Европарламента. Но той продължава да заема двойнствена позиция: \"Лоялността е важна политическа категория. Бихме искали да останем в общността, в която сме живели и работили досега. Докато тази общност не ни каже, че няма повече нужда от присъствието ни. Но всички тези въпроси ще излязат на дневен ред чак след изборите за Европейски парламент\".", "date": "2019.05.06", "title": "Орбан оттегли подкрепата си за водещия кандидат на ЕНП за еврозиборите"}
{"url": "https://www.dnevnik.bg/photos/2019/05/06/3429623_fotogaleriia_svetovnite_snimki_na_denia_-_6_mai_2019_g/", "text": "Работници от Службата за федерални пътища на швейцарския кантон Ури разчистват пътя от сняг в планинския проход Св. Готард в швейцарските Алпи, Швейцария.", "date": "2019.05.06", "title": "Фотогалерия: Световните снимки на деня - 6 май 2019 г."}
{"url": "https://www.dnevnik.bg/sport/2019/05/06/3429833_v_atraktiven_final_djud_trump_specheli_purvata_si/", "text": "Джъд Тръмп е новият световен шампион по снукър. 29-годишният англичанин спечели за пръв път титлата в театъра \"Крусибъл\" след 18:9 фрейма в атрактивен финал срещу Джон Хигинс. Тръмп триумфира в надпреварата от втория опит, като взе реванш срещу шотландския си съперник. Двубоят беше повторение на финала от 2011 г., когато Хигинс се наложи с 18:15. За успеха си Тръмп заслужи 500 хиляди паунда от наградния фонд. Англичанинът се превърна в първия играч, който печели над 1 милион паунда в рамките на един сезон. Той влезе в елитния клуб на \"Тройната корона\". В него са състезателите, които са спечелили трите най-престижни турнира в снукъра - световното първенство, UK Championship и \"Мастърс\". \"Това е невероятно постижение за мен от положението, в което бях. Работих много здраво за хората около мен е специално. Беше фантастичен финал още от първата топка. Винаги вдигам стандарта си срещу Джон и въпреки това не можех да го победя. Това вероятно беше най-добрата ми игра в голям финал\", каза Тръмп след финала. Успехът на англичанина продължи лошата серия на Хигинс. Четирикратният световен шампион загуби сблъсъка за титлата за трета поредна година. Финалът подобри рекорда за мач с най-много поредни серии над 100 точки - 11. Седем от тях бяха реализирани от Тръмп, който подобри предишното върхово постижение. По време на турнира бяха записани още рекордните за една надпревара 100 серии от над 100 точки.", "date": "2019.05.06", "title": "В атрактивен финал Джъд Тръмп спечели първата си световна титла по снукър"}
{"url": "https://www.dnevnik.bg/bulgaria/2019/05/06/3429852_slavi_trifonov_shouto_mi_svurshva_na_31_juli/", "text": "Шоуто на Слави\" ще бъде излъчено за последен път от Би Ти Ви на 31 юли и екипът, който го създава, няма да поднови договора си с телевизията. Това съобщи Слави Трифонов в предаването в понеделник вечер. Темата ще остане ли шоуто в програмата на Би Ти Ви беше актуална няколко пъти през последните повече от две години след като предаването инициира референдум за изборни промени, след това водещият се заканваше на депутатите, че не изпълняват волята на гласувалите, което стана повод и  за неизлъчване на едно от предаванията му , а въпросът ще прави ли Трифонов партия или някакъв политически проект - продължава да няма финален отговор. Той отрича, но пък през миналата година проведе кастинг за кандидат-политици. обяви Слави Трифонов в началото на изданието в понеделник на вечерното предаване, което с известни прекъсвания е от 19 години в програмата на частната телевизия. От емоционалното изявление (пълнен текст - надолу) на Трифонов, което постави фокус върху медийната среда в България, не стана ясно какви точно са причините освен, че шоуто няма да го има повече в този формат - дали екипът има други творчески планове или проекти извън медиите, има ли финансови или други разминавания с  Би Ти Ви, чиято продажба предстои . Предаването на 6 май вечерта започна без емблематичния музикален увод с танц, а с директното обръщение на Трифонов. В него той поясни, че договорът му с Би Ти Ви е до 12 септември, но заради отпуските, които му се полагат, излиза, че прощалното предаване ще е в последния месец на юли. След като каза, че през годините се е превърнал в част от семействата на своите зрители, той заяви: \"От много време насам Не се чувстваме на място. Погледнете всичко около вас - как е организирано и как работи - и ми кажете вие чувствате ли се на място? Така се чувстваме и ние.\" Трифонов каза още, че с екипа си биха искали медийната среда да е различна и че \"имаме други разбирания за свобода и за начините ѝ на отстояване\". Той изтъкна, че усещането за свобода е в основата на съществуването на екипа му. \"Безусловното усещане за свободното изразяване на свободното ни мнение. Защото ние винаги сме говорили на вас като свободни хора на свободни хора. От позицията, в която сме сега, вече не можем да го правим.\" Тук Слави Трифонов спря с мотивите си и само заяви, че е \"наше осъзнато решение\" да не подновяват договора с Би Ти Ви, с която иначе нямали проблеми. След това той припомни как са били спирани всички шоу програми с негово участие през годините и на различни места, включително два пъти в Би Ти Ви. В заключение Трифонов благодари на поредица изпълнителни директори на телевизионната група и най-вече на зрителите. Засега няма официален коментар на Би Ти Ви защо договорът няма да бъде продължен. Трифонов е споделил новината и в личната си страница във \"Фейсбук\", а не в тази на шоуто, само с едно изречение и с видео, което показва моменти от предаването през годините (вижте надолу). То е озвучено с песента му \"Ад и рай\" с припев - \"Аз съм и ад и рай, господар съм и съм роб, начало съм и съм край, демон твой съм и твой съм Бог.\" Уважаеми зрители, знаете ли, че всяка вечер, като сядам срещу вас, аз - по телевизора, а вие - във вашия дом, или там, където ме гледате, та всяка вечер, като сядам срещу вас, аз се чувствам като част от вашето семейство. Съвсем сериозно ви казвам - понякога си представям как някъде в Стара Загора, Симитли, Каспичан, Варна, Плевен или някъде в чужбина - в Англия, Германия, Испания, Австралия, Америка - вие ме гледате по телевизорите и аз съм част от вашите семейства. Защото това е факт. Вече 19 години. За мен, уважаеми зрители, това е едно приключение, което продължава вече 19 години благодарение на моите колеги, благодарение на БТВ, но най-вече благодарение на вас. 19 години. Ако една госпожица се е родила в деня на първото предаване - на 27 ноември 2000-та година, сега е на 19 години. Може да се жени и да има деца. Тази госпожица е израснала заедно с това приключение. Или пък един друг факт ще ви дам. Ако подредите всичките тези предавания за тези 19 години едно след друго, ще ви трябват 6 месеца по 24 часа в денонощието, за да ги изгледате. Уважаеми зрители, казал съм \"уважаеми зрители\" над 70 хиляди пъти. Значи много ви уважавам. Затова сега ще ви кажа, че моят договор изтича на 31 юли тази година. Всъщност той изтича на 12 септември, но с отпуските, които трябва да ползвам по договор, изтича на 31 юли. И на 31 юли тази година това приключение ще свърши. Тоест Шоуто на Слави ще спре да съществува. И тук въпросът е защо? Понеже винаги съм бил честен с вас, не мисля сега да правя нещо друго. От много време насам аз и моят екип не се чувстваме част от медийната среда. Не се чувстваме на място. Погледнете всичко около вас, как е организирано и как работи, и ми кажете - вие чувствате ли се на място? Така се чувстваме и ние. Като хора, работещи в телевизия, ние правихме през тези години нещата така, както ги усещаме. Бихме желали медийната среда да е друга. Имаме други разбирания за свобода. И за начините й на отстояване. Защото, уважаеми зрители, в основата на съществуването на нашия екип е усещането за свобода. Безусловното усещане за свободното изразяване на собственото ни мнение. Защото ние винаги сме говорили на вас като свободни хора на свободни хора. От позицията, в която сме сега, не можем да направим повече. Затова аз реших да не подновяваме договора си. Не си мислете, че имаме проблем с нашите партньори от БТВ. Не, това е мое, наше осъзнато решение. Аз съм правил много телевизионни предавания в различни телевизии заедно с моите колеги и тези предавания са били спирани от телевизиите. \"Ку-ку\" беше спряно и се появи Каналето. То беше спирано два пъти. После се появи \"Хъшове\". И то беше спирано два пъти. След това се появи \"Шоуто на Слави\". То съществува най-дълго, но и то беше спирано два пъти. Но понеже аз съм учтив човек, искам да благодаря на моите партньори от БТВ, заради които имахме възможността, аз и моите колеги, да преживеем това дълго, но изумително и прекрасно приключение. Но БТВ не е абревиатура от три букви, а хора. БТВ в годините смени различни собственици и различни мениджъри. За това, като почтен партньор искам да благодаря на Албърт Парсънс, Светла Василева, Вики Политова, Павел Станчев, Флориан Скала, но, разбира се, най-много искам да благодаря на вас! На вас, уважаемите зрители. Благодаря ви, за мен беше чест!", "date": "2019.05.06", "title": "Слави Трифонов: Шоуто ми свършва на 31 юли"}
