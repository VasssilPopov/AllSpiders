{"url": "https://www.dnevnik.bg/evropa/regioni/2019/05/30/3913784_ne_hapi_rukata_koiato_te_hrani_mrachno_li_e_budeshteto/", "text": "Медиите са пълни с истории как пари от ЕС се харчат за абсурдни проекти от Испания до България, от Полша до Великобритания – железопътни линии и мостове, водещи до никъде, нови галерии за изкуство, стоящи празни, летища, отдалечени на десетки километри. Някои от тези преувеличени заглавия дори са верни. И по-хладнокръвни критици също задават релевантни въпроси, пише  Якуб Вишнйевски , директор на  Globsec Policy Institute  в Братислава, в статия за  EUobserver . Ами откраднатите пари от гангстери и олигарси в Словакия и Чехия? Да, някои разходи далеч не са ефикасни, някои разходи са свързани с измами. А Еврокомисията изтъква заслугите на политиката за регионално развитие. Солидарността е една от целите на ЕС, както се казва в договорите. За 2014 - 2020 г. кохезионната политика представлява около една трета от бюджета на съюза. Над един милион подпомогнати стартъпи, превенция на пожари и наводнения, стотици хиляди нови работни места. Някои от тези числа са впечатляващи. Регионалната политика на ЕС си струва и основанието за това е много по-дълбоко от прагматичните аргументи на официални лица на ЕС. Защо? Преди всичко кохезионната политика действително помага да се намали поляризацията между и в страните от икономическа и социална гледна точка. Ролята на ЕС е още по-необходима във времена на чийто символ е движението на \"жълтите жилетки\" във Франция – столица срещу провинция, глобални градове срещу традиционни селски общности. Вътрешният пазар има неизменно центростремителен ефект заради агломерационните сили, които облагодетелстват Германия и тези, които са много тясно свързани чрез вериги на стойността. Това ощетява периферните региони. Регионалната политика може да противодейства на тези сили, като благоприятства задържането на хора, развитието на добро образование и изследователски институции и на предприятия около тях. На второ място, кохезията може да се възприеме като дългосрочен инструмент за изграждане на общо европейско съзнание - да се подсигури привлекателността на Европа чрез осезаеми мерки, усещани от обикновените хора (разбира се, парите не са достатъчно, но са ключово условие). И в днешния свят, и в историята на човечеството е безпрецедентно страни да преразпределят всяка година до 1% от брутния вътрешен продукт за други страни чрез международна институция, без целта да е завоевание, доминация и други. На трето място, кохезията може да бъде част от други големи интеграционни проекти, особено свързани с еврозоната, чиято инфраструктура остава незавършена. Над регионалната политика обаче облаците се сгъстяват и днес има по-слабо желание за преразпределение в Европа. Основният проблем на европейския проект от самото му начало е Дали ние като нации на Европа сме в него за добро? Дали добруването на, да кажем, едно румънско семейство буди тревога за един шотландски данъкоплатец? Когато правителството на САЩ изгради изследователски център някъде в периферията, да кажем, в Лос Аламос, Тексас, богатите хора в Ню Йорк се радват и знаят, че това е в техен интерес – за да се разпредели богатството навсякъде в един огромен пазар. В Европа всички усилия за преразпределяне от центровете към периферията винаги ще бъдат половинчати. Кохезията се роди като част от голямата континентална сделка – пазари за западняците в замяна на трансфери за южняците и хората от Източна Европа. Политически некоректен възглед е, че сделката е приключила, защото перифериите не изпълняват своята част, ставайки евроскептични и некооперативни. Политически некоректно разбиране в западни столици е – не трябва да хапеш ръката, която те храни. В същото време кохезионната политика може да служи като \"побутване\", което да накара правителствата на държавите членки бенефициенти да спазват върховенството на закона. Предстоящите преговори за следващата седемгодишна бюджетна рамка на съюза ще бъдат много трудни. Кохезионната политика ще бъде критикувана, че е остарял вид разход, нещо, принадлежащо на миналото. Но ако ЕС иска да оцелее, една смислена кохезионна политика е от ключово значение.", "date": "2019.05.30", "title": "\"Не хапи ръката, която те храни\": Мрачно ли е бъдещето на кохезионната политика"}
{"url": "https://www.dnevnik.bg/razvlechenie/2019/05/30/3913783_koledniiat_grafit_na_banksi_be_premesten_ot_garaj/", "text": "Творба на Банкси, изобразяваща дете, което привидно се наслаждава на сняг, който всъщност е пепел от горящ наблизо варел, бе преместена от гаража, на който бе направена, в планирания стрийт арт музей в уелския град Порт Талбът, предаде \"Ройтерс\". Британският собственик на галерия Джон Брандлър е купил творбата, озаглавена Season's Greeting, от известния анонимен автор на улично изкуство за \"шестцифрена\" сума през януари, след като първоначално се появи малко преди Коледа върху стената на бетонен гараж в Уелс, собственост на Иън Люис. От едната страна рисунката показва момче, облечено в зимни дрехи и увито в шал, и с ръце, протегнати настрани в опит да улови снежинки с език. Гледано от другата страна на ъгъла обаче, изображението показва, че падащият \"сняг\" е всъщност пепел от индустриален варел. Преместването на творбата с кранове бе заснето от телевизионни екипи. След като тя внимателно бе поставена върху камион, той се отправи бавно към сградата в Порт Талбът. След това тя благополучно пристигна на мястото, което Брандлър смята да превърне в международен музей на уличното изкуство.", "date": "2019.05.30", "title": "Коледният графит на Банкси бе преместен от гаража, на който бе нарисуван"}
{"url": "https://www.dnevnik.bg/sport/2019/05/30/3913775_levski_ima_interes_kum_stadion_rakovski/", "text": "\"Левски\" има интерес към стадион \"Раковски\", обяви изпълнителният директор на клуба Павел Колев. По думите му идеите на сините са свързани с евентуалното изграждане на база на това място, за да се привлекат деца към школата на отбора. \"Стадион Раковски е изконна собственост на \"Левски\", поне емоционална. Имаме интерес към него\", каза Колев при  представянето на треньора Петър Хубчев . Той обясни, че са необходими големи инвестиции, за да може на мястото да се изгради инфраструктура, която да приеме деца от най-ниските възрастови групи. Идеята е децата да се запознават с философията на \"Левски\". \"Най-реалистично е това да стане в следващите няколко години, надявам се да се случи\", каза Колев. По думите му предстоят инвестиции в базата около \"Георги Аспарухов\". Ще се ремонтира тренировъчният терен и ще се направят два нови с изкуствена трева.", "date": "2019.05.30", "title": "\"Левски\" има интерес към стадион \"Раковски\""}
{"url": "https://www.dnevnik.bg/bulgaria/2019/05/30/3913797_lozan_panov_otkaza_na_ministur_kirilov_da_si_redaktira/", "text": "Правосъдният министър Данаил Кирилов поиска от председателя на Върховния касационен съд (ВКС) Лозан Панов да си редактира и коригира доклада за дейността на съдилищата за работата им през 2018 г. и призова пленума на Висшия съдебен съвет да не приема доклада, ако не бъде преправен. Алтернативно Кирилов предложи кадровиците да не приемат поне две от частите в доклада на Панов – тези, които до голяма степен касаят работата на самия Кирилов като председател на правната комисия в парламента. Дебатите около доклада на Лозан Панов В годишния доклад Панов е анализирал последните поправки в Наказателно-процесуалния кодекс, с които се забранява публикуването на съдебни решения и мотивите към тях (с мотив да бъде намален броят на осъдените, които са \"предупредени\" и избягват влизането в затвор, но ограничиха публичността на съдебните актове). Освен това Панов е анализирал и промените в Закона за гражданската конфискация. Министър Кирилов смята, че констатациите за тълкувателните решения на ВКС са пристрастни и необективни и залагат противоречие между две отделни власти – законодателната и съдебната. Председателят на ВКС заяви, че не може да забрави и няма как да си затвори очите. \"Няма как да не подчертая промените в НПК и ЗСВ, влезли в сила през 2018 г., заради които се наложи Пленумът на ВСС да вземе решение да иска автентично тълкуване от законодателя за публикуването на окончателните съдебни решения по наказателни дела\", каза Панов и посочи, че нямаше да има проблем, ако волята на законодателя бе ясна и непротиворечива. \"В момента прокурорите дават интервюта по тях, осъдени се явяват в телевизионни студиа, а на съда е забранено да съобщи решението си. Това ограничава публичността в правораздаването\", категоричен е Панов. Той обясни подробно и че няма как съдът да откаже препис от решението и мотивите към присъдата на някоя от страните по делото, а така често се случва и да изтичат в медиите. Председателят на ВКС коментира подробно и тълкувателното решение, с което излезе ВКС – че оправдателната присъда и свалянето на обвиненията са абсолютно основание за прекратяване на гражданската конфискация. Решението обаче доведе до спешни законови промени, които бяха гласувани в Народното събрание. \"Законодателната винаги е зачитала тълкувателните решения на двете върховни съдилища. Изключително притеснителни за върховенството на закона обаче са две тълкувателни решения – едното за застраховането, а другото за КПКОНПИ. Във втория случай спасявахме закона\", заяви Кирилов, бранейки работата си като председател на правната комисия и отхвърляйки критиките на Панов. Самият Лозан Панов отказа да коригира и преправя каквото и да било от доклада си – той е изготвен от него, но е гласуван и приет от Пленума на ВКС. Освен това не видя и причина за редакции, макар и предупреден от Кирилов, че, ако докладът остане в този му вид, ще бъде подложен на ожесточен дебат в Народното събрание. Панов изрази и изненадата си от това, че правосъдният министър може да предвиди каква би била реакцията в пленарната зала. Министърът сравни ВСС с \"гумен печат\" Кирилов цитира и народен представител, който сравнил депутатите с \"гумен печат\", като този път пренесе сравнението в пленума на ВСС: \"Ако вие смятате, че сте \"гумен печат\", гласувайте транзитно доклада\", каза Кирилов към кадровиците. Изход от ситуацията предложи председателя на Върховния административен съд (ВАС) Георги Чолаков – докладът да бъде приет и изпратен на НС, а към него да се приложи и пълната стенограма от днешното заседание на ВСС с всички дебати и спорове по темата. В крайна сметка пленумът на ВСС прие докладите за дейността на Върховния административен (ВАС) и Върховния касационен съд (ВКС), на прокуратурата и на Висшия съдебен съвет за изминалата 2018 г. и ще ги изпрати за обсъждане в Народното събрание. Докладът на ВАС – 15 000 дела приключени за една година Председателят на ВАС Георги Чолаков отчете много свършена работи и по-равномерно натоварване на административните съдилища след промените в Административнопроцесуалния кодекс. \"Вече нямаме дела, насрочени за след година и половина, защото с промените успяхме да преодолеем тази натовареност. 15 000 дела сме приключили за една година. А за тази към днешна дата приключените са 8000 дела. Решенията се пишат в едномесечни срокове. Постигаме качество, бързина и срочност\", отчете Чолаков, а докладът му бе гласуван и приет единодушно и без въпроси и възражения. Отчетът на Цацаров – 97% от обвинените са осъдени Главният прокурор Сотир Цацаров акцентира върху две важни цифри от доклада за дейността на прокуратурата и следствените органи през миналата година. 97% от предадените на съд са осъдени, а за оправданите се запазва положителната тенденция да бъдат под 3%. През 2018 г. те са 2.7%, отчете главният прокурор. \"Това е един много добър атестат за работата на прокурорите\", заяви Цацаров и отбеляза като положителни промените в Наказателно-процесуалния кодекс, с които беше въведено разпоредително заседание. В доклада той отчита и намаляване на броя на върнатите дела на прокуратурата. Цацаров каза, че обикновено остава в сянка дейността на Бюрото за защита към главния прокурор и отбеляза дейността на служителите в бюрото за миналата година. През 2018 г. е била обезпечена защитата на 27 лица - 18 в страната и 9 в чужбина. Цацаров благодари на всички служители в бюрото, а докладът му бе приет единодушно с 15 гласа \"за\". Председателят на ВКС Лозан Панов обясни, че докладът съдържа анализ на ефектите от законодателните промени, проблеми със състоянието на съдебните сгради и съдебната администрация. Той започна изложението си с анализ на законодателството, като припомни, че през 2017 г. влязоха в сила промени в Наказателно-процесуалния кодекс и в Закона за съдебната власт. Целта им бе да се ограничи броят на осъдените на последна инстанция, които се укриват от правосъдие, с мярката – забрана на ВКС да публикува съдебните си решения на сайта, преди осъдените да бъдат вкарани зад решетките. Според Панов обаче поправките не са достатъчно ефективни, тъй като след окончателна присъда прокурори се изявяват в телевизионния ефир, а осъдени твърдят, че научават от медиите на съдебното решение. Самият съд, за да спази закона, не може да публикува мотивите към присъдата. В същото време магистратите не могат да откажат да издадат препис на страна по делото, а той често изтича и в медиите – но не от самия съд, обясни Панов. Друг проблем, на който той акцентира в доклада си, е недостигът на вещи лица и необходимостта от промени в закона. В момента се изпълнява и проект за усъвършенстван модел на съдебните експертизи, който предвижда електронен регистър на експертите. \"Недостигът на вещи лица води до отлагане на дела и създава предпоставки за забавяне\", обясни Панов. За това колко са натоварени съдиите данните са много. Средно месечно един съдия през 2018 г. е разглеждал 9,31 дела. Сред най-натоварените традиционно са Специализираният съд (36 дела на съдия месечно), Софийският градски съд (около 25 дела), Софийският районен съд (над 73 дела). По-натоварени сред районните съдилища в страната са тези в Пловдив (57 дела на съдия), Монтана (56), Велико Търново (35) и Смолян (39). За разлика от тях един съдия от военните съдилища разглежда около 1-2 дела месечно. \"Тази неравномерност на натоварването се дължи и на незапълнени щатни бройки за съдии, които понякога се дължат и на забавяне на самите конкурсни процедури и дългите срокове, заложени в тях\", обясни Панов. За дългогодишния проблем със съдебните сгради председателят на ВКС каза, че е оптимист след среща миналата седмица, на която са били обсъждани някои възможни решения. Най-тежко е положението със Специализирания наказателен съд и Апелативният специализиран наказателен съд, които се помещават на ул. \"Черковна\" 90 в София. Най-удачното решение за решаване на проблема е те да бъдат преместени в бившия техникум \"Сталин\". Макар че специализираните съдилища използват по-голямата част от сградата на \"Черковна\", в дългосрочен план ще има нужда от нови съдебни зали, кабинети, помещения за арестантите, които не са налични в момента. \"Един от възможните варианти е да се раздели гражданско и наказателно отделение\", каза Панов, но по думите му това не трябва да се прави, защото ще доведе до затруднения в администрирането и ръководенето на съд, разположен в две сгради. Панов отчете новата сграда на съда в Плевен и напредък в решаването на проблема с тази в Пловдив. Цацаров призова за диалог по Съдебната карта Главният прокурор коментира заключенията от доклада на Лозан Панов, но само в частта за съдебната карта и по-конкретно военните съдилища. Той призова за разумен диалог на една маса, на която да се обсъди бъдещето на съдебната карта. \"Направен е извод за изключително неравномерна натовареност на съдилищата и ниска натовареност на военните съдилища. Така е и в прокуратурата\", каза Цацаров. Той припомни, че миналата година 11 районни прокуратури бяха превърнати в териториални отделения, а сега се обсъжда това да се случи в още 28 районни прокуратури. \"Без да се намесвам в това дали е необходимо същото по отношение на съдилищата – отправям предложение за умерен и разумен диалог, който да постави на дневен ред въпроса необходими ли са промени в съдебната карта\", каза Цацаров. Главният прокурор посочи, че много често се водят спорове във ВСС за военното правораздаване, натоварването, както и за униформите. \"Дайте да ги водим на тема за възможните решения според съдебната карта. А възможните решения са включително един военен съд и една военна прокуратура в страната. Дайте да се опитаме да действаме заедно\", призова още веднъж Цацаров.", "date": "2019.05.30", "title": "Лозан Панов отказа на министър Кирилов да си редактира доклада за 2018 г."}
{"url": "https://www.dnevnik.bg/bulgaria/2019/05/30/3913790_ekip_na_kapital_za_prisudata_na_jurnalista_rosen_bosev/", "text": "Съдът създава опасен прецедент с осъдителната присъда на журналиста от \"Капитал\" Росен Босев и поставя в опасност журналистиката и свободата на изразяване. Това се казва в  позиция на екипа на вестник \"Капитал\"  по наказателно дело, заведено от бившия председател на Комисията по финансов надзор (КФН) Стоян Мавродиев. На 21 май Софийският градски съд осъди окончателно журналиста на глоба от 1000 лв. за две негови изказвания в сутрешния блок на \"Нова телевизия\" от януари 2015 г.: \"  и \" Двете изказвания на Росен Босев са част от разясненията, които той дава във връзка с рекордните по размер глоби, наложени тогава от КФН на фирмата, издател на \"Капитал\" и Дневник\" - \"Икономедиа\". \"Принципно не поставяме под въпрос съдебни решения, но в случая изразяваме съмнение в безпристрастността на съда по следните причини - аргументите в присъдата не издържат, действията по призоваването на Росен Босев бяха демонстрация на особено отношение към случая, съдията-докладчик по делото и председател на съдебния състав, Петя Крънчева, присъства в множество критични статии на \"Капитал\" в периода 2010 - 2015 г., голямата част от тях с автор Росен Босев\", припомня екипът на вестника. Това последното от трите дела, които Стоян Мавродиев заведе срещу журналисти от \"Капитал\" след техни публични изказвания в същия смисъл. Другите две приключиха с оправдателни присъди. Само по това дело Росен Босев беше обявен за виновен, въпреки че твърденията му се базират на факти, които съдът не оспорва и които са известни на обществото от години, се посочва в позицията.  През 2013 г. \"Дневник\", а след това и \"Капитал\", публикуваха информация, че  Стоян Мавродиев е призован по искане на прокуратурата  по делото срещу Евелин Банев-Брендо и още четирима подсъдими за пране на пари от наркотрафик. Впоследствие стана известно, че  подписи на Мавродиев присъстват по документи , свързани с дружествата, през които според прокуратурата са минавали парите от наркотрафик. Съдът, осъдил Босев, не оспорва тези факти и приема, че Мавродиев действително е заверявал документите, чрез които са ставали преводите, но не е имал отношение, се посочва в позицията на \"Капитал\". От изданието напомнят, че репресията се засилва след фалита на Корпоративна търговска банка под особен надзор през 2014 г., когато \"Капитал\" и \"Дневник\" започват да поставят въпроси за бездействието на регулаторите - централната банка и КФН. Следват също безпрецедентни наказателни постановления на обща стойност 150 хил. лв. срещу дружества, в които единият от издателите на \"Капитал\" и \"Дневник\" е акционер. Поводът бяха  статии в \"Капитал\", за които в актовете на КФН се твърдеше, че манипулират борсовия пазар. Част от глобите бяха и заради отказ за разкриване на журналистическите източници. Огромна част от 123-те постановления на обща стойност над половин милион лева впоследствие са отменени от съда. За да постанови решението си срещу Росен Босев, съдът приема, че няма наказателна акция срещу медиата, защото глобите са подписани не от Мавродиев, а от заместника му (който днес работи с него в Българската банка за развитие). А също и, че Мавродиев няма как да е съпричастен към изпраните от Брендо пари от наркотрафик, защото не е бил осъден за подобно деяние. В същото време съдът оправдава Росен Босев за изказването в същото предаване, че Стоян Мавродиев е бил \"правен консултант в една схема за пране на пари от наркотрафик\", подчертават от \"Капитал\". Посочва се още, че съдия Петя Крънчева, за която има поредица от критични публикации във вестника с автор Босев, е отказала да си направи отвод от делото с мотива, че не е чела статиите и те не могат да повлияят на мнението й.  Позиция по казуса взе и Асоциацията на европейските журналисти - България (АЕЖ), в която Росен Босев е член на Управителния съвет. \"Целият казус е показателен за това как представители на държавната власт могат да употребяват институции, за да накажат журналист, който е разкрил обстоятелства около личността им\", пише в позицията им и се добавя, че съдията - докладчик по делото, Петя Крънчева е отказала да си направи отвод. \"Как може да се гарантира, че съдия, лично засегнат от работата на журналист, няма да бъде пристрастен, когато му се наложи да гледа дело срещу същия журналист\", пита АЕЖ. Според асоциацията \"за предубеденост говори и начинът, по който съдия Крънчева е разпоредила да бъде призован Босев - с призовка като за тежко престъпление и с търсене на редица адреси\", в което е имало показност. Напомнят, че присъдата е използвана \"като пореден опит за дискредитиране на Росен Босев от страна на жълт сайт, който публикува решението, преди то да бъде официално оповестено от съда\" ( ) \"Прави впечатление, че в решението на градския съд е напълно игнорирана конституцията съгласно тълкуването й още през 1996 г. от Конституционния съд и Европейската конвенция за правата на човека в светлината на богатата практика на Европейския съд по правата на човека. Не е отчетено, че тъжителят се явява публична фигура, че носи отговорност за дейността на ръководената тогава от него комисия като неин председател, че гражданите имат право да коментират действията на тази комисия във връзка с неговата личност, ролята на медиите на \"обществен страж\" в демократичното общество, рамките на свободата на словото и задължението за висшите служители да търпят критика\", каза адвокат Александър Кашъмов от \"Програма Достъп до информация\", цитиран от АЕЖ. :  На 21 май Софийският градски съд осъди окончателно журналиста от \"Капитал\" Росен Босев по наказателно дело, заведено от бившия председател на Комисията по финансов надзор (КФН) Стоян Мавродиев. Колегата ни е осъден на глоба за две негови изказвания в сутрешния блок на \"Нова телевизия\" от януари 2015 г.: \"Стоян Мавродиев използва КФН, за да репресира \"Капитал\" и \"Дневник\" и \"Господин Мавродиев има отношение към схемата за пране на пари, по която подсъдим е Евелин Банев. Чрез свои действия той е улеснил изпирането на сума, придобита от наркотрафик\". Двете изказвания на Росен Босев са част от разясненията, които той дава във връзка с рекордните по размер глоби, наложени тогава от КФН на фирмата, издател на \"Капитал\" и Дневник\" - \"Икономедиа\". Наказателните постановления срещу медиите тогава бяха част от много по-голяма административна канонада, с която оглавяваната от Мавродиев КФН отговори на журналистически публикации.  Делото срещу нашия колега беше последното от трите дела, които Стоян Мавродиев заведе срещу журналисти от \"Капитал\" след техни публични изказвания в същия смисъл. Другите две приключиха с оправдателни присъди. Само по това дело Росен Босев беше обявен за виновен, въпреки че твърденията му се базират на факти, които съдът не оспорва и които са известни на обществото от години.  За да постанови решението си, съдът приема, че: - Няма наказателна акция срещу медиата, защото глобите са подписани не от Мавродиев, а от заместника му (който днес работи с него в Българската банка за развитие). - Мавродиев няма как да е съпричастен към изпраните от Брендо пари от наркотрафик, защото не е бил осъден за подобно деяние. В същото време съдът оправдава Росен Босев за изказването в същото предаване, че Стоян Мавродиев е бил \"правен консултант в една схема за пране на пари от наркотрафик\". В 25-годишната си история \"Капитал\" като издание, защитаващо ценностите на либералната демокрация, свободното предприемачество и правовия ред, се е отнасял с изключително уважение към съдебния процес. Принципно не поставяме под въпрос съдебни решения, но в случая изразяваме съмнение в безпристрастността на съда по следните причини: аргументите в присъдата не издържат, действията по призоваването на Росен Босев бяха демонстрация на особено отношение към случая, съдията - докладчик по делото и председател на съдебния състав, Петя Крънчева, присъства в множество критични статии на \"Капитал\" в периода 2010 - 2015 г., голямата част от тях с автор Росен Босев. Всичко това ни кара да смятаме, че осъждането на нашия колега е злонамерен отговор за журналистическата му работа, съдебна репресия срещу свободата на изразяване. Уважаеми колеги, срещу журналисти от \"Капитал\" са водени много дела. Ние сме водили и водим дела. Някои сме губили. С цялото ни уважение към българския съд с присъдата по наказателното дело срещу колегата ни Росен Босев не сме съгласни. Преди всичко не разбираме как правенето на изводи и съждения е престъпно, когато са базирани на факти. Смятаме, че с такова решение съдът създава опасен прецедент и поставя в опасност журналистиката и свободата на изразяване.  Не сме съгласни властта на даден пост да се използва срещу журналисти, които са критични. Вярваме, че при демокрацията журналистиката е необходим и важен коректив тогава, когато първата, втората или третата власт работят в ущърб на гражданите и бизнеса. В присъдата са тотално игнорирани доводите на защитата. Няма нито ред за ролята на медиите в демократичното общество и завишените изисквания към хората, заемащи висши държавни постове.  Съдебното решение оставя впечатлението, че живеем през 80-те години (откогато е част от цитираната в него съдебна практика). Сякаш през 1991 г. не е приета нова конституция, при чието тълкуване през 1996 г. Конституционният съд казва: \"Свободата на словото [...] важи не само за \"информация\" или \"идеи\", които намират благоприятен прием или не се считат за обидни, или са приемани с безразличие, но също така и за тези, които обиждат, шокират или смущават държавата или която и да е друга част от населението. Такива са изискванията на плурализма, толерантността и търпимостта, без които едно \"демократично общество\" не би могло да се нарече такова.\" През годините журналистите и редакторите в \"Капитал\" бяха достатъчно смели с имената си да разказват фактите, включително, когато те разкриваха лоши практики или корупция. Приели сме риска да бъдем съдени. Но безпристрастно, с уважение към фактите и закона. Затова си позволяваме да възразим. Намираме за уместно да уведомим за случая международните журналистически организации и медиите. Подкрепяме нашия колега в намерението му да потърси справедливост в Европейския съд по правата на човека в Страсбург.", "date": "2019.05.30", "title": "\"Капитал\": С присъдата над журналиста Росен Босев съдът създава опасен прецедент"}
{"url": "https://www.dnevnik.bg/razvlechenie/2019/05/30/3913814_debi_hari_ot_blondi_shte_pishe_avtobiografiia/", "text": "Вокалистката на щатската рок групата \"Блонди\" Деби Хари пише първата си автобиография, съобщи изданието \"Пичфорк\". Книгата ще се казва Face It и ще е разказ от първо лице за възхода на групата през 70-те години в Ню Йорк чрез серия от есета, писани от Хари, и интервюта на журналиста Силви Симънс. Книгата ще включва и невиждани досега фотографии и творения на феновете. Очаква се книгата да е на пазара на английски език от 1 октомври в каталога на издателство Harper Collins. \"Не исках, но го направих\", казва Хари в свое изявление и допълва, че ако Face It допадне на хората, тя ще сподели и някои забавни части от история на \"Блонди\" - \"като случая, в който срещнах Рита Хейуорт и Пени Сингълтън зад кулисите на Гръцкия театър в Лос Анджелис... водих доста пълноценен живот и не бих могла да обхвана всичко в само една книга\". Последният албум на групата Pollinator излезе през 2017 г., а тази зима тръгват на турне заедно с Елвис Костело и The Imposters.", "date": "2019.05.30", "title": "Деби Хари от \"Блонди\" ще пише автобиография"}
{"url": "https://www.dnevnik.bg/bulgaria/2019/05/30/3912949_za_grajdanskoto_obrazovanie/", "text": "Изборите минаха. За пореден път политиците се надпреварваха да ни предлагат панацея за проблемите на обществото. Но панацея няма. Има чудеса, но те пък рядко се случват, особено когато става дума за обществени процеси. Вероятно защото вярата ни е малка. Във всеки случай ако искаме положителна промяна за обществото ни, остава ни пътят на образованието и труда. Тук ще поговорим за образованието. То е важно – факт, който за щастие все по-малко хора в България отричат, макар че помним и такъв период в никога несвършващия български преход. Същият този период роди убийствения обществен нихилизъм, който пряко засегна и образованието, неговата организация, структура и най-важното – нагласата ни към него. Тогава като реакция на целия публичен хаос се появи популярното схващане, което мнозина повтаряха като мантра, а имено, че децата ни трябва да учат с предимство математика, \"компютри\" и английски. И макар обществото ни днес да е излязло от опиянението на крайния си нихилизъм, споменатото по-горе верую – математика, \"компютри\" и английски – с известни модификации продължава да властва като начин на мислене за приоритетите на средното ни образование. Няма да спорим, засиленото изучаване на математика, технологии и езици е важно. Пазарът на труда доказва това. Само че покрай преследването на претенциите на пазара на труда, забравихме друго, не по-маловажно призвание на образованието, а имено да създава достойни и свободни хора, граждани, които да знаят как да хванат съдбата в ръцете си. Без залагането на тази простичка, на пръв поглед, цел в образованието ни, то ще продължи да произвежда емигранти, без значение колко пазарно ориентирано е. Или по-скоро тъкмо заради това. Нищо от казаното до тук не е ново, но за съжаление все още не сме осъзнали напълно значението на правилното дефиниране на приоритетите в образованието. Може би за това, едва наскоро се сетихме, че след няколко години няма да имаме учители, макар десетилетия наред те да бяха методично избутвани надолу по социалната стълбица, чрез случайно или нарочно сбъркани политики или заради никакви такива. Пак сравнително скоро разбрахме, че някои от лекарите ни, не всички за щастие, са се превърнали повече в търговци и по-малко в лекуващи специалисти. А какво да кажем за тези, които прилагат законите – колко от тях, водени от користни цели са превърнали насилването на процедурите в своя ежедневна рутина? За съжаление няма как да е иначе, след като всяка една от големите публични системи, като здравеопазване, отбрана, вътрешен ред, а и самото образование, функционират добре, само ако обществото споделя общи ценности. А те се възпитават. Корупцията, която днес всички политици обещават да борят, също е резултат от сбърканите приоритети на образованието ни през годините, заради които най-обикновените, но за сметка на това, вечни ценности, редовно биват омаловажавани в публичното пространство. Ако следваме тази логика трудно можем да обвиним персонално някого за състоянието на обществото ни. Политиците, естествено, според професионалната си характеристика, следва да са най-виновни. Академичната общност, която винаги се явява необходим съюзник на политиците за легитимирането на нуждата от едни или други политики – също. А какво да кажем за неправителствените организации, професионалните лобита, държавните служители? Без да оневиняваме никой, обаче, трябва да признаем, че всеки от нас носи своята вина. Дори и само за това, че не знае как да поеме своята част от отговорността, и за ежедневните си избори, и за политическите си такива. Отговорността, също се възпитава. И когато това не го прави семейството, трябва да го направи училището. Според едно популярно схващане ако искаме да надникем в бъдещето, което ни очаква след 20-30 години, достатъчно е да погледнем в класните си стаи днес. Много признаци в съвременното българско училище крещят, че бъдещето може да се окаже различно от това, което всички бихме желали да видим. На първо място, защото отговорността изглежда ще бъде по-дефицитна и от днес. Отделно бъдещето, което предвещават днешните класни стаи в България е бъдеще на огромни неравенства – социални, икономически, етнически и дори езикови. Чуваме как тази година в училищата са върнати десетки хиляди ученици. И това е добре. Едновременно с това, тези, които ни го съобщават се правят, че не виждат как хиляди от тези деца, макар и правно, на книга, да присъстват в училищата, на практика и дело все още не са там. И обвързването на детските отсъствия със социалната система не помага, освен отново на книга. С особена сила последното важи за най-бедните райони на страната, независимо селски или градски, както и за тези с етнически смесено население. И как би било иначе, когато родители са принудени по много месеци в годината да работят в Германия, Гърция, Швеция или Бог знае още къде, а много често заедно с тях пътуват и децата. Правим се, че системата работи, докато нарочно създадени общински комисии от педагози, полицейски и общински служители, обикалят по домовете да молят родители да записват своите деца в едно или друго училище, за да може то да просъществува във, вече доказано, порочната система \"парите следват ученика\". Глухи сме за изследванията, които показват нивото на функционална неграмотност сред учениците. Отделно, не искаме да знаем за хилядите деца, с майчин език, различен от българския, които достигнали до V, VI или VII-ми клас, имат нефункционални или никакви познания по български. Нима можем после да изискваме от тях да бъдат достойни и равнопоставени граждани на България? Имаме ли право на това, при положение, че образователната система вместо да предложи няколкостепенно диференцирано изучаване на български език, според нивото на което го владеят различните ученици, се прави, че проблем с \"децата билингви\" не съществува. За да не бъдем крайни песимисти, трябва да кажем, че все нещо се случва в образованието ни. И едно от хубавите е предстоящото през 2020-2021 г. въвеждане на предмета \"Гражданско образование\" в средните училища в България. Необяснимо остава, обаче, защо то толкова се забави, при положение, че основните цели на предмета, а именно обяснението на това що е демокрация и разделение на властите, са били в основата и на дисциплината \"Гражданско образование\", съществувал в България и през периода 1892-1944 г. Може би защото всяка неособено демократична власт предпочита да управлява не особено образовани и автономно мислещи и действащи граждани? Ако това е така, лесно можем да обясним и безкрайните смени и промени в учебни програми и стратегии през последните десетилетия, които рядко изглеждат логични, както за преподавателите, така и за родителите и техните деца. Дискусионна остава целесъобразността гражданското образование, като отделен предмет да се изучава единствено в рамките на XI и XII клас на средното образование. В този период от образованието си една част от учениците вече са запознати с темите, които засяга гражданското образование, и фокусът им е насочен към бъдещата професионална ориентация. Тези пък, които наистина имат необходимост от образование, което да им даде елементарна гражданска грамотност, чрез която да се измъкнат от зависимостите на бедността или гетото, по един или друг начин често вече не са реална част от образователната система на тази възраст. И все пак каквото и да е начало, то е по-добро от никакво начало. Цветомир Тодоров, Български институт за правни инициативи", "date": "2019.05.30", "title": "За гражданското образование"}
{"url": "https://www.dnevnik.bg/video/deniat_s_veselin_dremdjiev/2019/05/30/3913819_maia_manolova_bi_bila_silen_kandidat_na_bsp_za_kmet_na/", "text": "Депутатът от БСП Красимир Янков заяви в предаването \"Денят с Веселин Дремджиев\" по TV+ и по TV1, че омбудсманът Мая Манолова би била силен кандидат за кмет на София, ако левицата я издигне. Според него тя работи с много енергия и това може да привлече доверието на гласоподавателите към нея. Той уточни, че кандидатът на БСП за кмет на столицата трябва да е \"морално чист и необременен от миналото\". Янков добави, че БСП носи своята вина за загубата на европейските избори с излизането си от парламента. \"Отчетохме много грешки. При това управление и при желанието на европейските граждани за промяна в Европа ние намираме резултата си за слаб. Тежките разделителни линии в листата, които бяха поставени в началото на кампанията, бяха интегрирани именно от ръководството и персонално от Корнелия Нинова\", каза още Янков. ", "date": "2019.05.30", "title": "Мая Манолова би била силен кандидат на БСП за кмет на София, смята Красимир Янков (видео)"}
{"url": "https://www.dnevnik.bg/photos/2019/05/30/3913699_fotogaleriia_tandemut_borisov_-_cvetanov_prez_godinite/", "text": "Кариерата на Цветанов гравитира около развитието на Бойко Борисов както в МВР, така и впоследствие във властта и в политиката. Името му се появява публично за пръв път през 2001 г., когато става оперативен помощник на Бойко Борисов от времето му на главен секретар на МВР. Цветанов стана и човекът до Борисов, отговорен за изграждането на партия ГЕРБ. На снимката: Среща на Бойко Борисов с граждани покрай създаването на учредителен комитет за създаване на ГЕРБ в Хасково, 2006 г.", "date": "2019.05.30", "title": "Фотогалерия: Тандемът Борисов - Цветанов през годините"}
{"url": "https://www.dnevnik.bg/sviat/2019/05/30/3913824_hiliadi_protestirashti_poiskaha_ostavka_na/", "text": "Хиляди протестиращи срещу правителството излязоха на улиците на монголската столица Улан Батор с искане правителството да подаде оставка заради обвиненията в корупция и неспособността да съживи изпитващата затруднения икономика, предаде \"Ройтерс\". Богатата на ресурси страна в миналото имаше процъфтяваща икономика, привлякла милиарди долари инвестиции. Но през 2016 г. конфликтите с чужди инвеститори като  \"Рио Тинто\",  прекомерните разходи на правителството и спадащите цени на основните стоки доведоха Монголия до икономическа криза, от която тя все още не се е възстановила. \"Оставка! Оставка! Оставка!\", скандираха протестиращите. Някои носеха плакати, критикуващи неспособността на правителството да се справи с корупцията, замърсяването, икономическата стагнация и кризата в общественото здравеопазване. \"Те не изпълняват обещанията, които дадоха\", заяви Цевегдорж Туваан, генерален секретар на опозиционната Демократическа партия на  Монголия . \"Парламентът не можа да накара правителството да работи и да е отговорно. Затова днес искаме да понесат отговорност\", добави той. Монголия беше обещала да направи сериозни разходи за инфраструктура, социални услуги и строеж на жилища, като привлече милиардни чужди инвестиции, но това не се случи, припомня \"Ройтерс\". /БТА", "date": "2019.05.30", "title": "Хиляди протестиращи поискаха оставка на правителството в Монголия"}
{"url": "https://www.dnevnik.bg/ot_vas/novini_ot_vas/2019/05/30/3913560_etnografskiiat_muzei_vuv_varna/", "text": "В музея е показано богатото разнообразие в културата и бита на населението на варненския край от втората половина на XIX и началото на XX в.", "date": "2019.05.30", "title": "Етнографският музей във Варна"}
{"url": "https://www.dnevnik.bg/sport/2019/05/30/3913831_menidjurut_na_antuni_djoshua_zagovori_za_mach_s_kubrat/", "text": "Мач между световния шампион по бокс Антъни Джошуа и Кубрат Пулев е възможен още тази година. За подобна възможност заговори мениджърът на англичанина Еди Хърн. Пред \"Скай спортс\" той обясни, че вниманието на Джошуа е насочено изцяло към предстоящия му мач с Анди Руис. На 1 юни в Ню Йорк  шампионът ще направи дебюта си на американска земя . По думите на Хърн след това при победа вече ще се мисли за организиране на следващ мач през ноември или декември. Мениджърът посочи, че е малка вероятността Джошуа да се изправи срещу Тайсън Фюри. \"Трябва да обърнем внимание на задължителните претенденти - на WBO (Световната боксова организация), на IBF (Международната боксова федерация)\", заяви Хърн пред iFL TV. Пулев е претендентът на IBF. В момента българинът е с отнет лиценз от спортната комисия в Калифорния заради целувката по устата на репортерката Дженифър Равало. Пулев и Джошуа трябваше да се изправят в мач помежду си в Лондон през есента на 2017 г. Българинът обаче се отказа от двубоя заради контузия.", "date": "2019.05.30", "title": "Мениджърът на Антъни Джошуа заговори за мач с Кубрат Пулев"}
{"url": "https://www.dnevnik.bg/razvlechenie/2019/05/30/3913825_kuba_legalizira_chastnite_wi-fi_mreji/", "text": "Куба обяви в сряда, че ще узакони частните Wi-Fi мрежи за достъп до интернет и свързването им към компютри, както и че ще позволи вноса на оборудване от сорта на рутери. Това е нова стъпка за разширяване на комуникациите в управлявания от комунистическата партия остров, пише \"Ройтерс\".  Новите правила, които влизат в сила от 29 юли, ще регулират множеството вече съществуващи безжични мрежи, създадени от кубинците през последните години с контрабандно внесена техника, и вероятно ще стимулират създаването на нови такива. Решението, обявено от държавната медия, изглежда, ще позволи на частния бизнес да осигурява на клиентите си Wi-Fi интернет законно, което е благодат за туристическия сектор. Въпреки това собствениците на мрежи няма да имат право да продават тази услуга, тъй като държавната телекомуникационна компания ETECSA поддържа монопол върху търговския интернет достъп на най-големия карибски остров. Обикновените граждани ще могат да се свързват чрез Wi-Fi с инфраструктурата на ETECSA, след като поискат позволение от държавата, допълва държавният сайт Cubadebate. Куба отдавна изостава много зад повечето страни в Западното полукълбо по отношение на достъпа до интернет, както заради недостига на средства и продължаващото търговско ембарго на САЩ, така и заради притесненията от потока от информция. До 2013 г. интернетът бе достъпен за обществеността предимно в туристическите хотели на острова. Оттогава насам правителството превърна стимулирането на комуникациите в свой приоритет, като въведе Wi-Fi хотспотове на открито и мобилен интернет. Като се има предвид бавният темп, с който се осъществява връзването на домовете с мрежата, някои кубинци използват незаконни антени, за да се свързват с хотспотовете вместо това, надявайки се властите да си затворят очите. Сега обаче вече ще имат официално позволение да го правят. Междувременно онези, които използват широкообхватна връзка, могат да кандидатстват онлайн, за да получат рутер и да споделят услугата. Други кубинци, които не могат да си позволят интернет достъп заради високите цени, са свързали компютрите си с кабел или безжично, за да обменят информация, да играят или да чатят онлайн. Новите правила ще узаконят и мрежи като тези, макар че собствениците ще трябва да искат позволение за външни антени, както и да се съобразяват с определени рестрикции.", "date": "2019.05.30", "title": "Куба легализира частните Wi-Fi мрежи"}
{"url": "https://www.dnevnik.bg/sport/2019/05/30/3913799_hubchev_uveri_che_v_levski_shte_se_bori_s_mita_za/", "text": "Треньорът на \"Левски\" Петър Хубчев заяви, че под негово ръководство отборът трябва да играе красив и атакуващ футбол. Той смята, че е мит твърдението, че неговите отбори действат отбранително. \"Трябва да играем нападателен футбол, да вкарваме колкото може повече голове. За мен няма деление на нападение и защита\", заяви Хубчев при представянето му в \"Левски\". Той започна пресконференция с думи, с които  хвърли ръкавицата към ръководството на БФС  по темата за националния отбор, чийто селекционер беше до скоро. \"Левски\" вече работи по селекцията си, като се разделя с цял отбор чужденци  . Хубчев и изпълнителният директор Павел Колев обясниха, че целта е да се изгради отбор и ще се взимат играчи само ако треньорският екип вярва, че ще са от полза. \"Няма да се кланяме на тоя или оня, за да угодим на третия или петия\", каза Хубчев. \"Знаем къде сме дошли, или поне аз знам. Знам за напрежението. Знам и какво трябва да направим. Ще се опитаме според нашите виждания да го направим. Ръководството е запознато с нашите виждания за работата и са ги приели\", заяви треньорът. \"Ще потърсим отборния принцип, не ме питайте за отделни имена. Клубът е в оздравителен процес, който не е от днес за утре, няма да имаме неограничени възможности за привличане на футболисти\", добави той. Колев посочи, че е удовлетворен от назначението на Хубчев. Според него новият треньор и екипът му могат да отговорят на очакванията. \"Знаят колко труден път ги чака и знаят как да го извървят, за да се върне \"Левски\" там, където му е мястото, не само като отбор, а като клуб.\" Това е третата треньорска смяна в \"Левски\" в рамките на година. Сините започнаха сeзона при Делио Роси, след това дойде Славиша Стоянович, който през зимата беше сменен от Георги Дерменджиев.", "date": "2019.05.30", "title": "Хубчев увери, че в \"Левски\" ще се бори с мита за защитния си футбол"}
{"url": "https://www.dnevnik.bg/analizi/2019/05/30/3913868_cvetanov_si_otiva_a_borisov_shte_stava_oshte_po-bial/", "text": "Цветан Цветанов подаде оставка от всички постове в ГЕРБ. Коментарът му се съдържаше в прощално изявление във Фейсбук, а коментарът на Бойко Борисов - в прессъобщение на партията. Цветанов благодари на съпартийците си, а Борисов благодари на Цветанов. И така след 13 години работа политическата му кариера набързо приключи, след като заседна в асансьора на \"Апартаментгейт\". Именно с това ще бъде запомнен - с шестте апартамента и с асансьора до мезонета, купен на съмнително ниска цена. Оттеглянето му бе очаквано, но ако се беше случило преди европейските избори, щеше да има дестабилизиращо влияние върху партията и резултатите ѝ.В известна степен Цветанов го намеква в прощалното си изявление: \"За мен беше важно да запазя хладнокръвие и мълчание по време на кампанията, защото изборната победа беше общата ни морална удовлетвореност от съвместната ни работа през годините\". В политическия некролог за Цветанов трябва да се каже, че именно той е човекът, организирал структурите на ГЕРБ. Цветанов пътуваше непрекъснато из страната, срещаше се с партийния апарат и сглобяваше машината, без която не биха били възможни серията победи и трите мандата на ГЕРБ. Извън партийните акламации обаче трябва да се припомни и друго: той бе един от помагачите за овладяване на съдебната система чрез монтиране на зависими и некомпетентни хора. Не само заради \"семейната приятелка\", оглавявала преди време Софийския градски съд. И не само заради една реплика на медиен бос от запис, изтекъл през 2012 година: \"От него (от Цветанов - б.а.) зависи кой ще остане в прокуратурата, кой ще напредне нагоре и кой ще си отиде\". Напускането му обаче не означава, че домогванията срещу Темида ще секнат. Неизбежно е сравнението с Христо Бисеров, който през 2013 година подаде оставка като зам.-председател на парламента и като депутат от ДПС, за да не се върне никога повече в политиката. Макар че де юре вече е невинен - оправдан е по всички обвинения: за укриване на данъци, за валутни престъпления и за недекларирани пред Сметната палата пари по сметки в Швейцария. Заради привидно доброволното си оттегляне същата индулгенция ще получи вероятно и Цветан Цветанов. Още повече, че вече бе многократно оневиняван - след разследването за незаконното подслушване в МВР, след отказа за прилагане на СРС срещу приближен антимафиот, след пълната данъчна ревизия от НАП за ония апартаменти. Няма да е пресилено да се каже, че с оттеглянето му от политиката за ГЕРБ приключва една ера. Рекапитулацията показва, че Борисов навлиза в нов етап на политическата си кариера, в която значителна част от съратниците му в първите години вече ги няма. Всеки, чието име публично бе замесено в скандал, бе принуден да се оттегли. В това лидерът на ГЕРБ е наистина последователен. И го повтаря още от първия си мандат - всеки, допуснал грешка, която партията не може да понесе, си отива. А досега партията понесе доста \"цветановщини\", измежду които \"шестте апартамента\", оправдани с пари от тъста и тъщата, са само щрих. Онези акции на Цветанов като вътрешен министър още се плащат с парите на данъкоплатците заради присъдите на Европейския съд по правата на човека. Като добавим и платените със същите тези пари часове работа на полицията и прокуратурата плюс последвалите съдебни процеси, завършили с оправдателни присъди, ще се окаже, че ни е струвал доста скъпо. А \"октоподите\" така и не бяха сразени. Вторият човек в ГЕРБ винаги е бил държан под око от Първия - за да не натрупа твърде голяма преднина. Едни телефонни записи по време на първия кабинет на ГЕРБ показаха нездрав интерес на тогавашния вътрешен министър Цветанов към контрабандните канали и конфликт с шефа на митниците, но кой ги помни? Пък и записите не удрят по рейтинга. Ето няколко примера: разговорите, които направиха достояние хомофобски реплики на Борисов, признанията, че е обещал да не закача \"Мишо Бирата\", подхвърлянето за главния прокурор: \"Ти си го избра\". Оставката на Цветанов няма да доведе до възникване на групи за съпротива, чиито опити за домогване до лидерския пост да ерозират партията. Засега Борисов държи здраво и юздите, и шпорите. И така излиза, че като един фараон, като един арбитър от последна инстанция Бойко Борисов никога не греши - просто е бил подвеждан от хора, на които е имал прекалено голямо доверие. Постистина, да. И явно върши работа, след като направи възможна алиенацията на Борисов от Цветанов в публичния им образ. Така е, когато вярваме на очите и ушите си. Сега ще последват типичните клетви във вярност към Борисов и грамада от камъни върху лошия Цветанов. В резултат от което Борисов ще става още по-бял. А Томислав Дончев сигурно вече загрява край стартовата линия за зам.-председателското място.", "date": "2019.05.30", "title": "Цветанов си отива. А Борисов ще става още по-бял."}
{"url": "https://www.dnevnik.bg/politika/2019/05/30/3913151_sled_tri_meseca_otsustvie_bsp_se_vrushta_v_parlamenta/", "text": "След повече от  три месеца отсъствие депутатите от \"БСП за България\" се връщат на работа в парламента  днес. Социалистите спряха да участват в работата на Народното събрание в средата на февруари с мотив, че искат отмяна на приети дни по-рано промени в изборното законодателство. Ходът, предложен от Корнелия Нинова, обаче бе тълкуван от нейни съпартийци като начало на предизборната кампания. Напускането на парламента доведе до недоволство от страна на част от депутатите, чиито заплати бяха орязани с 60% заради отсъствията. Вътрешната опозиция пък критикуваше Корнелия Нинова, че с действията си е лишила БСП от трибуна по време на предизборната кампания, заради което е изгубила и изборите. Социалистите обявиха, че депутатите се връщат, за да внесат изменения в антикорупционното законодателство, както и предложения за промени в правомощията на главния прокурор. Те ще искат и  оставката на финансовия министър Владислав Горанов заради по-високите партийни субсидии .", "date": "2019.05.30", "title": "След три месеца отсъствие БСП се връща в парламента днес"}
{"url": "https://www.dnevnik.bg/sport/2019/05/30/3913460_grigor_dimitrov_e_razvulnuvan_ot_sledvashtite/", "text": "След първата си победа от над година срещу тенисист от първите 20 на световната ранглиста Григор Димитров се чувства зареден и готов за следващите предизвикателства в \"Ролан Гарос\". Българинът  надви Марин Чилич  във втория кръг в Париж с 6:7 (3), 6:4, 4:6, 7:6 (2), 6:3 след 4.30 часа игра и си гарантира среща със Стан Вавринка. Бившият №3 обясни, че в момента е на етап, при който се наслаждава на всеки мач и се нуждае от победи. \"Оценявам всички тези моменти. Не се интересувам точно срещу кого играя, защото ми трябват победи. Мачът беше от изключително значение за мен\", каза Димитров. В последните турнири, в които участваше, Димитров неизменно отпадаше в първи кръг. За последно той победи двама поредин съперници на турнира от сериите \"Мастърс\" в Монте Карло, когато стигна до осминафинал. \"Имах проблеми с рамото в последните два-три месеца. Така че сега се чувствам страхотно и съм развълнуван от това, което ми предстои\". Димитров обясни и как работи с Андре Агаси, който не беше на трибуните и в двата му мача. \"Той е важна част от екипа ми сега. Опитваме се да си правим график за време, когато можем да работим заедно. Говорим много за тенис и съм много щастлив да го имам в своя ъгъл\". Българинът оцени мача с Чилич като изключителен и го нарече \"един от най-великите, които съм играл в последно време\". Той изрази уважението си към хърватина, че е вдигал постоянно нивото на играта си и така е принуждавал и него да дава най-доброто от себе си. \"Мачът ми с Чилич безспорно е един от най-великите, който съм правил в последно време. Той постоянно вдигаше нивото си и така караше и мен да давам най-доброто от себе си. Чувствам краката си прекрасно, сигурен съм, че ще бъда готов за следващия си мач\", добави Димитров и обясни, че рамото още го притеснява. Следващият му мач е в петък срещу Стан Вавринка, който е шампион от 2015 г. Българинът, който никога не е преодолявал третия кръг, има четири победи от осем срещи с Вавринка.", "date": "2019.05.30", "title": "Григор Димитров е развълнуван от следващите предизвикателства в \"Ролан Гарос\""}
{"url": "https://www.dnevnik.bg/intervju/2019/05/30/3912892_boriana_dimitrova_alfa_risurch_borisov_niama_da_udurji/", "text": "- Резултатите са такива, че не могат да не се отразят силно на почти всички политически сили. Естествено на всяка от тях – различно. Едни ще трябва да променят стратегиите си, за да оцелеят, други – за да не тръгнат по пътя надолу точно преди ключовите местни избори, трети – за да трансформират получения мандат в разширяващо се обществено влияние. Макар и повечето от основните партии да изглеждат доволни от изборния резултат, не би трябвало да са толкова наивни, че да не забелязват червените лампи, които светнаха на тях. - Личното ми мнение е, че въпреки победата Борисов няма да може да удържи позиции, без да направи промени в правителството, в разпределението на ключови партийни постове, без да разбута местната партийна клиентела и да създаде нов икономически мотор. Само строителството и магистралите вече не са достатъчни. Социалната инфраструктура и образователният капитал трябва да започнат да създават стойност, иначе страната ще започне да изостава катастрофално, а ГЕРБ постепенно ще губи електоралната си база. Колкото до коалицията с Патриотите, при тях ситуацията е на принципа \"двама са малко, трима са много\". Би било твърде екзотично партията с най-нисък резултат, \"Атака\", да пази гърба на правителството в парламента. Каракачанов ще търси увеличаване на тежестта си, което означава, че със сигурност ще има вътрешни размествания, дори и те да са във втория ешелон, т.е. да не са непосредствено видими за публиката. - Партиите, които загубиха най-много – \"Атака\", НФСБ, \"Воля\", са такива, които изключително силно се влияят от емоциите, конюнктурата, избуяват от скандала, от радикализацията на езика и поведението. В този смисъл колкото са по-близо да властта, толкова повече губят, тъй като не могат \"пълноценно\" според техните критерии да използват инструментите на скандала. Ако отидат в опозиция, а колективната ни памет за участието им във властта започне бързо да избледнява, може и да се събудят или някой отвън да ги разбуди за нов живот. - Предполагам, че има вътрешни изводи, които ще си направят и без помощ отвън. От гледна точка на социалните, а не на организационните реалии, три извода се налагат: - първо, достатъчно висок дял избиратели поискаха ясно да заявят \"нас ни има\", дори с риск гласът им да не доведе до мандат (буквално дни преди изборите не беше ясен точният потенциал, с който обединението разполага); това прави вота на тези избиратели още по-ценностно натоварен, а с голяма доза вероятност – и по-устойчив - второ, \"Демократична България\" доказаха на скептиците, че \"заедно могат повече\" - и трето, при добра стратегия и умно политическо действие могат да се окажат притегателна сила за един нов тип избирател – либерален по икономическо поведение, екологичен по загриженост за здраве, чистота на въздуха, храната, водата, институционалист по отношение спазването на правилата, изискването за справедливост и отговорност. Социологически проучвания в редица европейски страни сочат сериозни трансформации в традиционните привързаности на европейските избиратели, които отварят нови възможности за политики и представителство. Ако успее да даде убедителен израз на тези очаквания, \"Демократична България\" може да излезе и в по-висока орбита. - С емиграцията на българските турци и респ. обезлюдяването на голяма част от бастионите на ДПС, с възникването на ДОСТ и разрушаването на поне част от традиционните зависимости на избирателите си ДПС претърпя сериозни сътресения. Така като компенсация на липсващи избиратели и като стратегия за бъдещето то се насочи все по-силно към малцинствата, в които делът на младите възрастови групи е най-висок. Сред тях има голям брой рано напуснали образованието младежи с проблематични доходи и неясни житейски хоризонти, на които Движението предлага шансове или нови вариации на старите клиентелни мрежи. Затова и постига този резултат. Предвид демографската картина в страната, който владее този вот, във все по-голяма степен ще владее ключа към бъдещите изборни победи и участие във властта. Точно затова партии, които разчитат на средната класа, трябва императивно да променят условията и шансовете за реализация на образованите млади хора, да възвърнат автентичния смисъл на гражданското политическо участие. - Не обичам големите обобщения. Те са внушения, а не размисъл. Ще ви отговоря от лична гледна точка, която единствено мога да защитя. Спечеленото: повече хора си дадоха сметка, че изследванията на общественото мнение не са \"уцелване на числа\", а сложен, труден, но интересен процес, който анализира тенденции и изисква огромни познания. Повече хора си дадоха сметка, че някои разграничителни линии са не липса на колегиалност, а необходимост, защото не е сериозно да претендираш за обективност, когато се разграничаваш от резултатите на собствената си работа. Загубите: не можахме да покажем достатъчно ясно къде са ограниченията на социологическия метод, къде могат да бъдат допуснати грешки, макар и постфактум. Ще дам пример с \"Алфа Рисърч\". В нашия екзитпол \"Демократична Българя\" получаваше 5.9% и респективно – мандат. В паралелното преброяване гласовете паднаха до 5.7%. Съгласно последните данни на ЦИК резултатът за Обединението е 6.06. Отклонението ни е 0.36 стотни, което е минимална статистическа грешка, но огромна психологическа – влияе върху емоциите, оценките, съпреживяванията на симпатизантите. Статистиката е \"сляпа\", тя не знае къде минава бариерата за евроизборите, но това не прави грешката по-малко неприятна. Яд ли ни е? Яд ни е. Ще анализираме внимателно и извадка, и протоколи, и софтуерна програма. Но каквото и да е, няма да ви кажа, че сме прави, когато съгрешим дори. Никой не е застрахован от грешки, но трябва да си носи отговорността, а не от десет кладенеца вода да влачи. Освен ако не смята да го превърне в правило. - От доста отдавна вече отношението е въпрос на личен морал и отговорност, а не на обща позиция на твърде разнородната колегия. - Така поставен, въпросът ви е подвеждащ и измества фокуса на моята реакция и позиция. Тя е принципна и е срещу онзи тип публично говорене, чудесно описан във вица за хлапето, което се хвалило \"моят татко много познава. Като стигнем до един дол и той казва – в този дол или има вода, или няма. И вярно – като сляза, или има вода, или няма\". Но тъй като не всички ваши читатели са проследили този спор, искам да направя две уточнения и един извод. Защото те пряко засягат смисъла и отговорността на нашата професия. Първо, на 23 май имахме две съвместни участия с г-н Райчев в две телевизии и той недвусмислено заяви, че \"Галъп\" имат коренно различни данни и тенденции от тези на \"Алфа Рисърч\". След началния паритет между ГЕРБ и БСП, който всички агенции бяхме регистрирали, БСП вече \"се откъсвала и водела на ГЕРБ с 2%\". Това беше точно обратното на процеса, подчертавам, процеса, а не просто числата, който ние регистрирахме – прекършване в кампанията на БСП и изоставането й извън статистическата грешка (за коректност ще припомня само, че последното предизборно проучване на \"Алфа Рисърч\" показваше 31.1% за ГЕРБ и 26.6% за БСП). Второ, независимо от \"анализа\" им, че БСП се откъсва и води, екипът на \"Галъп\" по вече утвърден почин публикува данни не просто с широки, но с взаимно припокриващи се интервали за основните политически сили (БСП - между 28 и 32%, ГЕРБ между 27 и 31%). На пръв поглед изглежда, че те просто се застраховат - \"или ГЕРБ ще бие, или БСП, или ще има вода, или няма да има, все сме прави\". В действителност обаче този уж безобиден ПР подход (за който останалите, по-глуповати агенции в българското, че и в \"интернешънъл\" пространство не сме се сетили) им развързва ръцете двояко – в предизборния период, за всякакви внушения, безотносително към коректността на данните и социалните процеси, в следизборния – за прелегитимиране на умело конструираната им \"обективност\" и ново завъртане на говорилнята... до следващия път. Изводът и позицията ми:. Социологията е преди всичко анализ на социални процеси, а не \"уцелване на числа\". Нито пък публично споделяне \"какво ми идва отвътре\". Както на един икономист хората разчитат да ги ориентира в инфлацията, курса на долара или еврото, за да планират своето поведение, така и на социолозите разчитат да ги ориентират в един сложен свят, в който се сблъскват различни интереси, ценности, страхове и надежди. Точно затова неизменна част от професията е да носиш отговорност за думите, анализите, изводите. Обтекаемото и лицемерно говорене отблъсква хората от нас. Отблъсква и младите колеги, които вместо да видят в безкрайно интересната наука социология любопитство към фактите и света, виждат една социология на лакърдията и опорните точки. - И да има, няма нас да ни уведомят. Един от коментаторите в студиото на БНТ каза, че \"Галъп\" са имали \"едни\" данни, но изнасяли \"други\". Не знам, към други трябва да отправите този въпрос. Аз предпочитам да съдя само по публичните изявления. А те демонстрираха изцяло грешен анализ и манипулативен подход. Не сме получавали в \"Алфа Рисърч\" \"оферти\" за подмяна. Извън всичко друго, като познават характера ми, не мисля, че на някого му е минало през ум да иска подобно нещо от нас. От гледна точка на политическите процеси обаче по-важното е друго. Твърдото ми убеждение след 20 години работа е, че \"благоприятните\" изборни проценти не могат да помогнат на партиите, но, виж, грешните съвети за стратегиите и поведението им, основани на непознаване или незачитане на социалните реалности, с пълна сила ги водят към провал. Дори когато победата изглежда на една ръка разстояние. Един съвсем пресен пример: не знам кой е посъветвал БСП да води кампания с единствен фокус предсрочни избори, когато в обществото липсват настроения за такива и когато в самата БСП има тежки вътрешни разделения, но това е очевиден нонсенс. В резултат, вместо да вдигне наказателен вот в обществото, Корнелия Нинова вдигна наказателен вот вътре в партията си. И пак се връщам към основната си теза – в социалната сфера се изискват задълбочени познания, анализи и обективност, а не предубеденост, едри щрихи и шумни заявки. - Всеки може да даде своя принос. Съществува нещо като омагьосан кръг. Политиците вярват, че услужливите данни, макар и грешни, им помагат. Медиите ги тиражират, защото така доказват лоялност, а анализаторите, не само социолозите, захранват този омагьосан кръг. Преди всички избори избуява и явлението фалшиви агенции, което е досущ като фалшивите новини - анонимни данни, зад които не стои ни лице, ни институция, но охотно шестват по медиите. На няколко пъти в тази кампания ваши колеги журналисти ме питаха \"вашите данни се различават от тези на Барометър инфо\", защо? А аз им отговарям, \"направете интервю с тях и ги попитайте\". \"Ама не можем да открием никого\". \"А защо тогава ги цитирате.\" И така, омагьосан кръг. Все пак вярвам, че макар и бавно, макар и трудно, с проби и грешки хората отсяват професионализма и почтеността от ментетата. И това важи за всяка професия. Ако толкова много хора се развълнуваха тези дни от дебата между агенциите, това не е просто заради числата, а заради потребността на всеки в неговата си сфера от ясни позиции, отговорност и щипка смелост, а не от увъртане и прикриване. - Откровено казано, не съм я чула и не мога да я коментирам. При цялото ми уважение към всяко мнение в случая по-знакова ми се струва реакцията на обикновените граждани, на тези, които отказват да приемат, че публичната сфера е терен за компромати и опаковане на \"всички в кюпа\". Позицията на \"Алфа Рисърч\" получи подкрепа от много хора, мнозина от които въобще не познаваме и на които искрено благодаря. За нас мнението \"отдолу\" винаги е било по-важно от мнението \"отгоре\". - Много неща в света се променят, вероятно и този постулат един ден ще падне. Ние обаче оставаме привърженици на дискретния чар на мълчанието и респекта към спокойния избор на гражданите в изборния ден. Знаем от проучванията, че около една пета от хората вземат решение за кого да гласуват в последните дни. Колкото повече шансове имат да го вземат не под натиска на шумните числа, а като отделят време да се запознаят с позициите на партиите и хората, които ще ги реализират, толкова по-добре.", "date": "2019.05.30", "title": "Боряна Димитрова, \"Алфа рисърч\": Борисов няма да удържи позиции без промени навсякъде"}
{"url": "https://www.dnevnik.bg/sviat/2019/05/30/3913315_komunizmut_raztvaria_propastta_mejdu_kitai_i_iztochna/", "text": "Твърде различните възгледи за комунизма са важна причина платформата \"16+1\" на Китай и страните от Централна и Източна Европа да не подобрява имиджа на Пекин в региона и да усложнява сътрудничеството. Повечето държави в региона пък не приемат добре китайската рамка на \"традиционно приятелство\" на базата на споделеното социалистическо минало заради собствения си исторически опит. Това твърдят  Рихард Турчани  и Руня Цяоан в  изследването си  \"Приятели или врагове? Как различните гледни точки за комунизма подкопават платформата \"16+1\" на Китай и Централна и Източна Европа\". Материалът е част от списанието \"Азия и Европа\" и разглежда чред подхода на културната социология как двете \"структурите за значение\" на двете страни се свързват една с друга. Разгледан е \"дисонансът между дружелюбната реторика на Китай и смесения прием на Централна и Източна Европа\" - те, смятат авторите, показват \"дълбоки разлики, когато стане въпрос за историята, които може да имат значими политически последици за бъдещите отношения между двете страни.\" Тази идея се различава от други досегашни интерпретации защо инвестициите от Китай източно от някогашната Желязна завеса са с по-ниски нива от тези, които обещават правителствата. Досегашни изследвания обикновено говорят за малките (с изключение на Полша) пазари, за липсата на сериозен интерес от Пекин или проблеми с бизнес климата в самите страни. Ако разговорът е за културен контекст, не става дума само за \"абстрактни описания на ценности, норми или идеологията на обществото\" - включват се структурният анализ на медийното съдържание и изследванията на колективната памет. Използваният от авторите метод показва, че използваните от Китай похвати няма как да намерят добър отзвук в повечето от страните от ЦИЕ, въпреки че целта е да бъдат изразени топли чувства. Никога толкова често, но не достатъчно близки От една страна, между Китай и държавите от ЦИЕ никога не е имало толкова много срещи, а \"дори от китайска перспектива инициативата е по-активна, отколкото подобни регионални проекти в Латинска Америка или Африка\". За ЦИЕ връзките с Китай \"може би са най-интензивните, които имат извън евроатлантическите рамки.\" Проблемът е, че \"колективната памет и културната травма играят важна роля в изграждането на национална идентичност, повлияват на тълкуванията на социални играчи на сегашния международен ред и позицията им в такъв ред.\" Това може да не е решаващото в двустранните отношения (и не означава, че няма настроения в подкрепа на комунизма или носталгия, свързана с него), но създава спънки, смятат авторите. Проучванията на изследователския център \"Пю\" и на Евробарометър не показват увеличаване на симпатиите към Китай от началото на срещите през 2012 г. насам. Вторият център показва, че при повечето от 11-те членки на ЕС от формата \"16+1\" имиджът на Китай всъщност се е влошил в периода 2016-2017 г. и Унгария, Словения и Хърватия са единствените изключения. На запад (държавите там взамодействат с Китай от векове подобно на Русия) безпокойството, свързано с Китай, се дължи на различаващи се политически идеи, но се случва на фона на все по-тесни икономически връзки. В ЦИЕ, обратно, усещането за липса на икономическо взаимодействие (включително износ към Китай и инвестиции от Пекин) тегне над връзките, процъфтяващи през петдесетте години, но влошили се след разрива между Съветския съюз и Китай. Заради гнева от неосъществените обещания за проекти културните и социални фактори стават все по-важни, смятат авторите. Комунистическо наследство \"Опитът и паметта за комунистическото минало в ЦИЕ може всъщност да създадат значителен исторически багаж\", който \"допълнително проблематизира\" отношенията с Китай на фона на липсата на инвестиции. Спомените за Пражката пролет (които според Руня Цяоан представят съветското време по-негативно, отколкото страданията по време на нацистката окупация), усилията за премахване на всякакво комунистическо наследство от управляващата \"Право и справедливост\" в Полша и  промените в Унгария  напомнят, че за част от ЦИЕ комунизмът не е просто \"абстрактна идеология\". Балтийските страни обявиха комунистическите партии извън закона, България направи това с публичното възхваляване на комунистически символи, подобни мерки въведоха и Албания, Хърватия, Словения и Вишеградската четворка. Все пак има разлики във възприятието за Китай между повечето от тези държави и балканските извън ЕС, чиято система в годините на Студената война е с ограничено съветско влияние, а и споменът за времето в бивша Югославия е белязан от вододела на войните през 90-те години. Проучване на \"Галъп\", цитирано в доклада, сочи, че единствено бивши югославски страни, без Хърватия и Словения, смятат, че разпадането на Югославия им е донесло полза (това отговарят 4% от сърбите, 6% от босненците, 12% от северномакедонците и 15% от черногорците). Поели по различен път след 1989 г., Китай и ЦИЕ не проявяват особен интерес едни към други в следващите две десетилетия - повечето от тези европейски държави виждат в азиатския гигант символ на онова, което не искат, и обратното. С възхода на китайска търговия обаче в ЦИЕ проникват все повече стоки, а при присъединяването на повечето държави към ЕС те стават по-важни за Пекин. Обратната връзка се появява в световната икономическа криза, когато ЦИЕ започва да възприема прекалената си зависимост от Западна Европа като уязвимост, а Китай е възможност за диверсификация, продължават авторите. Оттогава в отношението на Китай се наблюдава и промяна. Официозът People's Daily публикува статии с \"Централна и Източна Европа\" в заглавията си не по-често от два пъти годишно до 2012 г. (а статиите често са неутрални, има и отрицателни) и около шест пъти оттогава (като вече преобладава положителното отношение). Говори се за сътрудничество, търговия и инвестиции, както и за \"традиционно приятелство\" и за \"споделен исторически опит\" между ЦИЕ и Китай или \"близки исторически връзки\". Това е и терминологията, която Пекин използва в комуникацията с източноевропейските лидери - изразите влизат в употреба още при посещението на тогавашния китайски премиер Вън Цзябао в Будапеща през 2011 г. Той напомня, че в ЦИЕ са някои от първите държави, признали суверенитета на Китай. Такава терминология се повтаря и при срещите в София (миналата година) и Дубровник (тази година). Кой е \"приятел на Китай\"  Незадоволителните резултати в инвестициите обаче подтикнаха иначе силно ентусиазираната за Китай Полша да охлади комуникацията си - китайски кандидати бяха дисквалифицирани от търгове, през 2018 г. премиерът Матеуш Моравецки дори не бе на срещата в София, а през ноември той спомена страната като \"проблем за сигурността\" заедно с Русия. Подобни процеси се случват и в Чехия, Словакия и Словения. \"Като цяло Унгария и Сърбия стават единствените ентусиасти сред ЦИЕ, когато става дума за Китай и платформата \"16+1\", твърдят авторите. По време на речите за откриване на форумите \"16+1\" източноевропейските лидери се въздържат от говорене за \"споделено минало\" и \"приятелство\" - дори унгарският премиер Виктор Орбан, сред най-силните застъпници на партньорството с Китай, не ги употребява. Чешкият президент Милош Земан, наричал китайския колега Си Цзинпин \"млад приятел\", избягва тази терминология. Българският премиер Бойко Борисов е говорил за \"традиционно приятелство\" на допълнително събитие в София (макар и не на откриването на форума). Същевременно и той предпочита да повтаря, че контактите с Китай не са политически. Ситуацията е различна в Сърбия - президентът ѝ Александър Вучич е казвал, че Белград иска \"европейско бъдеще, запазвайки традиционното приятелство с Русия и Китай\". На китайския посланик е казвал, че сръбско-китайското приятелство е \"направено от стомана\". Северна Македония, Черна гора, Босна и Херцеговина и Албания обаче, макара да споменават практични въпроси за сътрудничеството в инфраструктурата, се въздържат да говорят за \"споделеното минало\". За Западните Балкани много от държавите, обхванати от хаос през изминалите десителития, освен това по-малко се самовъзприемат като част от Запада. От 16-те държави обаче 11 са членки на ЕС и смятат развитието си след 1989 г. за относителен успех, а в случаите на Вишеградската група и балтийските страни резултатите в икономиката от съветско време събуждат отрицателни спомени. В Словения, Хърватия, Румъния и България ситуацията е по-различна - от една страна, опитът им след 1989 г. може да се възприеме като положителен, а от друга на официално ниво \"комунистическите им режими се смятат в известен смисъл за по-легитимни от тези във Вишеград(ските страни) и Балтика\".", "date": "2019.05.30", "title": "Комунизмът разтваря пропастта между Китай и Източна Европа"}
{"url": "https://www.dnevnik.bg/sport/2019/05/30/3913463_azar_tova_beshe_sboguvaneto_mi_s_chelsi/", "text": "Еден Азар вероятно е изиграл последния си мач за \"Челси\" и ще напусне тима през лятото. Това призна белгиецът минути след спечелването на Лига Европа при  разгрома с 4:1 над \"Арсенал\" . Звездата на сините е свързван с трансфер в \"Реал\" (Мадрид), след като навлиза в последната година от договора си с \"Челси\". Клубът поставя цена на белгийския си футболист от 130 милиона паунда, но според Sky Sports в \"Реал\" са убедени, че могат да ги привлекат срещу 88 млн. \"Вече взех своето решение, казах го преди две седмици. Сега всичко зависи от клуба, от двата клуба. Аз чакам и ще видим какво ще стане, предполагам ще е ясно след няколко дни. Мисля, че е сбогуване с \"Челси\", но във футбола никога не знаеш какво ще стане\", каза Азар пред BT Sport. Белгиецът е част от \"Челси\" от седем години. Той спечели шест трофея с клуба, сред които Висшата лига два пъти и два пъти Лига Европа. \"Мечтата ми беше да играя в Англия и постигнах това. Сега е време за ново предизвикателство\", добави Азар. Мениджърът на клуба Маурицио Сари обяви, че е наясно с желанието на Азар и уважава неговото решение. Италианецът добави, че ще има разговор с ръководството. Сари също е свързван с напускане, след като интерес към него има от \"Ювентус\". Във финала с \"Арсенал\" Азар беше сред най-добрите на терена, отбелязвайки два гола, а освен това добави и една асистенция.", "date": "2019.05.30", "title": "Азар: Това беше сбогуването ми с \"Челси\""}
{"url": "https://www.dnevnik.bg/evropa/2019/05/30/3913085_kak_italiia_zagubi_evropeiskite_izbori/", "text": "Италия е изправена пред растяща изолация, след като евроскептичните националисти в управляващата коалиция постигнаха голяма победа на изборите за Европейски парламент в неделя, пише \"Ройтерс\". Крайнодесният вицепремиер  Матео Салвини , подсилен от изборните резултати, във вторник призова за радикални реформи на европейската икономическа политика, които биха могли да включват разхлабване на фискалните правила и нов мандат за Европейската централна банка, която да гарантира държавните дългове. Призивите му обаче се сблъскаха с действителността в Брюксел, където няма желание за отхлабване на фискалната дисциплина, за да бъдат умилостивени евроскептичните популисти в държавите членки. Вместо това Европейската комисия възнамерява да засили натиска върху Рим заради неспазването на фискалните правила. Вчера е врокомисията изпрати  на италианското правителство искане за разяснения за разрастващия се дълг на страната. Без действия от Рим за изпълнение на правилата на ЕС, които изискват намаляване на дълга, Брюксел по всяка вероятност следващата седмица ще започне дълга правна битка с Италия, която може да доведе до безпрецедентни финансови санкции в дългосрочен план. Инвеститорите обаче няма да чакат за налагането на санкции преди да вземат решение за италианските активи. Без да обръща внимание на реакцията на пазарите, Салвини настоя във вторник, че Италия се нуждае от широки данъчни съкращения, и отхвърли фискалните ограничения на ЕС като отживелица. За амбициозните си цели в Брюксел обаче той ще се нуждае от подкрепата на лидерите на ЕС, на голямо мнозинство в Европейския парламент и най-малко от висш пост в блока, за да насочва реформите. Не се очаква да получи нито едно от трите. За промяна в мандата на ЕЦБ е необходима подкрепата на всички лидери на държавите членки – трудна задача за евроскептично правителство с малко приятели в Брюксел, коментира европейски служител. Евроскептичният блок в Европейския парламент може да разчита на не повече от една четвърт от всички 751 депутати, цел, която самият Салвини постави за групата, намираща се все още е в процес на сформиране и имаща сега по-малко от 60 представители. Италия на практика е изключена от  надпреварата за висшите постове в ЕС , която започна във вторник със срещата на върха на ЕС и трябва да приключи в идните седмици с избора на нови председатели на еврокомисията, на Европейския парламент, на Европейския съвет и президент на ЕЦБ. \"Италия е изолирана. Когато крещите и обиждате, оставате сами и резултатите са много скромни\", каза Антонио Таяни, италианецът дясноцентрист, който оглавява европарламента. Докато премиерът Джузепе Конте пътуваше за Брюксел, лидерите на ЕС вече провеждаха една след друга двустранни срещи за новите ръководители на съюза. Член на екипа на Конте каза за \"Ройтерс\", че \"не са планирани срещи на четири очи\" в програмата му. Досега Италия бе свръхпредставена, защото три висши позиции се заемаха от нейни граждани - Антонио Таяни, Федерика Могерини (върховен представител за външната политика и сигурността) и Марио Драги (президент на ЕЦБ). Вместо да постигне промяна в мандата на ЕЦБ, Италия рискува след оттеглянето на Драги на 31 октомври за пръв път в историята изобщо да няма представител в борда на институцията. Тя ще се нуждае от голямо мнозинство от финансовите министри на еврозоната, за да бъде назначен нов неин член в борда, което е малко вероятно, освен ако Рим не предложи непартиен технократ, коментира източник от ЕС. Лъч надежда Салвини опита да представи победата на неговата партия \"Лига\" като победа за национализма. Истината обаче е много далеч от това, коментира в статия за \"Политико\" Натали Точи, директор на Института за международни отношения и специален съветник на Могерини. Заради неговата победа Италия със сигурност ще бъде приклещена в периферията, смята Точи. Според нея изборите за пръв път са показали една истинска поляризация на европейското обществено пространство. Изборите за Европейски парламент традиционно са национални по своя характер. Днес това продължава да е вярно. Но за разлика от миналото те не бяха просто съставени от 28 национални вота. Партиите се бореха на вътрешнополитическа основа, но освен това се представиха като стоящи от едната или другата страна на разделението между проевропейците и евроскептиците. И проевропейците спечелиха, добавя Точи. Официално евроскептичните политически групи – Европейските консерватори и реформисти, Европа на нациите и свободата и Европа на свободата и пряката демокрация – постигнаха успехи, но малки. Не само че заедно те ще са малцинство в следващия Европейски парламент, но освен това са силно разделени по редица въпроси. Лъчът надежда (за привържениците на ЕС) е, че те не обичат особено да си сътрудничат помежду си. Двете доминиращи досега групи, на Европейската народна партия и на социалистите и демократите, сега ще трябва да намерят начин да работят с  либералите  и със  зелените . Това според Точи е добра новина. Старото споразумение между тях бе неспособно да подсили европейския проект. Новата политическа динамика, която се разгръща между четирите големи проевропейски семейства, предлага потенциал за ново начало. Падащи звезди Правителството на Италия доведе отношенията с Франция, дългогодишен съюзник, до исторически ниска точка. То не успя да осъзнае потенциалните коалиции с Германия, Испания и Гърция за миграцията. И бе фатално привлечено от фалшиви приятели – унгарския авторитарен премиер Виктор Орбан, крайнодясната \"Алтернатива за Германия\" и партията на Марин льо Пен във Франция, които имат диаметрално противоположни интересни от Италия по въпросите за фискалната дисциплина и европейската солидарност за миграцията. Има едно нещо, заради което може да бъдем оптимисти, допълва Точи. Политическите звезди в страната падат бързо. Бившият премиер Матео Ренци, който спечели 40% на евроизборите през 2014 г., падна до 18 на сто на общите избори през 2018. Коалиционният партньор на Салвини, Движение \"Пет звезди\" последва същия път. Не е трудно човек да си представи, че Салвини и \"Лига\" ще са следващите. Италианският електорат винаги е бил в основата си умерен. Крайната позиция на страната против европейския проект ще приключи рано или късно. Въпросът е кога и колко вреди ще бъдат нанесени междувременно.", "date": "2019.05.30", "title": "Как Италия загуби европейските избори"}
{"url": "https://www.dnevnik.bg/detski_dnevnik/2019/05/30/3912855_narisuvai_mi_dete/", "text": "Определян за един от най-добрите представители на ранния романтизъм в литературата, Е.Т.А. Хофман е авторът, който повлиява някои от творбите на Чарлз Дикенс, Едгар Алън По и Шарл Бодлер. Благодарение на фондацията \"Културни перспективи\" и нейната създателка, оперната певица Ина Кънчева за предстоящия празник на детето на 1 юни се появява книгата \"Непознатото дете\". Съвсем в духа и традициите на всички книжни проекти на фондацията – \"Приказка за вълшебната флейта\" и \"Детска стая\", и музикалната книга \"Непознатото дете\" е артистична комбинация от изумителния текст на Хофман и илюстрациите на Катина Пеева, за която това е дебютен проект. Преводът е на проф. Борис Парашкевов, а мултимедийното съдържание включва адаптация в интерпретацията на Самуел Финци и мултижанрово музикално оригинално съдържание, продуцирано от Ина Кънчева. По-голяма част от проектите на оперната прима и нейната фондация \"Културни перспективи\" са насочени към най-малките читатели. Премиерата на книгата е само началото от празниците с героите на Хофман. Музикалната книга е първият етап от мащабния проект, чиито стремежи са да доближи малки и големи до неговото творчество и да разкрие на публиката този ярък автор, енциклопедист и смел ексцентрик от епохата на Романтизма. Като втори етап на проекта през декември предстои премиерата на театрално-куклено представление под режисурата на Диана Добрева, както и множество други вдъхновяващи събития през цялата година.  \"В страната ни сме големи длъжници на читателите по отношение на творчеството на Е.Т.А. Хофман. За повече от сто години издаването му е разпокъсано, спорадично, непълно и дори някъде некомпетентно. Първоначално пространният му талант е жертва на догматичната литературна критика, обявила го за \"реакционен романтик\", по-късно плахо се появяват отделни негови произведения, неизменно съпроводени с куп уговорки как да бъде четен и разбиран. Дори детските адаптации на приказките му са крайно недостатъчни и непълни. През 90-те години на миналия век е незаслужено забравен. Е.Т.А. Хофман обаче е основополагащ автор, който буквално взривява детското въображение и в същото време кара възрастните читатели да преоткриват всеки път неподозирани страни от творчеството му\", коментират от фондацията.  Събитието за представянето на книгата ще се състои специално в деня на детето – 1 юни от 17 часа в Софийската градска художествена галерия. Предвиден е завладяващ пърформанс с оригинална музика и хореография, който ще потопи присъстващите в приказния свят на Е.Т.А. Хофман. Гостите на събитието ще имат възможност да се запознаят с чудатите персонажи от книгата сред вълшебни звуци и светлини, да открият \"Непознатото дете\" в себе си и да влязат в образа му чрез атрактивни маски. Събитието е част от \"Културама\" – фестивал на фондация \"Културни перспективи\".", "date": "2019.05.30", "title": "Нарисувай ми дете"}
{"url": "https://www.dnevnik.bg/sviat/2019/05/30/3913311_netfliks_moje_da_iztegli_biznesa_si_ot_djordjiia_ako/", "text": "Медийната компания \"Нетфликс\" (Netflix) ще \"преосмисли\" инвестициите си в американския щат Джорджия, ако в сила влязат строгите ограничения на абортите,  приети преди седмици . Това трябва да се случи след около шест месеца. Компанията обеща още да подкрепи организации, борещи се по съдебен път с рестриктивния закон. Изявлението на \"Нетфликс\" дойде по повод призивите за бойкот на щатите, приели или обсъждащи такива строги ограничения. (Повече за тях четете  тук .) Филмовата индустрия осигурява над 92 хил. работни места в Джорджия, показват данни, цитирани от агенция \"Ройтерс\". В щата са снимани около 455 филма и телевизионни предавания миналата година.  Останалите членове на филмовия бизнес засега мълчат, \"Нетфликс\" бе първата компания, която коментира.", "date": "2019.05.30", "title": "\"Нетфликс\" може да изтегли бизнеса си от Джорджия, ако законът за абортите влезе в сила"}
{"url": "https://www.dnevnik.bg/biznes/2019/05/30/3912998_nivi_za_koito_se_davat_subsidii_da_se_zastrahovat/", "text": "Фермерите, които получават земеделски субсидии, да застраховат задължително реколтата си, предлага Асоциацията на българските застрахователи. Сега от общи приходи в застраховането в размер на 2 млрд. лв. земеделските застраховки са едва 16.2 млн. лв., коментира пред медиите Юри Копач, член на управителния съвет на \"Дженерали Застраховане\". Едновременно с това годишно под формата на субсидии в земеделския сектор отиват 2.5 млрд. лв. за 35 млн. декара ниви. Застрахователите предлагат като част от субсидията да се заделя някакъв проценти за превенция на щетите от природни бедствия. Членове на асоциацията коментираха пред медиите новия законопроект за превенция от неблагоприятни климатични събития, наричан още и закон за борба с градушките. Първоначалната идея на Министерството на земеделието беше фермерите да плащат такса от 0.50 лв. за всеки декар, а застрахователите - отчисления от 0.8% годишно от имуществените застраховки. Заради многото възражения в крайна сметка законопроектът беше отхвърлен от ресорната комисия. Ние искаме да си вършим работата като застрахователи, а не като спонсори, коментира Копач първоначалната идея с отчисленията. ", "date": "2019.05.30", "title": "Ниви, за които се дават субсидии, да се застраховат задължително, предлагат застрахователи"}
{"url": "https://www.dnevnik.bg/sviat/2019/05/30/3913481_maluk_korab_s_turisti_se_preoburna_v_budapeshta_ima/", "text": "Най-малко седем души са загинали и близо 20 са в неизвестност, след като вчера малък кораб, превозващ южнокорейски туристи, се преобърна в р. Дунав в Будапеща. Това съобщиха полицията и службата за спешна помощ, цитирани от \"Ройтерс\" и БТА. Според някои информации корабчето се е сблъскало с друг туристически плавателен съд край сградата на унгарския парламент, след което се е преобърнало в придошлата река в момент, когато унгарската столица е била обхваната от буря с проливни дъждове. Говорител на спешната помощ в страната обяви, че след спасяването на седем души надеждата да има и други оцелели е \"минимална\". Външното министерство на Южна Корея каза, че на борда е имало 33 южнокорейски туристи и двама унгарци екипаж. По негови данни седем души са загинали, седем са спасени и 19 са в неизвестност. Говорител на унгарската служба за спешна помощ каза в ефира на държавната телевизия, че 14 души са извадени от водата. Седем са мъртви, а останалите са с хипотермия, но в стабилно състояние. Провежда се голяма спасителна операция с участието на лодки, водолази и радари по протежение на няколко километра надолу по течението на реката от мястото на инцидента. Но тъй като изминаха вече часове от корабокрушението, станало малко след 21 часа местно време, е все по-слабо вероятно да бъдат намерени още оцелели, казаха пред държавните медии ръководители на спасителната операция. На телевизионни кадри се вижда, че сектор около брега на реката от страната на Пеща е отцепен от полицията. Придошлите води на Дунава затрудняват изключително много спасителната операция, заяви водолаз пред държавната телевизия. Температурата на водата е 10-12 градуса. Името на плавателния съд е \"Русалка\" - 27-метров кораб за речни круизи с две палуби и капацитет от 60 души, съобщи компанията собственик \"Панорама дек\". \"Мобилизираме всички ресурси на разположение, за да опазим човешките животи\", каза компанията. Тя добави, че \"Русалка\" е в нейния флот от 2003 г. и че корабът е бил подлаган редовно на техническа поддръжка.", "date": "2019.05.30", "title": "Малък кораб с туристи се преобърна в Будапеща, има загинали (допълнена)"}
{"url": "https://www.dnevnik.bg/sviat/2019/05/30/3913483_v_izrael_shte_ima_novi_izbori_netaniahu_ne_sustavi/", "text": "Израелският парламент се саморазпусна и насрочи нови парламентарни избори за 17 септември, съобщи \"Франс прес\", цитирана от БТА. Кнесетът гласува тази нощ за разпускането си на второ и трето четене със 74 гласа \"за\" и 45 \"против\" по инициатива на партия \"Ликуд\" на премиера Бенямин Нетаняху, след като той изпусна срока, за да състави кабинет, изтичащ в полунощ израелско (и българско) време. Така парламентът  работи точно месец , тъй като депутатите положиха клетва в края на април. Нетаняху  не успя да състави правителствена коалиция  след парламентарните избори на 9 април. Той влезе в спор с бившия министър на отбраната и председател на партията \"Наш дом Израел\" Авигдор Либерман, който настояваше за законопроект, премахващ изключенията за ултаортодоксални евреи да служат в армията. Тези партии обаче са партньори на досегашния премиер. Либерман, цитиран от \"Джерузалем пост\", каза, че за вота е отговорен Нетаняху, \"предал се\" на ултраортодоксалните. \"Няма да сме партньори в правителство, което се ръководи от еврейското право.\" Организирането на втори парламентарни избори в рамките на една година и разпускането на парламента само месец след като депутатите встъпиха в длъжност е безпрецедентна ситуация в историята на Израел, отбеляза ДПА. За пръв път в израелската история от над седем десетилетия получилият мандат за премиер не успява да състави правителство. Нетаняху ще остане на поста до вота през септември, а междувременно - през юли - ще стане най-дълго управлявалият премиер на Израел. Месеците се очаква да бъдат трудни и заради обвинения в измама и корупция, заради които върховният съд трябва да се произнесе дали той трябва да подаде оставка.", "date": "2019.05.30", "title": "В Израел ще има нови избори, Нетаняху не състави кабинет"}
{"url": "https://www.dnevnik.bg/bulgaria/2019/05/30/3913479_nova_televiziia_othvurli_obvineniiata_za_namesa_v/", "text": "Собствениците на \"Нова телевизия\" изискват от служителите си да спазват високи професионални стандарти и ясни правила за компетентност, почтеност, дисциплина и резултати, но не се месят в редакционната политика. Така от \"Нова броудкастинг груп\" отговориха на обвиненията, че има засилена намеса в сайтовете \"Гонг\", \"Вести\" и \"Дарикнюз\", които са част от \"Нетинфо\". Собствениците на \"Нова\" излязоха с позиция в сряда късно вечерта, в която твърдят, че представят всички гледни точки. Вчера изпълнителният директор и съдружник в \"Нетинфо\"  Христо Христов  заяви, че вижда \"засилена намеса в редакторската политика на сайтовете \"Гонг\", \"Вести\" и \"Дарикнюз\". Причина за това стана освобождаването на  главния редактор на спортния сайт \"Гонг\" Николай Александров . В знак на солидарност спортният екип на радио \"Дарик\" обяви, че прекратява отношенията си с \"Гонг\". Сайтовете \"Гонг\", \"Вести\" и \"Дарикнюз\" са част от сделката, при която фирма на Кирил Домусчиев и брат му Георги Домусчиев купи \"Нова броудкастинг груп\". Все още обаче не е завършена сделката, свързана с придобиването от тях на останалите 30% от \"Нетинфо\" (в която е дигиталното портфолио на \"Нова телевизия\"). Те са притежавани от Христо Христов и Радосвет Радев (собственик на \"Дарик радио\"). \"Изнесените от Христо Христов факти са некоректно и манипулативно представени, като се експлоатира важната за журналистическата общност и цялото общество тема за свободата на словото. \"Нова броудкастинг груп\" ЕAД изисква спазването на ясни професионални правила, сред които представянето на различни гледни точки при отразяване на важните за нашата публика събития. Смятаме, че това е неразделна част от свободата на словото\", започва съобщението на \"Нова\". Ръководството на телевизията добавя, че \"се противопоставя на опита за уронване на престижа и дискредитация на медията с цел да се обслужат интересите на миноритарния собственик в момент на търговски преговори\". \"Заставайки зад принципите на компанията и съгласно изискванията на устава и договора между акционерите, председателят на съвета на директорите на \"Нет инфо\" свиква спешно заседание, за да се защити интересът на акционерите и медията\", пише още в текста. Кирил Домусчиев  придоби \"Нова броудкастинг груп\" преди по-малко от два месеца . Промени на управленски позиции  вече имаше в \"Нова телевизия\" .", "date": "2019.05.30", "title": "Собствениците на \"Нова телевизия\": Не се месим, представят се всички гледни точки"}
{"url": "https://www.dnevnik.bg/bulgaria/2019/05/30/3913484_mvr_potvurdi_che_stoian_zaikov_se_e_prostrelial_v/", "text": "Издирваният за двойно убийство Стоян Зайков се  самоубил вчера в областта на сърцето  след престрелка с полицията. Спрямо него не е употребявано оръжие или каквато и да било физическа сила. Това заяви директорът на ОДМВР- София, комисар Николай Спасов по време на брифинг, цитиран от агенция \"Фокус\". \"Сигналът ни не е от гражданин, а е изцяло от работата на всички служители, които участваха в щаба, и служителите на МВР, които бяха заети с този тежък случай\", каза той. По думите му през последните 20 дни той се е движил в района на Горна Василица, Долна баня и Свети Спас, село Костенец и вили Костенец. Той акцентира, че е имало изстрели от служителите, които са предупредителни, а действията на полицията са продължили между 20-30 минути. Информацията беше потвърдена и от вътрешния министър Младен Маринов, който също взе взе участие в брифинга \"Бяха проведени различни оперативно-издирвателни действия, фотокапани, анализ на движението, където сме засичали, че той е бил. Бяха установени къщи, в които е влизал и взимал храна\", каза той. \"На база на този анализ предприехме действия по отвличане на вниманието и секретни там, където не провеждаме такива действия. Ще се извърши оглед. Случаят ще се поеме от следовател, тъй като има участие на служители на МВР\", коментира вътрешният министър. По думите му гражданите вече могат да си отдъхнат. Стоян Зайков бе в неизвестност от 9 май, когато беше открито тялото на бившата му приятелка, от която има дете. На 16 май полицията откри и тяло на мъж, който живеел в непосредствена близост до дома на Зайков. По данни на МВР мъжът е бил убит с ловна пушка, а освен съсед е и братовчед на издирвания. Убитият дори бе сред разпитваните след изчезването на Зайков. ", "date": "2019.05.30", "title": "МВР потвърди, че Стоян Зайков се е прострелял в областта на сърцето"}
{"url": "https://www.dnevnik.bg/sport/2019/05/30/3913475_ferari_i_mercedes_shte_uchastvat_v_produljenieto_na/", "text": "Ферари\" и \"Мерцедес\" са се съгласили да участват във втория сезон на  документалната поредица на \"Нетфликс\" за Формула 1 . Това твърди радио \"Монте Карло\", позовавайки се на източници от падока. Двата водещи отбора в спорта отхвърлиха поканата за участие през миналата година. Платформата за стрийминг услуги излъчи поредица от 10 епизода за битката през сезон 2018, която беше озаглавена \"Карай, за да оцелееш\". Тя предизвика голям интерес, но след отказа на \"Ферари\" и \"Мерцедес\" акцентът беше поставен върху другите отбори. Причината беше, че Скудерията и \"Сребърните стрели\" искаха да участват под други условия, но продуцентите от \"Нетфликс\" отказаха. Година по-късно двата тима са променили решението си и са изявили желание. Новината е разпространена само седмици след като директорът на \"Ферари\" Матиа Биното загатна, че тимът има интерес. Един от директорите във Формула 1 Шон Братчис разкри, че от \"Нетфликс\" вече са започнали да снимат за втория сезон на поредицата и такъв ще има. От началото на годината във Формула 1 \"Мерцедес\" доминира и намали интригата в шампионата. \"Сребърните стрели\" спечелиха всички шест старта (четири с Люис Хамилтън и два с Валтери Ботас), като само в последното състезание в  Гран при на Монако  не успяха да запишат двойна победа. Следващият старт във Формула 1 е Гран при на Канада на 9 юни.", "date": "2019.05.30", "title": "\"Ферари\" и \"Мерцедес\" ще участват в продължението на сериала на \"Нетфликс\" за Ф1"}
{"url": "https://www.dnevnik.bg/na_put/2019/05/30/3912120_avtorite_na_grafiti_se_zahvanata_s_piasuka_no_v/", "text": "Властите на японската префектура Тотори, известна с обширните си дюни, забраниха на туристите да пишат и рисуват върху пясъка, съобщи \"Лонли планет\". Пясъчните дюни на Тотори се простират на 16 км от изток на запад и на 2 км от север на юг и са най-голямото пясъчно образувание в страната. Всеки месец хиляди туристи посещават националния парк, на чиято територия са дюните. Напоследък обаче сред посетителите добива популярност нова мода - да пишат върху дюните. Местните медии съобщават, че през март тази година властите са регистрирали 3334 инцидента с \"графити върху пясъка\", докато през цялата 2018 г. случаите са били едва 228. Един от последните драстични случаи е 25-метровият надпис \"Честит рожден ден, Натали\". Доброволци сред местните жители вече са се организирали в групи за почистване и заличават \"творчеството\" на туристите. За да пресекат явлението, местните власти решиха и да глобяват - финансовата санкция може да достигне 50 хил. йени или около 450 долара. Ограниченията се допълват и със забрана за пускане на фойерверки и лазерни лъчи, както и за хвърляне на отпадъци. Тя пък е свързана с инициативата на местните власти \"Хвани звездата\", чрез която Тотори да се наложи като място за наблюдение на нощното звездно небе. ", "date": "2019.05.30", "title": "Японски регион забрани графитите върху пясъка"}
{"url": "https://www.dnevnik.bg/sviat/2019/05/30/3913521_nai-malkoto_novorodeno_v_sveta_e_izpisano_ot/", "text": "Калифорнийска болница съобщи за раждането на най-малкото бебе в света. Сейби е момиченце, била е по-малко от 23 сантиметра и е тежала само 245 грама, когато се е родила, предаде \"Франс прес\". Бебето е родено през декември в болницата \"Шарп Мери Бърч\" в Сан Диего. Бременността на майката е продължила едва 23 седмици и три дни. Лекарите решили да направят секцио по спешност, тъй като усложнения са застрашили живота на майката. Те заявили на бащата, че вероятно ще може да прекара само час с дъщеря си, преди тя да умре. \"Но този един час стана два часа, после един ден, а след това седмица\", разказва майката във видео, разпространено от болницата. Сейби прекарала пет месеца в интензивно отделение и в средата на май е изписана от болницата в добро здраве и тежаща вече около 2.3 кг. Според регистъра на най-малките бебета в света, воден от университета в Айова, Сейби бие световния рекорд, държан досега от родено през 2015 г. бебе в Германия, което е тежало 7 грама повече от нея. Наскоро за раждането на най-малкото момче в света  съобщи и болница в Япония .", "date": "2019.05.30", "title": "\"Най-малкото новородено в света\" е изписано от калифорнийска болница (видео)"}
{"url": "https://www.dnevnik.bg/politika/2019/05/30/3913522_ninova_mislehmeche_negativniiat_vot_shte_doide_kum_bsp/", "text": "Мислехме,че негативният вот от скандалите в ГЕРБ ще дойде към БСП, но той се изрази в негласуване – знак към всички, че не ни одобряват и легитимират. Това заяви лидерът на БСП Корнелия Нинова в ефира на Би Ти Ви по повод  резултатите от европейските избори . \"Въпреки многото битки, за три години не успяхме да докажем, че сме различни от статуквото\", каза тя. По думите ѝ загубата \"тежи\", но акцентира, че БСП е единствената партия, която е увеличила резултата си с 50 хил. гласа в сравнение с предишните избори. \"Лепна ни се клишето, че кампанията ни е била негативна и че не сме говорили за европейски теми, което не е вярно. Истинската негативна кампания беше  \"Апартаментгейт\" , но не инициирана от нас\", подчерта лидерът на БСП. Тя разкритикува тона на Борисов при  анализ на изборните резултати  по области и каза, че няма да влиза в неговия начин на говорене. Първа подобна оставка във времето на прехода Председателят на БСП коментира и причините за  подадената от нея оставка  на 28 май по време заседание на Националния съвет на партията.  \"Оставката е личен акт, взех го сама. Сигурно има много хора, които са виновни за тези резултати, но първият носи отговорност. Част от промяната е да покажеш нов морал\", каза тя. Нинова отбеляза, че много хора са я убеждавали да не го прави и по думите й никой по време на прехода не си е подавал оставката за \"такова нещо\". 'Когато взема решение, не се поддавам на вътрешен и външен натиск. В момента нямаме процедура за избор на председател. Появиха се спекулации, че оставам, за да се бетонирам. Аз не съм Борисов, не мога да си позволя да използвам партийния ресурс\", акцентира Нинова. Според нея е неправилен изводът, че има разделителна линия \"Нинова - Националният съвет\". По думите ѝ има просто различни позиции в Националния съвет. Тя каза още, че влизането на Сергей Станишев в листата е трябвало да консолидира хората и да привлече избиратели, но това не е станало. \"По устав до избирането на нов председател функцията трябва да се изпълнява временно от един от заместниците ми, но все още не съм разговаряла с никого\", информира Нинова. Нинова не знаела за сбърканата методика за субсидиите Председателят на БСП коментира и за сбърканата методика за  разпределението на субсидиите на партиите , при която се дават 13.20 лв. за глас, а не 11 лв., за което съобщиха от \"Шоуто на Слави. \"Методиката е написана некадърно, ето я отговорността на управлението. Продължаващ монопол да печелят за сметка на народа. Не би ми минало през ум, че има нарушение на Закона за бюджета. Ако за секунда съм допуснала подобно нещо, щях да алармирам първа. Не знам колко пари ще трябва да върнем\", поясни тя. В отговор на въпрос с какво се е издържала месеците, в които не е била в парламента заради решението на парламентарната група, тя отговори \"от спестявания\", като дори отбеляза, че не е взела от касата на Народното събрание полагащата й се по закон 1/3 от заплатата. БСП се връща в парламента След повече от  три месеца отсъствие депутатите от \"БСП за България\" се връщат на работа в парламента  днес. Социалистите спряха да участват в работата на Народното събрание в средата на февруари с мотив, че искат отмяна на приети дни по-рано промени в изборното законодателство.", "date": "2019.05.30", "title": "Корнелия Нинова: За три години не успяхме да докажем, че сме различни от статуквото"}
{"url": "https://www.dnevnik.bg/sport/2019/05/30/3913470_fotogaleriia_emociite_na_grigor_dimitrov_v/", "text": "\"Емоция, която казва повече от хиляди думи\", така коментаторите на двубоя на Григор Димитров и Марин Чилич реагираха след победата на българина. Бившият №3 в света премина втория кръг на \"Ролан Гарос\" след петсетово изпитание срещу хърватина, но спечели след 6:7 (3), 6:4, 4:6, 7:6 (2), 6:3 и 4.30 часа игра.", "date": "2019.05.30", "title": "Фотогалерия: Емоциите на Григор Димитров в драматичния сблъсък с Чилич"}
{"url": "https://www.dnevnik.bg/politika/2019/05/30/3913532_peevski_doide_na_rabota_za_vtori_den_i_zagovori_za/", "text": "Мислиме да внесеме проект за свалянето на ДДС-то на хляба, защото това е голям проблем, на 5%, за лекарствата да помислиме и безплатни детски градини... и за книгите. Това каза депутатът от ДПС Делян Пеевски, който днес дойде в Народното събрание за трети път за две години и втори път за два дни. С тези думи Пеевски отговори на журналистически въпрос от вчера за това какви законопроекти ще внесе, но пак не отговори дали ще идва на работа. \"От всички ще търсиме подкрепа\", каза Пеевски. Той добави, че колегите му ще кажат повече и се отправи към стаята на ДПС. \"Не е честно така. Малко ли е за днеска?\", говореше Пеевски на преследващите го журналисти, докато колегите му Йордан Цонев и Хамид Хамид останаха сами. \"Сега да ви попитам, всяка сутрин ли ще бъде така? Мадона да беше да дошла в българския парламента нямаше да тичате толкова\", каза Йордан Цонев, който е зам.-председател на групата на ДПС в парламента. \"Пенсионерите още помнят Мадона\", допълни Хамид Хамид. Сваляне на Данък добавена стойност \"Обмисляме пакет законодателни инициативи свързани с някои промени, например ДДС за хляба, за лекарствата за книгите. Ще проведем обаче срещи с хлебопроизводителите, с бранша на фармацията и т.н. Защото не е еднозначно. Не искаме да бъде популисти\", обясни Йордан Цонев. \"Ние трябва да сме абсолютно сигурни, че цените ще паднат. Може да се получи обратния ефект – те да задържат цените и да им се увеличат печалбите\", предупреди Цонев. Той не уточни какво намаляване на Данък добавена стойност се обмисля, който в момента е 20% за всички стоки без туризма и хазарта. И безплатни детски градини В нашата програма, която предлагаме сега за обсъждане на другите партии, предвиждаме строителство на детски градини и то в много големи размери от бюджета, съобщи Цонев. Според него за целта може да се пренасочи ресурса даван от правителството за саниране. Сега ще обмислим и да е безплатно, за да може майките да започват работа, добави Йордан Цонев. Според него проблема с детските градини е много голям и не бил само в София. Но нямало популизъм Цонев отрече законодателната инициатива на ДПС да е предизборна за местните избори или за евентуални предсрочни парламентарни. Нарочно го правя веднага след изборите за да видите, че не е популистко, каза Цонев.", "date": "2019.05.30", "title": "Пеевски отиде на работа за втори ден и заговори за сваляне на ДДС и безплатни детски градини"}
{"url": "https://www.dnevnik.bg/evropa/2019/05/30/3913485_sofiia_triabva_da_otgovaria_na_5_kriteriia_za_da/", "text": "Европейската комисия представи вчера оценката си за четирите кандидатури за домакинство на Европейската служба по труда.  В надпреварата участват  София, Никозия (Кипър), Рига (Латвия) и Братислава (Словакия). Оценката на еврокомисията бе поискана от Съвета на ЕС, който ще вземе последното решение. Европейската комисия оценява дали кандидатите отговарят на предварително зададените условия, без да прави класация или препоръка. В документа за България се отчита, че досега тя не е домакин на нито една от агенциите на ЕС, предаде БТА. Допълва се, че София е готова да покрие наема за 18 месеца, ако бъде избрана една от трите предложени сгради. Разгледани са битовите условия за служителите и техните семейства, възможностите за пътуване от, до и в София, за образование, за достъп до здравни грижи и до трудовия пазар.  Решението изисква общо съгласие между държавите членки. Критериите за оценка са географски баланс, своевременна наличност на работни помещения, за да може агенцията да започне да функционира, достъпност на мястото, наличие на училища за децата на служителите на агенцията, достъп до пазара на труда, социална сигурност и медицинско обслужване за съпрузите и децата на служителите. Във видеото ( тук ) за кандидатурата на София (на специалния  уебсайт ) се посочва, че тя има хилядолетна история и население от 1.3 милиона души. Градът е представен през погледа на малко момиче, наречено София. Отбелязва се, че столицата става все по-желано място за работа и живот. Изтъква се, че до града се стига лесно - има директни полети от 21 столици на държави членки, а летището е на само 20 минути от центъра на града и може да се стигне директно с метро. Образованието в училище е задължително за децата между пет и 18 години. В София има много международни училища, предоставящи висококачествено образование. Секторът на информационните и комуникационните технологии и аутсорсингът са едни от най-бързорастящите сектори в българската икономика, които генерират 3% от брутния вътрешен продукт. Има много възможности да се намери добра работа в страната. България е сред водещите страни в ЕС по отношение на високоскоростен интернет и безплатен безжичен интернет на обществени места. София има изключително добре развита здравна мрежа, продължава видеото. В града има 57 държавни и частни болници и клиники. Общественият транспорт включва 90 автобусни, 14 трамвайни и девет тролейбусни линии, има и нощен транспорт, както и три линии на метрото. София е един от най-зелените градове в ЕС. София предоставя много модерни сгради на изключително конкурентни цени, както и привлекателни жилищни условия. \"Ние, българите, сме търпеливи хора, които винаги търсят консенсус. Ние сме показали, че можем да водим преговори и да превръщаме инициативите в резултати\", се казва още във видеото, което е най-дълго в сравнение с останалите три. Видеото на Кипър: В него се отбелязва, че Кипър днес е процъфтяваща международна общност, динамичен регионален бизнес център, разширяващ се пазар с привлекателни възможности за работа, качествени образователни институции, първокласно здравеопазване и разнообразни жилищни възможности на достъпни цени. Като видеоматериал за Рига  на сайта на Съвета на ЕС  е представено следното видео: Решението изисква общо съгласие между държавите членки. Критериите за оценка са географски баланс, своевременна наличност на работни помещения, за да може агенцията да започне да функционира, достъпност на мястото, наличие на училища за децата на служителите на агенцията, достъп до пазара на труда, социална сигурност и медицинско обслужване за съпрузите и децата на служителите. Видеото от Братислава: Атрактивно и стратегическо разположение, бърз достъп, Братислава редовно е домакин на конференции и конгреси на ЕС, се изтъква във видео материала, според който Братислава осигурява идеалния баланс между качество и разходи за живот. Очаква се социалните министри от ЕС да приемат последното решение. Предвижда се те да гласуват предложенията на четирите държави на 13 юни на заседание в Люксембург. Целта на Европейския орган по труда (ELA) е да се подобри трансграничното сътрудничество, да се допринесе за гарантирането на справедлива мобилност в ЕС и да се подпомогне координацията на системите за социална сигурност. Очаква се новата структура да заработи до края на 2019 г. Преди време България опита да привлече централата на Европейската агенция по лекарствата, която след решението за Брекзит трябваше да напусне Лондон, но в тази процедура  беше предпочетен Амстердам.", "date": "2019.05.30", "title": "София трябва да отговаря на 5 критерия, за да приеме Европейската служба по труда"}
{"url": "https://www.dnevnik.bg/evropa/2019/05/30/3913547_evroparlamentut_otkazva_zasega_dostup_na_puchdemon/", "text": "Новоизбраният испански евродепутат Карлес Пучдемон не е бил допуснат в Европейския парламент, съобщават тази сутрин медии в Белгия. Отбелязва се, че евродепутатите имат право на временен едномесечен пропуск до първата сесия на европарламента през юли. Когато вчера отишъл да си вземе пропуска от Европейския парламент в Брюксел, Пучдемон преминал проверка за сигурност, но бил догонен от охраната. Пучдемон научил, че не е в списъка на охранителите за гражданите с право на достъп до сградата. Уточнява се, че списъкът се изготвя по данни от държавата, чиито граждани са избрани за евродепутати. Тъй като Испания не е подала името му към администрацията на ЕП, служителите в институцията са преценили да не го допускат до сградата. Медиите поставят въпроса дали избирателите определят евродепутатите, или крайното решение остава на съдебните инстанции. В случая испанското правосъдие, наредило задържането на Пучдемон, ако се върне в Испания, е в състояние да ограничи новите му права на евродепутат. Пучдемон избяга в Белгия през 2017 г. покрай кризата с опита за обявяването на испанската област Каталуня за независима държава. Той е обвинен за подстрекателство към незаконно допитване за отделянето на Каталуня от Испания. Администрацията на европарламента е обяснила, че не би желала да предприема действие, което би било възприето като пренебрежение към испанските закони. Администрацията е преценила, че щетите ще бъдат по-малки, ако на Пучдемон бъде отказан временен достъп до институцията. /БТА", "date": "2019.05.30", "title": "Европарламентът отказва засега достъп на Пучдемон"}
{"url": "https://www.dnevnik.bg/citat_na_deniia/2019/05/30/3913557_citat_na_denia_madona_da_beshe_da_doshla_v_parlamenta/", "text": "Това каза депутатът от ДПС Йордан Цонев в парламента днес, коментирайки реакцията на журналистите при третото появяване на Делян Пеевски в Народното събрание за 3 години и второ за два дни. По-рано в интервю за \"Нова телевизия\" Цонев коментира и  отказа на Пеевски от евродепутатското място , като каза, че решението за това е било \"общо на всички\". \"Според нас ситуацията в страната и изборният резултат предполагат Пеевски да остане в страната\", каза Цонев. \"Пеевски рядко се появява медийно, но иначе често ходи при избирателите и върши много работа. От съображение за сигурност тези му изяви не са публични\", коментира още той. Пеевски е един от най-пазените хора в България, като освен частна той има и държавна охрана. Не е известно защо НСО все още го пази, след като преди години информацията, че е готвено убийството му, се оказа невярна. На въпрос кой има повече влияние в ДПС – Делян Пеевски или Ахмед Доган, Цонев отговори: \"Естествено че Ахмед Доган. Той е икона в ДПС. Поздрави ни за резултата. Каза, че сме си изпълнили целите\".", "date": "2019.05.30", "title": "Цитат на деня: Мадона да беше дошла в парламента, нямаше да тичате толкова"}
{"url": "https://www.dnevnik.bg/biznes/2019/05/30/3913545_firmite_za_puna_poddrujka_triabva_da_slediat_za_probiv/", "text": "Служителите на пътноподдържащите фирми, отговарящи за поддръжката на съответните автомагистрални участъци, извършват ежедневни огледи и когато констатират пробив в мрежите за животни, предприемат незабавни действия за тяхното възстановяване. Това обясни Агенция \"Пътна инфраструктура\" в отговор на въпроси на \"Дневник\". Повод за тях стана разпореждането на премиера Бойко Борисов по време на правителственото заседание в сряда министърът на регионалното развитие и благоустройството Петя Аврамова и министърът на вътрешните работи Младен Маринов да предприемат спешна проверка на загражденията по магистралите. Това се наложи, след като в неделя кон излезе в участък на магистрала \"Тракия\" и в него се блъсна кола. По случая не е изяснено все още дали конят е излязъл през дупка в ограждението, каквато се видя, че има, в репортаж на \"Нова телевизия\" от мястото, или това е станало през пътна връзка, където ограда няма. От подобно разпореждане би имало нужда, ако няма вменени подобни задължения на никоя институция или компанията. От отговора на пътната агенция до \"Дневник\" обаче се разбира, че въпросът е уреден и задължението е на фирмите за пътна поддръжка. Дупките в мрежите най-често се появяват вследствие на действия на недобросъвестни граждани с цел нерегламентирано пресичане, обяснява още пътната агенция. По-късно министърът на регионалното развитие и благоустройство Петя Аврамова съобщи пред журналисти, че вече е започнала проверка на състоянието на оградните съоръжения по магистралите и в понеделник се очаква да са готови резултатите от нея, съобщи БТА. ", "date": "2019.05.30", "title": "Фирмите за пътна поддръжка трябва да следят за пробив в огражденията на магистралите"}
{"url": "https://www.dnevnik.bg/evropa/2019/05/30/3913567_bez_dumata_s_l_kak_shte_se_kazva_grupata_okolo/", "text": "Няма значение какви ще са думите в името. Важното за френския президент Еманюел Макрон е какви да не са. Неговата партия \"Република, напред\" и съюзниците й от Алианса на либералите и демократите за Европа (АЛДЕ) от месеци търсят име за новата си група в Европейския парламент, посочва \"Политико\". За партията на Макрон избягването на думата \"либерал\" е задължително, тъй като тя често носи негативни асоциация във Франция. Повече четете  тук . Сред имената, които в момента се обмислят според запознат с разговорите служител, са \"Да обновим Европа\", \"Европейците\", \"Европа напред\" и нещо, включващо \"Европа\". Новата група по предварителни данни ще има 108 места, с 39 повече от старата АЛДЕ, в голяма степен заради включването на партията на Макрон. Френската делегация е най-голямата. На Макрон му отне известно време официално да се обедини с АЛДЕ, а намирането на ново име също се оказа нелека задача. Но според източник, запознат с разговорите, решението се чака до няколко седмици.", "date": "2019.05.30", "title": "Без думата с \"л\": Как ще се казва групата около партията на Макрон в европарламента"}
{"url": "https://www.dnevnik.bg/bulgaria/2019/05/30/3913571_cvetan_cvetanov_e_podal_ostavka_ot_vsichki_rukovodni/", "text": "Два месеца след началото на скандала с купените от управляващи апартаменти на цени под пазарните и четири дни след европейските избори премиерът Бойко Борисов се раздели с втория човек в управляващата партия и негов дългогодишен близък сътрудник - Цветан Цветанов. Зам.-председателят на ГЕРБ Цветан Цветанов подаде оставка от всички ръководни постове в партията и по този начин излиза от активната политика, след като преди два месеца напусна парламента, където ръководеше парламентарната група на партията и вътрешната комисия. Според съобщение на пресцентъра на управляващите, откъдето официално беше съобщено за оставката, решението си Цветанов е взел след разговор с председателя на ГЕРБ Бойко Борисов и е било прието от него. В съобщението се посочва, че Борисов е благодарил на Цветанов за свършената работа през годините. От партията отказват засега коментари за причините, довели до оставката и препращат към Борисов, който да обяви каквото и когато намери за необходимо. Скандалът с апартаментите избухна на 19 март. Той доведе до оставките на правосъдния министър Цецка Цачева, зам.-спортния министър Ваня Колева и зам.-министъра на икономиката от квотата на \"Обединени патриоти\" Красимир Първанов. Председателят на антикорупционната комисия Пламен Георгиев и неговият заместник Антон Славчев, както и вицепремиерът Красимир Каракачанов също попаднаха сред хората със съмнителни имотни сделки. Беше важно да запазя мълчание по време на кампанията Минути след разпространяването на информацията самият Цветанов коментира оставката в профила си във \"Фейсбук\". \"Искам сърдечно да ви благодаря за тези 13 години съвместна работа в ГЕРБ. Изградихме един функциониращ и работещ политически модел, който винаги се е водил само от обществените интереси\", написа той. Цветанов уточнява, че след разговора си с Борисов е преценил, че по-правилното решение е да подаде оставка. \"Обмислях това решение достатъчно дълго, но го правя днес, защото за мен ГЕРБ е на всички членове и симпатизанти. За мен беше важно да запазя хладнокръвие и мълчание по време на кампанията, защото изборната победа беше общата ни морална удовлетвореност от съвместната ни работа през годините\", допълва той. Цветанов остава член на ГЕРБ Въпреки подадената оставка, Цветанов ще продължи да е редови член на ГЕРБ. Това уточни неговият заместник като председател на парламентарната група на партията Даниела Дариткова пред \"Дневник\". \"Бях в Министерския съвет. От Бойко Борисов разбрах, че след разговор с него Цветан Цветанов подава оставка от всички ръководни постове в партията. Всички останали подробности, оценки и анализи предстои да бъдат направени от председателя на ГЕРБ\", допълни Дариткова. Според източници близки до Борисов причината за оставката на Цветанов не са изборните резултати на партията, които са оценявани като добри, като се има предвид от какви нива на подкрепа започна кампанията за тях. Редица социологически агенции твърдяха, че ГЕРБ са загубили значителна подкрепа заради разразилия се скандал с апартаментите на управляващите. Засега в ГЕРБ отказват да коментират оставката, тъй като очакват самият Борисов да обясни причините. Намекът на Борисов Оставката на Цветанов дойде само два дни след изказването на премиера в Брюксел, че че  предстоят големи трансформации в няколко структури на партията . Преди това той подаде оставка като  председател на парламентарната група на ГЕРБ  и като депутат след публикация за новия му апартамент в столичния квартал \"Изток\", купен от строителната компания \"Артекс\"  на по-ниски от пазарните цени.  Цветанов обаче запази поста си на заместник–председател на ГЕРБ и председател на предизборния щаб за европейските избори. След разразилия се скандал депутат от ГЕРБ коментира пред \"Дневник\", че няма разделение в партията, няма крила на председателя Бойко Борисов и на заместника му Цветан Цветанов,  \"защото ГЕРБ е Бойко Борисов\" . Самият Борисов уточни преди вота, че съдбата на Цветанов зависи от резултата на изборите. Очевидното раздразнение на Борисов от действията на Цветанов проличаха особено ясно в началото на април. Борисов, който дотогава беше пазил сравнителна дистанция по отношение на имотните скандали около Цветанов, реагира остро на изпусната от Цветанов реплика в предаването \"Панорама\" на БНТ. \"Не се чувствам наказан, защото няма кой да ме накаже\", заяви Цветанов. А Борисов реагира мигновено: \"Цветан Цветанов имаше рожден ден днес. Да му е честит! Аз така му го честитих – да го питам как може да каже такова нещо, че няма кой да го накаже. Първо – може да ни накаже Господ, може да ни накажат хората.  Мога да го накажа и аз!\" Въпреки уточнението, че съдбата на Цветанов зависи от резултата на изборите, Борисов пое лично кампанията и в последните две седмици активно обикаляше страната, срещаше се със симпатизанти, хора и почитатели. А социолозите отчетоха увеличение на подкрепата за ГЕРБ вследствие на рейда. Същевременно Цветанов потъна от медийното внимание, пресцентърът на партията не изпрати почти никаква информация за неговите дейности около събирането на подкрепа за евроизборите. А след победата, Борисов обяви: \"Очевидно, че беше силно преувеличена ролята на Цветанов, видяхте - изтеглих го назад, структурите си работят, евродепутатите са ни в пъти, в класи по-добри от тези от другата страна. Те въобще една европейска тема не повдигнаха\". Повече за това четете  тук. Тандемът Цветанов-Борисов Кариерата на Цветанов гравитира основно около развитието на Бойко Борисов, както в МВР, така и впоследствие във властта и в политиката. Името му се появява публично за пръв път през 2001 г., когато става оперативен помощник на Борисов от времето му на главен секретар на МВР. В края на 2005 г., когато Борисов излиза от вътрешното ведомство и впоследствие беше избран за кмет на София, Цветанов го последва и в ръководенето на столицата, където стана заместник-кмет. Малко по-късно, при основаването на партия ГЕРБ, Цветанов на практика оглави формацията, тъй като Борисов като кмет нямаше право да е партиен лидер. Затова той лично посочи Цветанов за председател и същевременно за шеф на предизборния щаб на ГЕРБ. И през годините Цветанов остана първия след Борисов. Дори когато премиерът вече нямаше пречки да оглави и формално ГЕРБ, Цветанов се водеше пръв зам.-председател. Неизменно той оглавяваше предизборинте щабове, правеше изборите, контролираше организациите. А на пресконференциите след изборните победи заставаше винаги плътно до Борисов, разменяха си закачки и скъпи часовници като облози за спечелените избори и постигнатите успехи. В партията се говореше, че без протекцията на Цветанов почти никой не може да застане на избираемо място сред кандидатите за различни избори, както и че е подчинил повечето структури и ги владее и че има хора навсякъде във властта. За никого не беше и изненада, когато през юли 2009 г. Цветанов стана заместник министър-председател и министър на вътрешните работи в първото правителство на Бойко Борисов. Той беше ресорен вицепремиер, отговарящ за сигурността. В следващите си правителства Борисов обаче се лиши от неговото участие във вътрешното министерство, най-вече покрай шумните скандали и дела срещу Цветанов за престъпления по служба и подозрения в незаконни подслушвания. Цветанов обаче стана депутат и неизменен председател на парламентарната група, както и шеф на вътрешната парламентарна комисия. Но след скандалите с имотите на управляващите пътищата на тандема Борисов-Цветанов явно се разделиха.", "date": "2019.05.30", "title": "Цветан Цветанов подаде оставка от всички ръководни постове в ГЕРБ"}
{"url": "https://www.dnevnik.bg/bulgaria/2019/05/30/3913362_i_sled_uvelichenieto_parite_na_akademiiata_na_naukite/", "text": "Въпреки \"извоюваното\" с протести увеличение на държавната субсидия на Българската академия на науките (БАН) с 15 млн. лв. финансирането от централния бюджет не е достатъчно и не са осигурени и \"минимални средства\" за научноизледователска дейност и капиталови разходи. Това се посочва в отчета на академията на науките за 2018 г., който парламентът прие днес със 131 гласа \"за\" и двама \"въздържал се\". След увеличението държавната субсидия на БАН за м.г. е близо 99.5 млн. лв. при 61.9 млн. лв. приходи, в т.ч. и собствени. Разходите на академията са 141.5 млн. лв. Как се разпределят парите в БАН четете  тук . Според председателя на академията акад. Юлиан Ревалски наистина има съществено увеличение на субсидията, но то все още е недостатъчно. В доклада е записано, че финансирането от държавата се изразходва за заплати, осигурителни вноски и стипендии на докторантите. С увеличението на субсидията на БАН министърът на образованието и науката Красимир Вълчев заговори за обвързване на дейността на академията с изпълняване на важни за държавата и обществото задачи. С подобна, макар и оперативна важност е дейността на Националния институт по метеорология и хидрология, който се отдели от академията на 1 януари т.г. В доклада на БАН е посочено, че през 2018 г. академията участва в изработването на 213 експертни становища и консултации в полза на различни министерства и други институции у нас. Председателят на БАН акад. Юлиан Ревалски отправи днес два апела към депутатите - да издигнат науката, научните изследвания и иновациите като приоритет заедно с образованието, а не да ги делят, както и да увеличат стипендиите за докторантите, които са по 500 лв. на месец, макар и вече да има възможност за добавки. От средата на м.г. е в действие финансирана от държавата програма за млади учени и постдокторанти, по която по думите на депутати на академията са отпуснати близо 2 млн. лв. През м.г. в БАН са защитили 110 докторанти. Средната възраст на учените, които са 2700, обаче е висока и до шест години академията ще загуби половината си учени. Задачите на академията на науките за т.г. са да изгради връзки с бизнеса и да задържа и привлича млади учени. Финансирането на научната дейност в БАН е проектно. През м.г. 60% от средствата, отпуснати от фонд \"Научни изследвания\", е за академията. Тя е сключила десет нови договора за грантово финансиране за наука по програма \"Хоризонт 2020\", чиято обща стойност е 2 млн. лв. По програмата БАН има общо 66 проекта (още за програмата четете  тук ). Привлечените средства по други програми са 1.8 млн. лв. В отчета се отбелязва и броят на научните публикации - 3101, голяма част от които са индексирани в световните бази данни. Изобретенията с патент са 48. С обяснението, че не икономиката, а познанието движи света, депутатът от \"Атака\" проф. Станислав Станилов се обяви за увеличение на заплатите на учените, но и съставяне на класификатор на научните области и направления. Колегата му доц. Николай Цонков от БСП поиска да се заздравят връзките държава-наука и наука-бизнес и изрази мнение, че има лицемерие от страна на управляващите, тъй като средствата за научни изследвания всъщност намалявали.", "date": "2019.05.30", "title": "И след увеличението парите на академията на науките пак не стигат"}
{"url": "https://www.dnevnik.bg/biznes/2019/05/30/3913574_na_benzinostanciite_im_ostava_mesec_da_smeniat/", "text": "Наближава крайният срок, в който бензиностанциите трябва да сменят електронните си системи с фискална памет, напомня Националната агенция за приходите. 30 юни е датата, посочена в Наредба Н-18, до която е необходимо търговците на горива да съобразят фискалния си софтуер с изискванията на наредбата. Само няколко месеца по-късно – от 30 септември, всички бензиностанции ще трябва да издават касови бележки, в които е изписан брутният им марж. Освен разликата в покупната и продажната цена търговците на горива са задължени да включат и информация за размера на ДДС и акциза. Наближава краен срок и за онлайн търговците, започнали дейност преди 29 декември 2018 г. До 29 юни те ще трябва да обявят своите електронни магазини, напомнят още от НАП. До момента над 12 хил. вече са декларираните електронни магазини, отчитат от приходната агенция. Подаването на данните става само по електронен път чрез портала за е-услуги на НАП, като е необходим електронен подпис. Изискването важи за физически и юридически лица, които извършват продажби по интернет по занятие, т.е. не засяга гражданите, които инцидентно са продали свои лични вещи, допълват от приходната агенция. Допълнителна информация може да се получи на телефона на Информационния център на НАП 0700 18 700.", "date": "2019.05.30", "title": "На бензиностанциите им остава месец да сменят касовите апарати"}
{"url": "https://www.dnevnik.bg/sport/2019/05/30/3913612_real_madrid_prodava_osem_futbolisti_v_tursene_na_300/", "text": "Реал\" (Мадрид) се нуждае от 300 милиона евро, за да финансира подсилването на отбора си и опита за завръщане в битката за трофеите. Според испанското издание \"Ас\" клубът от Мадрид ще опита да си осигури сумата чрез продажба на осем играчи по време на летния трансферен прозорец. Голяма част от средствата трябва да дойдат от раздяла с Гарет Бейл. В момента уелсецът е оценяван на 70 милиона евро, след като преди шест години беше купен за 101 милиона евро в рекордна сделка. Сред ненужните са още Хамес Родригес и Матео Ковачич, чиито цени са съответно 60 и 50 милиона евро. Родригес играе под наем в \"Байерн\" (Мюнхен), докато Ковачич е преотстъпен на \"Челси\". Останалите ненужни в тима на Зинедин Зидан са Маркос Йоренте, Дани Себайос, Мариано Диас, Борха Майорал и вратарят Кейлор Навас. В последните сезони клубът опитва да продава футболисти за близки суми до тези на входящите трансфери. През миналия сезон \"Реал\" купи играчи за 162 милиона и продаде общо за 133, като голяма част от тях бяха получени след трансфера на Кристиано Роналдо в \"Ювентус\". (виж графиката). \"Реал\" е свързван с привличането на  Еден Азар от \"Челси\" . Белгиецът вече заяви, че почти сигурно напуска настояшия си клуб. Белите имат интерес и към  Килиан Мбапе  от ПСЖ. Неясен е стаутът на капитана на \"Реал\" Серхио Рамос. Той е в конфликт с президента Флорентино Перес, като испанската преса твърди, че защитникът е поискал да бъде продаден. Рамос играе за \"Реал\" от 2005 г. и е пети във вечната ранглиста по мачове.", "date": "2019.05.30", "title": "\"Реал\" (Мадрид) продава осем футболисти в търсене на 300 млн. евро за селекция"}
{"url": "https://www.dnevnik.bg/biznes/2019/05/30/3913649_menidjurite_v_stroitelstvoto_i_turgoviiata_sa/", "text": "През май общият показател на бизнес климата се повишава с 1.3 пункта спрямо предходния месец, което се дължи на подобрената стопанска конюнктура в строителството и търговията на дребно, съобщи Националният статистически институт. В същото време половината от мениджърите в строителството посочват за основен проблем липсата на кадри, а едва след това другите негативни фактори за дейността като конкуренцията и несигурната икономическа среда.  Съставният показател в сектора запазва приблизително нивото си от април. Очакванията на промишлените предприемачи както за бизнес състоянието на предприятията през следващите шест месеца, така и за дейността им през следващите три месеца остават благоприятни. Основните фактори, ограничаващи развитието на бизнеса в сектора, продължават да бъдат несигурната икономическа среда и недостигът на работна сила, като през май се наблюдава намаление на негативното им влияние.  За продажните цени в промишлеността мениджърите предвиждат да останат без промяна през следващите три месеца.  През май съставният показател \"бизнес климат в строителството\" нараства с 6.9 пункта в резултат на по-оптимистичните оценки и очаквания на строителните предприемачи за бизнес състоянието на предприятията. Мненията им за строителната активност през последните три месеца, както и очакванията им за следващите три месеца също се подобряват. Същевременно обаче анкетата отчита увеличение на броя на клиентите със закъснения в плащането. През последния месец се засилва негативното въздействие на фактора \"недостиг на работна сила\", като 51.9% от мениджърите го посочват като основен проблем за дейността си. На второ и трето място остават затрудненията, свързани с несигурната икономическа среда и конкуренцията в бранша. По отношение на продажните цени очакванията на строителните предприемачи са за запазване на тяхното равнище през следващите три месеца.  Съставният показател \"бизнес климат в търговията на дребно\" се увеличава с 2.1 пункта, което се дължи на подобрените оценки и очаквания на търговците на дребно за бизнес състоянието на предприятията. Относно обема на продажбите и поръчките към доставчиците през следващите три месеца обаче очакванията им са по-резервирани. Конкуренцията в бранша продължава да бъде основният фактор, затрудняващ развитието на бизнеса, следвана от несигурната икономическа среда и недостатъчното търсене. Търговците на дребно не предвиждат промяна на продажните цени през следващите три месеца. През май съставният показател \"бизнес климат в сектора на услугите\" се понижава с 2.2 пункта в резултат на неблагоприятните оценки на мениджърите за настоящото бизнес състояние на предприятията. По отношение на търсенето на услуги настоящата тенденция се оценява като леко намалена, докато очакванията за следващите три месеца се подобряват. Най-сериозните проблеми за дейността на предприятията остават конкуренцията в бранша и несигурната икономическа среда, въпреки че през последния месец се отчита намаление на неблагоприятното им влияние. Очакванията на мениджърите относно продажните цени в сектора на услугите са те да запазят своето равнище през следващите три месеца. ", "date": "2019.05.30", "title": "Мениджърите в строителството и търговията са най-доволни от бизнесклимата"}
{"url": "https://www.dnevnik.bg/analizi/2019/05/30/3912992_ostavkata_na_cvetanov_-_kakvi_sa_purvite_reakcii/", "text": "Очевидно беше, че Бойко Борисов даде втори шанс на Цветан Цветанов след \"Апартаментгейт\" да направи някакъв бляскав резултат и там вече да има прошка. Макар че според мен прошката трябва да мине през прокурор, първо. Очевидно, че Цветанов не се справи. Очевидно е, че Бойко Борисов, злоупотребявайки с ресурсите си и с властта на министър-председател, изнесе тази победа на собствения си гръб, обикаляйки страната. Очевидно е дошъл моментът, в който вторият човек в такава авторитарна конструкция трябва да бъде премахнат. Това беше неминуемо, то щеше да стане рано или късно. Поводът просто беше \"Апартаментгейт\" и недобрата работа на Цветанов за изборите. Това е системен проблем в авторитарните системи, каквито Бойко Борисов изгради. Очевидно беше, че цялата власт трябва да се върне в ръцете на Бойко Борисов. ----- Борисов като че ли влезе в един капан, който сам си постави. Той каза, че 26 май ще бъде ден за прошка, което създаде такова впечатление, че едва ли не, ако ГЕРБ спечели, греховете не неговите съпартийци, които преди това бяха отстранени и най-вече на г-н Цветанов, ще бъдат опростени. Това беше грешен ход, може би е било нещо изтървано в хода на кампанията. Борисов го осъзна и беше логично да се премине към по-сериозна раздяла с Цветанов. Иначе обществото би останало с впечатление за известен предизборен театър, стратегия за печелене на гласове\". ----- Какво означава оставката на Цветан Цветанов за ГЕРБ, ще разберем, като видим кой ще го замести, защото това е по-показателното. Ние може много да спекулираме какво е казал Бойко Борисов на Цветанов, дали му е казал, ако има седми мандат, ще останеш, или от местните структури са недоволни от теб. Няма незаменими хора, но е много важно този, който ще го замести, на първо място, какъв профил ще има и като образование, и като политически опит, и като среда, от която идва. Второ, какъв капацитет има, защото всички знаем работохолизма на Цветанов и способността му да помни... И накрая, това не е по-маловажно, а може би е един от най-важните въпроси – в какви отношения ще бъде този нов човек с Борисов. ----- Валят още морални актове (оставки). Так-так-так! Обществената среда обаче си остава все толкова замърсена. Защото подаващите оставки си отиват от разни постове, но си остават с милионите, апартаментите, асансьорите, къщите за гости, луксозните автомобили, със схемите и каналите за влияние. На тяхно място идват други, да си изпробват и те морала, след което ако и когато ги хванат да подадат оставки. И ще бъде така, докато държавните институции не започнат да се ръководят от почтени, знаещи и можещи хора. А за да има такива ръководители, трябва да има почтени, знаещи, можещи и активни граждани, които да ги излъчат и изберат. ----- Корнелия една оставка не може да подаде на спокойствие... Винаги ще изскочи това, което имаме като Цветанов, и ще я засенчи. ----- Милко Балев си отива. -----", "date": "2019.05.30", "title": "Оставката на Цветанов - какви са първите реакции"}
{"url": "https://www.dnevnik.bg/politika/2019/05/30/3913703_edin_mashinen_glas_na_evropeiskite_izbori_struva_56/", "text": "На европейските избори в неделя с машини са гласували 159 338 избиратели, като 153 501 от тях са подкрепили партия, коалиция или независим кандидат, а 5837 са избрали \"Не подкрепям никого\". Това показват обявените в сряда вечерта от Централната избирателна комисия (ЦИК) изборни резултати. Наемът на 3 хиляди машини за вота на 26 май струва 9 млн. лв., а договорът за наемане на машините, чийто изпълнител е \"Сиела Норма\" АД, изтича в началото на юни. Така може да се изчисли, че средно \"цената\" на един машинен глас е 56 лв. и 48 стотинки. В същото време гласувалите с хартиени бюлетини на европейските избори в неделя са 1 936 603 души. Изборната комисия тепърва ще прави подробен анализ на данните, в т.ч. и в кои райони машинното гласуване е предпочитано и от кои избиратели. В неделя възможност за гласуване с машини имаше в 3 хиляди секции в цялата страна - както в големи гладове, така и в села с над 300 избиратели. В чужбина такава опция нямаше. Според последните промени в Изборния кодекс на местните избори през есента възможност за машинно гласуване трябва да има в 6 хиляди секции. Така изборната комисия ще трябва да реши отново дали да наема или да купи машини. По инициатива на ДПС бяха приети текстове, според които на следващи избори (бел. авт. - редовни парламентарни избори през 2021 г.) в страната ще се гласува само с машини, без да има възможност за гласуване с хартиена бюлетина. За машинно гласуване у нас се говори от години, а възможност за такова трябваше да има във всички близо 12 500 секции още на парламентарните избори през 2017 г. Заради кратки срокове ЦИК обаче не успя да осигури машините, а по-късно бе решено да бъде направен пазарен анализ на световната практика. Той бе  изготвен от \"Сова 5\" , а сред констатациите са, че гласуването с такива устройства може да доведе до напрежение в секциите и манипулации на вота (още за рисковете при машинното гласуване четете  тук ).", "date": "2019.05.30", "title": "Един машинен глас на европейските избори \"струва\" 56 лева"}
{"url": "https://www.dnevnik.bg/politika/2019/05/30/3913726_patriotite_ne_sa_iznenadani_ot_ostavkata_na_cvetanov/", "text": "Не ме изненадват действията на Цветан Цветанов, защото очевидно натам се вървеше от началото на сагата с апартаментите, каза заместник-председателят на ВМРО и на групата на \"Обединени патриоти\" Искрен Веселинов. Според Веселинов Борисов иска да скъса с лицата, които по една или друга причина са създали лош имидж на партията. \"Чудесно\", беше първата дума на депутата от БСП Александър Симов. Според него \"има замитане на следите, но няма как да се отстранят мазните отпечатъци от местопрестъплението, дори да накараш Цветан Цветанов да емигрира\". \"Няма как с махането на Цветан Цветанов ГЕРБ да си извоюва така мечтаната прошка, за която халюцинират от нощта на изборите. Оттеглянето на Цветанов, е потвърждение на вина\", добави Симов. Той смята, че изборната победа на ГЕРБ не означава, че хората са забравили и простили. \"Коментарът ни за Цветан Цветанов е същият, както при оставката на Корнелия Нинова - не се месим във вътрешните работи на нито една партия\", каза заместник-председателят на групата на ДПС в парламента Хамид Хамид. \"Всяка политическа партия си има свой устав и свои правила, както и собствен вътрешнопартиен живот. ДПС никога не е коментирала и не се е намесвала във вътрешните работи на нито една партия. Няма да го направи\", добави Хамид.", "date": "2019.05.30", "title": "\"Патриотите\" не са изненадани от оставката на Цветанов, според БСП е потвърждение на вина"}
{"url": "https://www.dnevnik.bg/biznes/2019/05/30/3913714_zavodskite_ceni_produljavat_da_rastat_i_prez_april/", "text": "Производствените цени продължават ръста си и през април. В сравнение със същия месец на предходната година ръстът им е 4.3%, а в сравнение с март повишението е минимално - с 0.4%. На годишна база увеличение на цените е регистрирано при производството и разпределението на електрическа и топлоенергия и газ - с 6.9%, в преработващата промишленост - с 3.5%, и в добивната промишленост - с 3.4%. В преработващата промишленост най-съществен ръст на цените се наблюдава при: производството на основни метали - с 5%, обработката на кожи и производството на изделия от обработени кожи без косъм - с 4.9%, и ремонта и инсталирането на машини и оборудване - с 4.3%. В сравнение с март по-високи цени са регистрирани в добивната промишленост - с 4%, в преработващата промишленост - с 0.5%, а при производството и разпределението на електрическа и топлоенергия и газ се наблюдава спад с 0.3%.  По-съществено увеличение на цените в преработващата промишленост е отчетено при производството на облекло - с 0.5%. По-значителен спад е регистриран при производството на основни метали и при производството на химични продукти - по 1.3%. На годишна база заводските цени на вътрешния пазар растат с 4%, показват данните. Увеличение на цените е регистрирано при производството и разпределението на електрическа и топлоенергия и газ - с 6.2%, в добивната промишленост - с 4%, и в преработващата промишленост - с 2.7%. През април 2019 г. най-значителен ръст на цените в преработващата промишленост спрямо април 2018 г. е отчетен при: ремонта и инсталирането на машини и оборудване - с 6.4%, производството на химични продукти - с 3.6%, и производството на машини и оборудване с общо и специално предназначение - с 3.5%.  В сравнение с март поскъпването е с 0.4%. Повишение на цените се наблюдава в добивната промишленост - с 4.8%, и при производството и разпределението на електрическа и топлоенергия и газ - с 0.4%, а в преработващата промишленост не е отчетена промяна. В преработващата промишленост най-значително е намалението на цените спрямо предходния месец при производството на химични продукти - с 1.7%, и при производството на дървен материал и изделия от него без мебели - с 0.7%. По-съществено покачване на цените е отчетено при: производството на основни метали - с 0.6%, производството на мебели и производството на облекло - по 0.5%. За международния пазар цените растат с повече За година заводските цени за международния пазар нарастват с 4.7% в сравнение със същия месец на 2018 година. В преработващата промишленост цените се покачват с 4.3%. Най-голям ръст на цените е отчетен при: обработката на кожи и производството на изделия от обработени кожи без косъм - с 5.9%, производството на основни метали - с 5.3%, и производството на изделия от други неметални минерални суровини - с 3.8%. В сравнение с март цените растат с 0.4%. В преработващата промишленост повишението е с 0.8%. По-съществено е при: производството на лекарствени вещества и продукти - с 1.0%, производството, некласифицирано другаде - с 0.6%, и производството на облекло - с 0.5%, а най-голямо намаление на цените се наблюдава при: производството на основни метали - с 1.6%, производството на химични продукти - с 0.8%, и производството на напитки - с 0.6%.", "date": "2019.05.30", "title": "Заводските цени продължават да растат и през април"}
{"url": "https://www.dnevnik.bg/sviat/2019/05/30/3913743_lavrov_otnovo_poiska_garancii_ot_es_za_turski_potok_v/", "text": "Сътрудничеството между Русия и България ще се укрепи от газопровода \"Турски поток\", но гаранции от Европейския съюз трябва да покажат, че той няма да последва съдбата на \"Южен поток\". Това каза руският външен министър Сергей Лавров в интервю, публикувано в сп.  \"Международен живот\" . Според агенция  ТАСС  то е дадено за българското издание на списанието. Поводът за интервюто е годишнината от дипломатическите отношения между Русия и България, започнали на 7 юли 1879 г. Проектът \"Турски поток\" дава \"широки възможности\" за съвместни усилия. За газопровода, който ще укрепи енергийната сигурност на България, обаче е нужно да се дадат \"твърди гаранции от страна на Еврокомисията за това, че плановете няма да бъдат провалени с решение на Брюксел\", казва руският първи дипломат. \"По-силно от всички политически сметки\" Лавров споменава посещенията на президента Румен Радев и премиера Бойко Борисов в Русия през май 2018 г. и това на руския министър-председател Дмитрий Медведев през март тази година, като пример за \"политически диалог\". По време на  тези визити  президентът Владимир Путин също поиска \"железни гаранции\" от ЕС, за да може \"Турски поток\" да премине през България. Перспектива създава и решението за възобновяването на строителството на АЕЦ \"Белене\", а Русия има всички необходими технологии и многогодишен опит \"за успешния рестарт да проекта\". Русия \"винаги е оставала до българския народ в ключови, съдбоносни за него времена\", заявява Лавров. Той отпраща към вече изтъквани от руските власти исторически примери, включително Парижката мирна конференция от 1946 г., когато \"София има в лицето на Москва последователен защитник\". Двустранните отношения досега \"успешно са преодолявали\" паденията, следвали възходите, защото \"чувството на симпатии\" между българите и руснаците \"неизменно се оказва по-силно от всички моменти политически сметки\". Проводник на мир Попитан може ли България да стане \"проводник на мир и сътрудничество на Балканите и в Черно море\", Лавров отговаря, че особено днес Черноморският регион се нуждае от разреждане на напрежението и това може да стане само с \"колективни действия\" и отказ от игра с нулевия резултат, както и с \"обединителни фактори\" като икономиката. \"Убеден съм, че България, в това число в рамките на председателството си в Организацията за черноморското икономическо сътрудничество, би могла да даде своя принос в тази работа.\" Лавров има предвид шестмесечното ротационно председателство, което приключва за София в края на другия месец. Той не дава отговор конкретно за Балканите, не ги споменава и в други части на интервюто. Продължава обаче с положителна оценка за българското председателство на ОЧИС. Добавя, че Москва е готова да финансира \"проекти за техническо съдействие в туристическата и културната сфера\" заедно с българските колеги. \"Това може да включва \"ресурси от внесената доброволно от Русия такса в размер на 1 млн. доара в ОЧИС и Черноморската банка за търговия и развитие.\" Вицепреизидент в споменатата банка е бившият транспортен министър Ивайло Московски. ОЧИС, икономическа регионална организация, съществува вече почти 27 г. Създадена по инициатива на Турция, тя е замислена като инструмент за многостранни политически и икономически инициативи, събиращи черноморските страни, Гърция, Сърбия, Албания, Грузия и Азербайджан, наблюдатели са повечето европейски и две африкански (Тунис и Египет) държави, заедно с Израел. Заради различните интереси или дори напрежение между някои от страните (каквото в годините е имало между Русия Украйна, Русия и Грузия, Гърция и Турция и др.) тя често е определяна като организация със с малко съществени постижения. \"Малка, но агресивна група русофоби в ЕС\" Попитан дали как се развиват отношенията на Русия и Европейския съюз и има ли възможност за конструктивен диалог, Лавров признава, че те не преминават през \"най-добрите времена\" и че благополучието и стабилността на общоевропейския дом зависят от \"малка, но крайно агресивна група русофоби в ЕС, чиито действия сега се ръководят от Вашингтон\". Първата стъпка за отмяна на санкциите трябва да дойде от Евросъюза и едва тогава Русия може да премахне своите, така че топката е в полето на европейските колеги, продължава той. В интервюто Лавров пропуска, че България също е сред страните, подкрепящи санкциите, наложени от Европейския съюз и останалите западни страни на Русия след анексирането на Крим през 2014 г. Какво е \"Международен живот\"  Списанието е създадено от Министерствота на външните работи, с това име съществува от 1954 г., но публикацията на ведомството, с която се поставя началото му, е на над 30 г. Днес на сайта на списанието се твърди, че то е \"известно на широк кръг читатели в Русия и в чужбина\". Българско издание не е сред записаните на страницата с чуждоезични версии. Съветът на списанието се оглавява лично от интервюирания министър, Сергей Лавров, според структурата,  описана на сайта . Други кадри на външното министерство също са част от управлението, сред тях - постоянният представител на Русия в ЕС Владимир Чижов. Главният редактор Армен Оганесян, започнал през 1976 г. работа в държавната телевизия на Съветския съюз, работи от 1983 до 1990 г. във Великобритания и Ирландия, през 1987 г. е назначен за кореспондент на Държавната телевизия и радио на СССР в Лондон.", "date": "2019.05.30", "title": "Лавров отново поиска гаранции от ЕС за \"Турски поток\" в интервю, посветено на България"}
{"url": "https://www.dnevnik.bg/photos/2019/05/30/3913589_fotogaleriia_mejduzvezdni_voini_na_ruba_na_galaktikata/", "text": "Чубака се качи в Хилядолетния сокол и фойерверки озариха небето на организираното в сряда откриване на най-новия увеселителен парк на \"Дисни\" в Анахайм, Калифорния, посветен изцяло на Междузвездни войни.", "date": "2019.05.30", "title": "Фотогалерия: \"Междузвездни войни: На ръба на галактиката\" отваря врати"}
{"url": "https://www.dnevnik.bg/sport/2019/05/30/3913546_levski_predstavia_noviia_si_trenyor_petur_hubchev/", "text": "Бившият вече селекционер Петър Хубчев постави предизвикателство към Българския футболен съюз (БФС), като заговори за пречки в развитието пред националния отбор. Думите му дойдоха по време на представянето му като треньор на \"Левски\". Хубчев загатна за проблеми, но отказа да говори в детайли и прехвърли топката към футболния съюз. Той призова повече да не бъде питан по темата и каза, че хората в БФС, които се представят за честни, трябва да говорят, ако решат. \"Официално от БФС казаха, че съм бил раздвоен в един момент и съм споделил това на президента Борислав Михайлов. Това не е истина. Не съм раздвоен. Напротив – бях убеден, че повече не можехме да бъдем полезни в националния отбор. Затова нещо аз уведомих хората, които трябваше да знаят за решението ми. Това не се случи на Великден, а много преди това\", каза Хубчев. \"Темата приключва днес. Бих ви помолил да не я коментираме повече, защото нищо добро няма да излезе от нея. От сърце желая успех на Балъков, както и два пъти повече на момчетата, с които работех\", продължи той. \"Колкото по-малко се говори по тази тема, толкова по-добре\", добави Хубчев. Изпълнителният директор на \"Левски\" Павел Колев каза, че \"е ясно на всички защо се налагаше да отричаме до последно\" за идването на новия треньор. По думите му първите разговори с Хубчев са били преди мачовете на националния отбор в края на март. Той добави, че е работил усилено, за да подкрепи предишния треньор Георги Дерменджиев. Още в края на март се появи информация, че Хубчев напуска националния отбор, за да поеме \"Левски\". Това се случи дни преди мача между България с Косово от европейските квалификации. Новината беше определена като опит за  \"саботаж\" и \"нож в гърба\" . Тогава Павел Колев заяви, че информацията е \"абсолютна спекулация\". Впоследствие  Хубчев подаде молба за раздяла с националния отбор , а  Георги Дерменджиев беше уволнен от поста си в \"Левски\" .", "date": "2019.05.30", "title": "Петър Хубчев хвърли ръкавицата към БФС при представянето си в \"Левски\""}
{"url": "https://www.dnevnik.bg/bulgaria/2019/05/30/3913734_kratki_novini_manolova_ospori_novata_naredba_za/", "text": "Режисьорът, сценарист и продуцент Георги Дюлгеров е в болница, след като е блъснат от кола, докато кара колела. Той е в съзнание, но му предстои операция на тазобедрената става. 75-годишният режисьор е познат с филмите си \"Авантаж\", \"Мера според мера\", \"АкаТамус\", \"Лейди Зи\" и други. Градушка и ураганен вятър нанесоха щети в Трявна Градушка, придружена от бурен вятър, причини щети в Трявна, съобщи радио \"Фокус\" – Велико Търново. Падналият проливен дъжд е причинил локални наводнения. В района на автогарата вятърът е пречупил липа, като дървото е паднало върху паркиран микробус. Прекъснато е електричеството в района на жп линията Горна Оряховица – Кръстец и влаковете са спрени. Министърът на транспорта назначи одит във въздухоплавателната администрация Одиторите ще проверят изпълнението на контролните и регулаторни функции на главната дирекция \"Въздухоплавателна администрация\", свързани с осигуряване на безопасността на гражданското въздухоплаване. Ще бъде изследван и капацитетът за изпълнение на контролната и административнонаказателната дейност, функциите по сертифициране и надзор, както и управлението на работните процеси в администрацията. Министър Желязков е разпоредил на дирекцията и пълен анализ на нормативната уредба, регламентираща безопасността на гражданската авиация, включително и регулацията на т.нар. лека авиация. Резултатите от анализа ще дадат необходимите данни за предприемане на промени, които биха засегнали и Националния план за безопасност в гражданското въздухоплаване, одобрен през ноември 2018 г. Също така е възложена проверка на всички летателни площадки на територията на страната. Манолова оспори новата наредба за такса \"сградна инсталация\" Това стана по време на дискусия, организирана от омбудсмана по темата за разпределението сметките за топлоенергия, съобщава в. \"Сега\". В предложената от енергийното министерство проектонаредба се определят нови правила за плащане на сградната инсталация - предвидени е размерът да се определя от клиентите в рамките на 20% до 40%. Според Манолова новата схема няма да доведе до решаване на проблемите. \"Промените са козметични, а проектът е направен под натиск, промените са козметични, защото до 16 юни се очаква произнасянето на Върховния административен съд (ВАС) именно по повод на действащата Наредба за топлоснабдяването\", заяви тя. Неотдавна тричленен състав на ВАС отмени формулата за сградна инсталация. Решението бе обжалвано от министъра на енергетиката пред петчленен състав на съда, но засега няма окончателно произнасяне.", "date": "2019.05.30", "title": "Кратки новини: Режисьорът Георги Дюлгеров е в болница, след като е блъснат от кола"}
{"url": "https://www.dnevnik.bg/biznes/imoti/2019/05/22/3909974_vsichko_vajno_koeto_triabva_da_znaete_za_logistichen/", "text": "С развитието на потреблението, онлайн търговията и новите възможности за бизнес нараснаха и потребностите от складови пространства, които да обслужват фирмите. Нуждите са чувствителни, търсенето – разнообразно, което води до появата на все повече \"built-to-suit\" проекти (строени за определен клиент по негова мярка) и проекти във все още слабо развития спекулативен сегмент. Това съобщава Forton в наскоро представения си анализ за пазара на складови и производствени имоти от края на миналата година. Големият извод е, че търсенето на индустриални площи в България изпреварва предлагането и през 2018 г. Според агенцията т. нар. спекулативно предлагане (строителство с цел отдаване под наем) се увеличава с 51 763 кв.м през годината благодарение на фаза 1 на индустриален парк Sofia East и частичната реконструкция на бизнес логистичния парк \"Рожен\".  Разположен на територията на община Елин Пелин, логистичният парк East Ring се намира в традиционно промишлена зона, само на 25 минути от центъра на София. Между двете входно-изходни магистрали \"Хемус\" (А2/E79) и \"Тракия\" (А1/Е80) \"Ист Ринг\" се простира на площ от 220 000 кв.м, с капацитет да бъдат застроени 90 000 кв.м складови и промишлени халета. Точно година след като беше положена първата копка на Фаза 3 от проекта \"Логистичен парк Ист Ринг\" - сух склад с разгъната застроена площ 12 800 кв.м, подходяща и за леко производство, очакванията са тя да е напълно завършена до края на 2019 г. Работи се с бързи темпове и се очаква сроковете за завършване да се съкратят – Сграда 5 да е готова през месец юли, а сграда 6 през месец септември 2019 г.  На покривите на двете сгради вече са изпълнени топло- и хидроизолацията. Монтирани са люковете за осветление. Спринклерната система също е завършена. В сграда се профилира основата за полагане на шлайфан бетон. Площадковата инфраструктура е завършена на 90%. В момента активно се строи кантина за хранене за служителите, за които също така е осигурен и безплатен транспорт от метростанция \"Цариградско шосе\" до парка и обратно от ноември миналата година. Със завършването на Фаза 3 паркът ще разполага с разгъната застроена площ от 25 600 кв.м сухи складове. Има потенциал за изграждане на допълнителни 65 000 кв.м промишлени сгради.  Фаза 4 е планирана да стартира 2020 г. Към днешна дата Логистичният парк \"Ист Ринг\" разполага с два напълно построени и функциониращи сухи склада с общо РЗП 12 800 кв.м – Сгради 1 & 2. В края на май 2018 г. започна развитието на фаза 3, която предвижда изграждането на сгради 5 & 6 (12 800 кв.м), които са идентични със сгради 1 & 2 и са подходящи за сухо складиране и/или чисто производство. Складовите площи ще са 11 650 кв.м, а офис площите – 1150 кв.м. В момента Сграда 1 е напълно отдадена, а договорът за Сграда 2 изтича юли тази година. След три години съвместна и успешна работа първият наемател в Сграда 2 – международната логистична компания \"Карго Партнер\", се премества в собствена, чисто нова база в района на летището с обща площ от 16 500 м2, като от тях 2000 м2 са отделени за офиси за повече от 130 служители, а в основното хале ще се съхраняват над 22 000 палета. На нейно място освободените площи се наемат от един от световните лидери в областта на логистиката - специализираната в международен превоз, куриерски услуги и транспорт фирма DHL (1/3) и \"Орбико\" (2/3) - водещ дистрибутор на голям брой качествени и световноизвестни продукти в областта на козметиката, хранителните и нехранителни продукти в България.", "date": "2019.05.30", "title": "Логистичният парк \"Ист Ринг\" продължава да се разраства"}
{"url": "https://www.dnevnik.bg/sviat/2019/05/30/3913590_ungariia_iska_pulen_politicheski_kontrol_vurhu/", "text": "Най-старият и най-голям научен институт в Унгария обвини правителството, че опитва да поеме \"тотален политически контрол\" върху жизненоважна изследователска дейност чрез плановете да създаде нова държавна структура, която да отговаря за финансирането и работата му, предаде \"Ройтерс\". Според сайта Index.hu става въпрос за законодателство, което изготвя правителството и което ще отнеме от Унгарската академия на науките собствената ѝ мрежа от изследователски институции и ще предаде контрола върху сградите и активите им на новия съвет. Решението се счита от критици на премиера Виктор Орбан за поредно посегателство върху академичната свобода, но и върху демокрацията в страната. Кабинетът в Будапеща обаче настоява, че е мотивиран само от желанието да насърчи по-доходоносни и иновативни изследвания. Тази нова институция ще се оглавява от министъра на иновациите и технологиите Ласло Палкович и ще определя кои изследователски области ще получават финансиране. Позицията на министерството му е, че тази система е неефикасна, затова е нужно да се заделят повече средства за \"патентите и изобретенията, които служат на унгарската икономика\". Ако това се случи, ще се стигне до \"тотален правителствен - политически - контрол върху мрежата от изследователски институции\", заяви управляващият съвет на мрежата, финансирана от правителството, но самоуправляваща се в момента. Новите планове на Съвета за национална научна политика са \"потенциална заплаха за академичната свобода и свободата на изследванията\", гарантирани от унгарската конституция, продължава изявлението на съвета. В неделя учени ще излязат на протест, но още не са известни подробности. Европейската комисия обяви по-рано тази седмица, че ще наблюдава събитията в Унгария и държавната изследователска система, и призова властите \"да се въздържат от всякакво решение, ограничаващо научната и академичната свобода\".", "date": "2019.05.30", "title": "Унгария иска \"пълен политически контрол\" върху изследователската дейност, обявиха учени"}
{"url": "https://www.dnevnik.bg/analizi/2019/05/30/3913757_shahmatnata_duska_na_evroizborite/", "text": "Има една особеност на европейските избори: те са национални избори с непредизвестен край. В което е тяхната слабост, но и тяхната сила. Така се задават общи тенденции, които пренареждат статуквото. Обикновено се смята, че това са избори без чак толкова голямо значение. Избори, които всяка една политическа сила би могла да си позволи да изгуби. Без от това да произтече нещо особено драматично. С две изключения – ако залогът не е глобален – на европейско или на национално равнище. В случая – ако не се говореше за \"разглобяването\" на самия ЕС (каквото бе допускането преди тези избори). Или – както бе в българския случай – ако дадена политическа сила не реши да играе на тях \"ва банк\", обвързвайки ги с политическото си бъдеще. Ала има и друга една особеност на европейските избори – тяхната \"некласическа геометрия\". Европейският парламент е особена \"палата на чудесата\"; тя, по замисъла си, уталожва страстите и изпуска парата чрез дълги пледоарии, подтиквайки към национални и партийни компромиси (чрез пазарлъци, на езика на Бойко Борисов) противостоящите си политически семейства, дори при по-сложния пъзел, който имаме днес. Именно това прави европейските избори трудни за осмисляне. И тъкмо тук следва да се търсят обясненията за онова, което се случи (или не се случи) на тези избори в Европа. Защо очакваната вълна на популизма придойде, без обаче да залее Европарламента? Защо вместо това изникна ответната вълна на зелените? И защо (в българския контекст) БСП отнесе такъв шамар от избирателите, вместо да се възползва от разкритията срещу ГЕРБ? Отговорите са в периферията на тенденцията, зададена от тези избори. . На първо място, страха от разпада на самия ЕС. Брекзит обаче се оказа студен душ за брекзитърите и засега никой не е склонен да повтори британското упражнение по самоунижение. На второ място, имаше едно общо усещане за тревожност, витаещо вътре в европейските граници. Различни страхове, дължащи се на различни причини, които трудно могат да се подведат под общ знаменател, повечето от тях последици от предходни кризи. В момента обаче европейската икономика върви по-скоро добре, макар някои социални симптоми от кризата през 2008 г. все още да са с дълготраен ефект (справка – \"Жълтите жилетки\" във Франция или икономическата ситуация в Италия, извадили на предни позиции Лигата на Матео Салвини или движението \"5 звезди\"). Що се отнася до миграционната вълна от 2015–2016 г. тя също е в отлив, мигрантите все по-рядко попадат във водещите новини на информационните канали. Не е ли тук обяснението защо политиката на тези страхове не даде очакваните плодове и защо популистките партии не постигнаха очакваните резултати? И обратното, други едни страхове – свързани с климатичните промени – предизвикаха смайващата \"зелена вълна\" в Европа. На Запад, но не и на Изток, където евроскептиците, както е и в България, са \"климатоскептици\". Ала \"Европа на страховете\" е много особено пространство, където фучат най-противоречиви ветрове. Без непременно да се засичат.  Лигата на Матео Салвини е пример за реакцията на богатия италиански север срещу бедния юг, където пък се корени силата на движението \"5 звезди\". И това няма как в един момент да не доведе до взрив. И обратното – има ли нещо, което реално да свързва \"истинските\" (и твърде богати) финландски или датски националисти с бедните избиратели на румънската крайнодясна \"Нова десница\"? Или пък брекзитърите на Найджъл Фараж с гласувалите за неясно какво представляващия Андрей Слабаков? Почти нищо. И тук стигаме до националната (или партийна) употреба на европейските избори, където българският случай е съвсем специфичен. Макар и – ако се замислим – напълно вписващ се в цялостната тенденция. Преди малко споменах \"Европа на страховете\". Човек и без да е психиатър или социален психолог, си дава сметка, че обществото не може да пребивава дълго време в ситуация на нарастваща тревожност. И че най-накрая, за да си гарантира спокойствието (или стабилността), решава да отстрани дразнителя.  Доктрината \"Нинова\" предполагаше (в съответствие с тактиката на ленинизма) прерастване на европейските избори в национални. И не отчиташе никакви други специфики на тези избори. Тоест целта бе завземането на властта тук и веднага, с всички възможни средства: чрез създаване на \"революционна ситуация\"; чрез напускането на парламента, което би трябвало да доведе до неговото разпускане; чрез речи за предстоящо възмездие над враговете и чрез нескритата подкрепа на президентската институция, доколкото президентът Радев видимо даде рамо на Нинова. . Ала всяко нещо с мярата си. Корнелия Нинова и Елена Йончева подеха такава кампания \"на живот и смърт\", която стресна мнозина, облъхвайки българското общество с позабравената деветосептемврийска реторика на Цола Драгойчева. И се оказа, че асансьорът в спорно придобитото жилище на Цветан Цветанов не е достатъчно мощен, за да послужи на Нинова като социален асансьор към лелеяната власт. Така БСП си отряза пътя към електоралната периферия. Резултатите от изборите оголиха горчивата истина за техния таван от 400 000 гласа – на носталгичния и възрастен електорат, който инстинктивно гласува в червено, ведно с децата си. Става дума за \"червена каста\", предаваща се по наследство, която отказва да влезе в какъвто и да е диалог с настоящето. Може Андрей Райчев да е прав и това да превръща БСП в партия, уникална за Източна Европа. Може и така да е. Но това, което се вижда и с просто око, е, че има социокултурна пропаст между тази партия и всякакви възможни избиратели с лява или социална чувствителност. Което е проблем за БСП и е проблем за България, доколкото така \"популизмът на бедните\" по особено циничен начин съседства с \"популизма на богатите\". И е напълно обяснимо защо българските избиратели не възприеха антикорупционната реторика от устата на Корнелия Нинова или Елена Йончева, както не биха я приели нито от Кирил Добрев, нито от Георги Гергов. . Иначе се върви от \"подобното\" към \"същото\". А избирателите отдавна прегоряха за подобен род упражнения. Затова и в ГЕРБ е добре да разберат, че те спечелиха, просто защото не бяха наказани на тези избори. А не бяха наказани, защото немалко хора, които на няколко пъти обръщат хода на изборите в България, този път се въздържаха, тъй като не виждат алтернатива на статуквото. Ала така е днес. На местните избори, а и след тях може да е по-различно. Над което трябва сериозно да се замисли и \"Демократична България\", която извлече безспорна победа от създалата се ситуация. И спечели – \"с малко, но не завинаги\", благодарение на гласовете на българите в чужбина. В което има сериозен потенциал за алтернатива на статуквото, при условие, че се загърбят старите разногласия, типични за \"демократичната десница\", ако се потърсят нови и непредставени избиратели. Всеки следващи избори са с непредизвестен край.", "date": "2019.05.30", "title": "Шахматната дъска на евроизборите"}
{"url": "https://www.dnevnik.bg/kultura/2019/05/30/3913651_zashto_znaem_tolkova_malko_za_bulgarskite_modernizum_i/", "text": "Почти 100 неизвестни произведения на български автори със значителен принос в областта на изкуството представя изложбата \"Модернизъм и авангард. Българската перспектива\", която ще бъде открита  . Те обхващат предимно периода между двете световни войни и са събрани в последните пет години от колекционера Николай Неделчев, съобщават от галерията.  Чрез показването на непознати произведения и слабо известни имена изложбата поставя въпроса, че в българската история на изкуството все още има големи бели петна, които трябва да бъдат запълнени и изследвани. Големият брой на изложените творби и тяхното качество говорят, че това не може да е резултат от случайност. Това дава възможност за преосмисляне на миналото и разбирането му по нов начин. Изложбата поставя под съмнение начина, по който се възприема българското изкуство след Освобождението. А откриването на непознати произведения показва, че написването на историята на изкуството е в процес и всичко, което се знае до този момент, подлежи на ревизия. Изложбата се занимава с това какъв е характерът на българския модернизъм, каква е съдбата на художниците, къде са техните произведения и защо те не са включени в експозициите на музеите и галериите. И тъй като развитието на модернизма засяга цялостното развитие на изкуството в България, това са въпроси, които са важни не само за историята на изкуството. Тези произведения хвърлят светлина върху разпространяването на авангардните движения в страната, както и за чуждите влияния върху българските художници. За Николай Неделчев събирането на тази колекция е кауза, която ще помогне за по-доброто разбиране на процесите в българското изкуство от началото на ХХ век до днес. Изложбата може да бъде разгледана  В нея са включени произведения на художниците: Иван Абрашев, Николай Абрашев, Анна Балсамаджева, Никола Благоев, Иван Бояджиев, Николай Дюлгеров, Борис Елисеев, Александър Жендов, Христо Каварналиев, Мирчо Качулев, Кирил Кръстев, Крум Кюлявков, Ламар, Кирил Маричков, Макс Мецгер, Гео Милев, Иван Милев, Иван Ненов, Жорж Папазов, Иван Пенков, Георги Попов – Джон, Боян Райнов, Николай Райнов, Стоян Райнов, Анна-Люля Симидова-Праун, Сирак Скитник, Харалампи Тачев, Дечко Узунов, Мара Учкунова-Аубьок.", "date": "2019.05.30", "title": "Защо знаем толкова малко за българския модернизъм, пита нова изложба"}
{"url": "https://www.dnevnik.bg/biznes/2019/05/30/3913747_italianec_se_okaza_sobstvenik_na_vitosha_ski/", "text": "Собственикът на \"Витоша ски\" е Ерик Гумерер, съосновател и изпълнителен директор на италианската  TechnoAlpin , която е водещ производител на оръдия за изкуствен сняг в света. Това се разбира от декларация по Закона за мерките срещу изпирането на пари, подадена по партидата на \"Витоша ски\" в Търговския регистър, съобщава  \"Капитал\" . Изданието посочва, че контролът над двете компании от години неформално се свързва с председателя на Българската федерация по ски Цеко Минев, който е единият от двамата големи акционери в Първа инвестиционна банка. През годините банката е основен кредитор и на това и на дружеството \"Юлен\" - концесионер на ски зоната в Банско, на което неотдавна известният скиор Марк Жирардели обяви, че е мажоритарен собственик. Според отчета на \"Витоша ски\" към края на 2017 г. задълженията му към банката са 16 млн. лв. Кметът на Банско може да бъде видян на снимка с неизвестния в България Гумерер при гостуването в Южен Тирол, където се срещнал с водещи компании, работещи в сферата на туризма и зимните спортове в района на Доломитите, сред които и TechnoAlpin. Компанията е доставчик на ски оръдия не само за \"Юлен\", но и за други зимни курорти в страната. През годините TechnoAlpin е била и сред спонсорите на ски купата в Банско. ", "date": "2019.05.30", "title": "Италианец се оказа собственик на \"Витоша ски\""}
{"url": "https://www.dnevnik.bg/ot_vas/novini_ot_vas/2019/05/30/3913410_zabravenite_avtomobili/", "text": "Забравен автомобил под иглолистно дърво.", "date": "2019.05.30", "title": "Забравените автомобили"}
{"url": "https://www.dnevnik.bg/evropa/2019/05/30/3913862_ungariia_prekusna_sudebna_reforma_subudila_opaseniia_v/", "text": "Унгария неочаквано обяви отлагане за неопределено време на новата система от административни съдилища, отстъпвайки от реформата, която събуди опасения за независимостта на съдебната система, предаде \"Ройтерс\". Промените в унгарското правосъдие, предложени от управляващата националистка партия \"Фидес\", бяха в основата на конфронтацията с Европейския съюз, според който някои от реформите на премиера Виктор Орбан заплашват демокрацията и върховенството на закона. Миналата година Унгария прие закон за създаване на съдилища под прекия надзор на правосъдния министър, което според критици може да доведе до политическа намеса в съдебните въпроси. По-рано тази година Унгария вече промени някои аспекти на реформата, критикувана от Венецианската комисия, група европейски експерти по конституционно право. \"Правителството ще инициира замразяване за неопределено време на старта на системата на административните съдилища. Ние вярваме, че законодателството спазва европейските стандарти и изискванията за върховенството на закона. Въпреки това системата от административни съдилища бе обект на дебати в Европа, които неоснователно поставиха под въпрос независимостта на съдебната система\", каза началникът на кабинета на премиера Гергей Гуяш. Административните съдилища трябваше да се занимават с дела по въпроси като данъци и избори. Правителството заяви, че те ще бъдат ръководени от независими съдии, които ще могат по-ефективно да работят по случаите. Политическа фрагментация \"Фидес\" спечели изборите за Европейски парламент. В момента нейното членство в Европейската народна партия е замразено заради проблеми с върховенството на закона, свободата на медиите и правата на малцинствата. Гуяш посочи, че няма връзка между членството на \"Фидес\" в ЕНП и прекъсването на реформата, което той определи като \"мярка в последната минута\", която е дошла малко преди назначаването на съдии за новите съдилища. \"Това трябва да подобри унгарската позиция в ЕС\", посочи Гуяш. По думите му Унгария смята критиките срещу реформата за неоснователни, но трябва да е внимателна към тях и да предотврати евентуално предизвикателство срещу новата система от Европейската комисия. Гуяш изтъкна правните действия на Брюксел срещу полските реформи, засягащи съдии, като каза, че обвиненията на Еврокомисията в областта на съдебната независимост са \"твърде опасни\". Той отбеляза, че Унгария може да се откаже изцяло от новите съдилища, ако не успее да успокои опасенията за предложените промени.", "date": "2019.05.30", "title": "Унгария прекъсна съдебна реформа, събудила опасения в ЕС"}
{"url": "https://www.dnevnik.bg/evropa/2019/05/30/3913892_partiiata_na_orban_ne_smiata_da_raboti_s_krainodesnite/", "text": "Партията на унгарския премиер Виктор Орбан \"Фидес\" не вижда голям шанс да работи с крайнодясната група на италианския вицепремиер Матео Салвини в Европейския парламент, каза началникът на кабинета на Орбан, цитиран от \"Ройтерс\". \"Ние уважаваме италианския вицепремиер и италианското правителство и  резултата , който превърна \"Северна лига\" в най-силната партия след изборите за Европейски парламент\", заяви Гергей Гуяш по време на пресконференция. \"Въпреки това не виждам голям шанс за сътрудничество на партийно ниво или в обща парламентарна група\", допълни той. По-рано  Салвини изрази надежда , че неговият нов крайнодесен алианс ще обедини повечето политически формации с подобна ориентация в Европейския парламент. \"Целта ни е да имаме група с поне 100 парламентаристи и с амбицията за постигане на 150\", каза  Салвини  на пресконференция в Милано, показвайки, че разчита победилата на европейските избори във Великобритания Партия на Брекзит и испанската \"Вокс\" да се включат. Той също така посочи унгарската партия \"Фидес\" и полската \"Право и справедливост\" като възможни европейски съюзници наред с потвърдени партии от Франция и Германия. В друг жест, изглежда целящ да успокои традиционните й европейски съюзници,  \"Фидес\" обяви  прекъсване за неопределено време на новата система от административни съдилища, отстъпвайки от реформата, която събуди опасения за независимостта на съдебната система.", "date": "2019.05.30", "title": "Партията на Орбан не смята да работи с крайнодесните на Салвини в Европарламента"}
{"url": "https://www.dnevnik.bg/sviat/2019/05/30/3913894_kitai_shte_spre_da_kupuva_amerikanska_soia_sled_kato/", "text": "Китай е решил да спре покупките на нови партиди соя от САЩ на фона на търговските противоречия между двете страни. Това съобщи днес агенция \"Блумбърг\". По данни на източниците държавните закупчици на Китай, който е най-големият световен вносител на соя, не получават нови поръчки да купуват американска соя и не очакват това скоро да се случи заради липсата на съгласувана позиция в търговските преговори. Посочва се, че китайските власти обаче не планират да отменят вече подадените поръчки.  Според информация на \"Блумбърг\" от декември миналата година Китай е купил от САЩ около 13 млн. тона соя. През февруари американският министър на земеделието Сони Пърдю заяви, че Пекин скоро ще купи още 10 млн. тона. Сега обаче подаването на нови поръчки е спряно. По данни на американското министерство на земеделието Китай ще приеме още около 7 млн. тона, които вече са поръчани.  В същото време американското министерство на търговията реши, че китайските матраци и бирени кегове от неръждаема стомана се предлагат на американския пазар на цени под справедливите и ще им бъдат наложени предварителни антидъмпингови мита, съобщи агенция \"Ройтерс\".  Германски и мексикански стоманени кегове също са обект на новите мита, уточни снощи ведомството. Американското правителство налага мита до 79.7 процента върху китайските кегове и до 1731 процента на матраците. Големите американски компании за матраци и за кегове поискаха да бъдат защитени от мярката. Митата на германските кегове са 8.6 процента, а за мексиканските - 18.5 процента. През 2017 година вносът на стоманени кегове за многократна употреба от Китай, Германия и Мексико на американския пазар е възлизал на съответно на 18.1 млн. долара, 11.8 млн. долара и 5.7 млн. долара, уточни министерството. /БТА-", "date": "2019.05.30", "title": "Китай ще спре да купува американска соя, след като САЩ наложиха нови мита"}
{"url": "https://www.dnevnik.bg/sviat/2019/05/30/3913971_za_pruv_put_jena_e_predlojena_za_kancler_na_avstriia/", "text": "Бригите Бирлайн - председател на Конституционния съд, е предложена от президента Александер ван дер Белен за ръководител на австрийското правителство. Ако тя бъде одобрена от парламента, страната за пръв път ще има жена за канцлер. Промяната се наложи, след като тази седмица за пръв път от края на Втората световна война насам парламентът във Виена отстрани канцлера и цялото правителство с вот на недоверие. Преди седмица канцлерът Себастиан Курц и Ван дер Белен се споразумяха за предсрочни избори в началото на септември. Днес президентът заяви, че в правителството, което ще ръководи страната до есента, министрите би трябвало да са експерти от администрацията. Виенчанката Бирлайн бе главен прокурор от 1990 до 2002 г., от 2003 г. е член на Конституционния съд, а от 2018 г. е и негов председател. Идеята за конституционен съдия - но бивш, а не действащ - да стане канцлер, е на опозиционната социалдемократическа партия. Кабинетът ще трябва да осигури нормална работа на администрацията и провеждане на избори, но едва ли ще предприеме някакви действия с дългосрочни последици. В политически план е вероятно първите месеци да са спокойни, тъй като започва лятото, което обикновено е спокоен сезон. Политическата аритметика показва, че не е изключено след септемврийските извънредни избори в Австрия да дойде на власт коалиция между социалдемократите, зелените и либералната партия \"Неос\". Това би променило курса към защита на социалната държава и смекчаване на политиката по въпросите на миграцията. Но в следващите седмици може да се променят настроенията на избирателите, а и в Австрия сглобяването на коалиция обикновено е продължителен процес, който може да отнеме месеци.", "date": "2019.05.30", "title": "За пръв път жена е предложена за канцлер на Австрия"}
{"url": "https://www.dnevnik.bg/politika/2019/05/30/3913966_kakvo_sledva_v_gerb_sled_ostavkata_na_cvetanov_kongres/", "text": "Нов конгрес за избор на заместник-председател на мястото на Цветан Цветанов и почистване в структурите. Това очакват да се случи в партията депутатите от ГЕРБ, след като днес заместник-председателят и председател на предизборния щаб Цветан Цветанов  подаде оставката си и тя бе приета  от председателя на партията Бойко Борисов. Според устава на ГЕРБ председателят и тримата заместник-председатели на ГЕРБ се избират от Националното събрание за 4 години едновременно с останалите членове на Изпълнителната комисия. Последният конгрес (Национално събрание) на ГЕРБ беше през ноември 2017 г. Изпълнителната комисия избира председател на предизборния щаб. Кой ще ръководи щаба е решение, което трябва да бъде взето бързо, тъй като през октомври предстоят местни избори. Разбира се, Борисов може да реши да остави комисията и в този й вид и да свика конгрес по-късно. За нов заместник-председател се споменава името на вицепремиера Томислав Дончев, но според няколко депутати Борисов няма да го предпочете, а ще заложи на \"млад човек\". Който и да бъде председател на предизборния щаб, в ГЕРБ не вярват, че ще може да бъде толкова работоспособен като Цветанов. Чистка в местните структури ще има съвсем скоро, за да може да остане време за подготовка за изборите, смятат депутати от ГЕРБ. Заявка за това даде и премиерът Бойко Борисов преди два дни, когато в Брюксел обяви е, че някои местни структури на партията ще бъдат разформировани, а в други ще  \"чистя всичко до корен\" . Назова конкретно структурите в Добрич и Плевен. В двата града ГЕРБ печели по-малко гласове на изборите от БСП и губи хиляди гласове, сравнено с предишни избори. Областният координатор в Добрич е Пламен Манушев, който е един от активните депутати на партията. Начело в Плевен е друг депутат - Владислав Николов. Източниците на \"Дневник\" очакват да има чистка в структурите, които са били \"на Цветан Цветанов\". Като такива са сочени Благоевград и Велико Търново. Но не само в тях. Въпреки че премиерът Бойко Борисов разпореди да  \"няма номерца с преференциите\" , в деня, в който беше подписано предизборно споразумение със СДС, такива игри е имало. От изборните данни се вижда, че кандидатите за евродепутати на ГЕРБ Лиляна Павлова и Емил Радев имат подозрително голям брой преференции, концентрирани в няколко района. Павлова не успя да изпревари кандидата на СДС Александър Йорданов, който беше на 6-о място в листата, за малко. Тя събира 4.5% преференции от подадените за ГЕРБ гласове при необходими й 5%, за да пренареди листата. Голяма част от преференциите за Павлова идват от област Благоевград. Ако беше успяла, Йорданов нямаше да е евродепутат. За Йорданов също има концентрация на преференции в едни и същи секции. Това е нямало как да стане без знанието на Цветанов.", "date": "2019.05.30", "title": "Какво следва в ГЕРБ след оставката на Цветанов"}
{"url": "https://www.dnevnik.bg/sport/2019/05/30/3913957_fotogaleriia_kude_vidiahte_prazni_mesta_ili_kakvo/", "text": "Изцяло английски дуел, пет гола и... много незаети места. Това донесе финалът в Лига Европа в Баку, в който  .", "date": "2019.05.30", "title": "Фотогалерия: Къде видяхте празни места, или какво показа странният финал в Баку"}
{"url": "https://www.dnevnik.bg/sport/2019/05/30/3913935_prihodite_na_top_5_purvenstva_v_evropa_nadhvurliha_15/", "text": "Приходите на петте големи футболни първенства в Европа са достигнали нова рекордна стойност, отбелязва годишният доклад на \"Делойт\". През сезон 2017-18 те са генерирали рекордни приходи от 15.6 милиарда евро (17.4 милиарда долара). За пръв път приходите на Висшата лига, Бундеслигата, Ла Лига, Серия А и Лига 1 минават границата от 15 милиарда евро. Увеличението е с шест процента, след като през сезон 2016-17 постъпленията бяха на стойност 14.7 милиарда. \"Делойт\" оценява целия европейски футболен пазар на 28.4 млрд. евро. Ръстът е с 2.9 милиарда. Очаквано, още веднъж Висшата лига е пазарът, който генерира рекордни приходи. Те са 5.4 милиарда евро, което е с 332 млн. евро повече. До голяма степен това се дължи на присъствието на пет отбора от Англия в Шампионската лига. Всеки от тях успя да премине груповата фаза и да спечели допълнително 79 милиона евро. Клубовете от Висшата лига се радват и на увеличение на приходите по време на мачове и търговските приходи, които са съответно 8 и 12%. Средният приход на всеки клуб възлиза на 272 милиона евро. \"Висшата лига си гарантира още по-добро финансово бъдеще, след като бяха подписани договорите за телевизионни права за следващите три години\", пише още \"Делойт\". При останалите първенства Бундеслигата изпреварва Ла Лига за второто място в класацията. Приходите на германския шампионат са 3.1 милиарда, докато на испанското първенство – 3 милиарда. При другите две първенства - Серия А и Лига 1, сумите са съответно 2.2 милиарда и 1.1 млрд. \"Европейският футбол е в най-силната си финансова позиция, която сме виждали някога. Това отразява стремежа на водещите клубове да генерират все по-големи приходи за финансиране на успехите на терена.\"", "date": "2019.05.30", "title": "Бумът на европейския клубен футбол: какво показва докладът на \"Делойт\""}
{"url": "https://www.dnevnik.bg/zelen/2019/05/30/3914006_vurhovniiat_sud_otmeni_naredbata_po_koiato_carevo/", "text": "Върховният административен съд е отменил спорната  Наредба за опазване на обществения ред и околната среда на територията на Община Царево , съобщи днес Дончо Бораджиев, член на сдружение \"Да запазим Корал\". Нормативният акт изискваше от желаещите да къмпингуват на плажа за природсъобразен туризъм \"Корал\" да имат разрешение от архитекта на общината, нотариално заверена декларация от собственика на земята и да предупредят общината 7 дни преди разполагането на палатки и каравани. Пред \"Дневник\" Бораджиев разказа, че разбрал за отмяната на наредбата днес, когато се явил в Бургаския административен съд като адвокат на заседание по делото за наложена през през 2017 г. глоба на музиканта Васил Гюров, който е и активист на \"Да запазим Корал\" и беше кандидат за евродепутат на \"Зелено движение\". Тогава научил, че делото е прекратено, тъй като спорната наредба вече е окончателно отменена с  решение на Върховния административен съд (ВАС) от 11 април 2019 г . Мотивите на съда Наредбата на община Царево е отхвърлена на две инстанции - първо от Бургаския административен съд, а след това и от ВАС. Както бургаският, така и Върховният съд отменят наредбата поради факта, че тя е изменяна, без да се спазват законовите изисквания на Закона за нормативните актове (ЗНА) - публикуване на промените онлайн за запознаване на гражданите и даване на възможност за дискусии и предложения по промените в наредбата. В допълнените на мотивите на Бургаския административен съд ВАС посочва, че липсват и доказателства за анализ на финансовата обосновка на актуализираните глоби, налагани по силата на наредбата. Дончо Бораджиев разясни за \"Дневник\", че наредбата е отменена в цялост по формални причини. Той уточни, че сдружението \"Да запазим Корал\", на което е член, обаче има и съдържателни и правни проблеми в прилагането на такава наредба, по която бяха правени \"хайки\" за палаткуващи до плажовете Корал, Арапя, Делфин и други в същата община. На първо място, къмпингуващите се натоварват от неизпълними условия - например осигуряване на административни документи (разрешение от общински архитект, нотариално заверяване на декларации) и присъствие в община Царево най-малкото седмици преди периода на планираната почивка. По-важно, според адвокат Бораджиев, е, че наредбата на община Царево противоречи на Закона за ограничаване на административните регулиране и административния контрол върху стопанската дейност. Този закон изисква административните органи и органите на местното самоуправление да не се намесват във вътрешни отношения между частни лица и да не налагат ограничения и тежести, които не са необходими за постигане на целите на закона - т.е. община Царево не може да налага задължителна декларация на собственика на земя, за да покани някого да къмпингува в неговия имот. Могат ли да се възстановят глобите Адвокатът коментира, че след окончателното отменяне на наредбата всички, които са били неправомерно глобени от община Царево, могат да изискат глобите да им бъдат възстановени, както и общината да им плати съдебни разноски. Тази възможност се регламентира от Закона за отговорност на държавата и общините за вреди, смята той. Противоположно е тълкуванието на председателя на общинския съвет на община Царево Даниел Скулиев. \"Няма законова възможност тези глоби да се претендират\", заяви той пред БНР. В отговор на въпрос Скулиев уточнява, че не е могъл да открие доказателства за обществено обсъждане на наредбата, защото това се е случило през 2008 г., когато той не е бил на този пост: Новият сезон - нова наредба В интервюто си за държавното радио шефът на общинския съвет в Царево дава да се разбере, че общината ще направи всичко възможно преди началото на активния летен сезон да приеме нова наредба, с която ограниченията за къмпингуване да се запазят: \"Своевременно сме взели необходимите мерки, тъй като на предстоящата сесия ще бъде разгледа и евентуално гласувана нова Наредба за опазване на общестевния ред. Всеки, които желае, може да се запознае с нейното съдържание, тъй като от началото на месец май тя е качена на сайта на общината\". Хронологията Оспорваната наредба е от 2008 г., като през годините е изменяна многократно, а за последно - през 2015 г. През 2016-2017 г. община Царево започна да прилага разпоредбите ѝ изключително срещу къмпингуващите на единия от трите плажа в България със статут \"за природосъобразен туризъм\". През лятото на 2017 г. бе съставен акт за нерегламентирано къмпингуване и на Васил Гюров заради липса на изискваното от наредбата съгласуване на разположената каравана с главния архитект на община Царево.  На 9 ноември музикантът и природозащитник обжалва съставения акт. Жалбата на Гюров е отхвърлена и през май 2018 г. и Районният съд в Царево му налага глоба от 300 лв. за нарушаване на наредбата. След това определяне на глобата сдружение \"Да запазим Корал\" подава сигнал до бургаската прокуратура срещу регламентите на наредбата. Прокуратурата отказва обаче да предостави на адвокат Дончо Бораджиев от сдружението информация как и дали е действала по сигнала. Затова през март 2019 г. адвокат Бораджиев подава и лична жалба до Бургаския административен съд с искане за отменяна на наредбата. Днес, при явяването си на делото по личната си жалба, той разбира, че Бургаската прокуратура не е оставила сигнала на сдружението без резултат и е завела дело. По него Бургаският административен съд е отменил Наредбата за опазване на обществения ред и околната среда на територията на община Царево още  на 9 ноември 2018 г ., след това община Царево е обжалвала. В крайна сметка на 11 април ВАС  окончателно е потвърдил , че наредбата е незаконна.", "date": "2019.05.30", "title": "Върховният съд отмени наредбата, по която Царево глобяваше къмпингуващите на \"Корал\" и други плажове"}
{"url": "https://www.dnevnik.bg/politika/2019/05/30/3914020_evroizborite_pokazaha_nesposobnostta_na_bsp_da_e/", "text": "Европейските избори показаха видимата неспособност на БСП да е алтернатива на управляващите, независимо от тежките корупционни скандали в ГЕРБ и липсата на Цветанов, каза днес по Би Ти Ви избраният за евродепутат от \"Демократична България\" Радан Кънев. Той допълни, че за съжаление не се е стигнало до очакваната революция, но протестен вот срещу ГЕРБ е имало, като той се е изразил в ниска избирателна активност и високи резултати на ВМРО, \"Демократична България\" и Десислава Иванчева. Според Радан Кънев никой не вярва, че БСП може да подобри живота, но партията, която го е излъчила, има тази възможност, ако получи нужната подкрепа. Иначе мерките и хората вече ги имало. Радан Кънев изрази мнение, че отстраняването на Цветан Цветанов от парламента по време на кампанията е бил силен ход от Бойко Борисов, който е позволил изборите да бъдат спечелени. Той допълни, че предстои да се види дали лидерът на ГЕРБ има волята, смелостта и независимостта, за да промени модела \"Цветанов\", особено в малките градове. Той допълни, че на местните изборите протестиращите срещу управляващите няма да останат вкъщи и обединението \"Демократична България\" трябва да се запази на национално ниво, като намери партньори в партиите в центъра и дясно по места, както и силните мажоритарни фигури.", "date": "2019.05.30", "title": "Евроизборите показаха неспособността на БСП да е алтернатива на ГЕРБ, смята Радан Кънев"}
{"url": "https://www.dnevnik.bg/citat_na_deniia/2019/05/30/3914027_citat_na_denia_deputat_v_parlamenta_ne_moje_da_svurshi/", "text": "Делян Пеевски всеки ден ходи на работа и то при избирателите. Той има много задачи и в своя район, и в страната. Един депутат, който всеки ден е в парламента и послушно натиска копчетата за гласуване, не може да свърши и една стотна от това, което Пеевски върши. Това каза днес по Би Ти Ви заместник-председателят на парламентарната група на ДПС Хамид Хамид. Изказването му дойде в отговор на въпрос ще продължи ли Пеевски да ходи на работа в парламента. След като от заклеването си като депутат, преди повече от две години, народният представител от ДПС не посети Народното събрание нито веднъж,  вчера и днес той изненадващо беше на работното си място . \"Когато Пеевски го няма, журналистите питате защо го няма, като е там, питате защо е там\", възмути се Хамид. Той не се съгласи с твърденията, че  отказът на двамата ръководители на евролистата на ДПС  - Мустафа Карадайъ и Делян Пеевски, да отидат в Брюксел е измама и подмяна на изборните резултати. \"Не е измама, а сериозно отношение. Излязохме с най-силните кандидати, авторитетите им са високи, хората ги ценят\", допълни Хамид. Той допълни, че Пеевски може да бъде изпратен в европарламента след следващите евроизбори. Според него лансираните днес от Пеевски идеи за намаляване на ДДС за хляба, лекарствата, книгите и безплатните детски градини са част от програмата на партията за ускорено и догонващо развитие на България. \"Ще я предложим на всички парти, за да стигнем държавите от нашата черга. Тези мерки са в подкрепа на бизнеса, гражданите и инвеститорите\", каза Хамид. В отговор на въпрос той уточни, че ще бъде намерен механизъм, така че производителите и търговците да не увеличат спекулативно печалбите си, като данъкът бъде намален. \"Ще искама тези, които се възползват от ставките, да декларират техните методи на ценообразуване\", каза Хамид Хамид. Той обяви, че все още от ДПС не са говорили с финансовия министър за различната ДДС ставка. На въпрос дали ще се търси смяна на управлението Хамид каза, че на хората им е писнало само да сменят партията на власт, за да дойде друго и промяна да няма. \"Формулата е програма, приоритети, изпълнител\", завърши депутатът.", "date": "2019.05.30", "title": "Цитат на деня: Депутат в парламента не може да свърши и стотна от направеното от Пеевски"}
{"url": "https://www.dnevnik.bg/bulgaria/2019/05/30/3914028_marinela_arabadjieva_beshe_ekstradirana_v_bulgariia/", "text": "Съпругата на Ветко Арабаджиев - Маринела, беше екстрадирана в България, съобщава \"Нова телевизия\". Тя беше в арест в Испания, докато местните власти очакваха допълнителни документи за обвиненията срещу нея в България. В началото на месеца от Испания беше върнат и самият Ветко Арабаджиев. Сега той е в ареста по няколко обвинения. Специализираната акция срещу Ветко и Маринела Арабаджиеви беше проведена от специализираната прокуратура и ГДБОП в края на август миналата година, когато бяха претърсени хотел \"Маринела\" и офиси на фирми. Тогава бе задържан синът им Вълчо Арабаджиев. След като прекара 7 месеца в ареста, той  бе освободен под парична гаранция  от половин милион лева. Родителите му бяха обявени за издирване с европейска заповед за арест и с червена бюлетина на Интерпол по обвинения за участие в организирана престъпна група за пране на пари и данъчни престъпления. Ветко и Маринела Арабаджиеви бяха задържани на 7 март  в къщата на българина Георги Семерджиев, известен като Жоро Шопа, в курортно градче близо до Барселона. Домакинът им също беше арестуван по искане на Швейцария, но впоследствие освободен. Ден по-късно Семерджиев  отново беше задържан , но по искане на българските власти по обвинение за това, че е помогнал на Арабаджиеви да се укрият. \"Прибираме си олигарсите от цял свят по родните места. Това е ситуацията след повдигнати обвинения\", каза по повод екстрадирането заместник-главният прокурор Иван Гешев, цитиран от Би Ти Ви. Той допълва, че стремежът е към максимално бързо приключваме на досъдебните производства. ", "date": "2019.05.30", "title": "Маринела Арабаджиева беше екстрадирана в България"}
{"url": "https://www.dnevnik.bg/politika/2019/05/30/3914023_nedeistvitelnite_glasove_na_evroizborite_sa_nad_80/", "text": "Недействителните гласове на европейските избори на 26 май т.г. са 80 238, или около две трети от гласовете, които са нужни за един евродепутатски мандат. Към недействителните гласове се броят всички бюлетини, намерени в урните, на които не е отбелязан или не може да се установи вотът на избирателите, има отбелязване в повече от едно квадратче или има отбелязване с друг цвят химикал. Недействителните гласове на европейските избори през 2014 г. са 122 536, или с около 40 хил. повече, и на практика достигат за един мандат. На последните парламентарни избори недействителните гласове са около 170 хиляди. \"Не подкрепям никого\" пък са избрали 61 029 избиратели. На парламентарните избори през 2017 г. така са гласували 87850 избиратели. Сгрешените и върнати в избирателните комисии бюлетини на европейските избори тази неделя са 8646, а унищожените заради дефекти или ползване за образец, който е залепен на вратата или стената - 16 655. На евроизборите през 2014 г. сгрешените бюлетини са 12 045. За недействителни бюлетини на 26 май са обявени 2092 бюлетини преди пускането им в урната, тъй като вотът е показан. За недействителни заради заснемане са обявени 369 бюлетини.", "date": "2019.05.30", "title": "Недействителните гласове на евроизборите са над 80 хиляди"}
{"url": "https://www.dnevnik.bg/sviat/2019/05/30/3913851_nenujnite_raztochitelni_izbori_v_izrael_oburkvat/", "text": "Парламентът на Израел гласува днес рано сутринта за своето разпускане, насочвайки страната към безпрецедентни втори предсрочни избори тази година, след като министър-председателят Бенямин Нетаняху не успя да състави управляваща коалиция преди крайния срок в полунощ. Драматичното гласуване, което се състоя по-малко от два месеца след парламентарните избори, представляваше поражение за Нетаняху и тласна в несигурност бъдещето на дългогодишния лидер. Нетаняху, който ръководи Израел през последното десетилетие, привидно спечели четвърти пореден мандат на изборите на 9 април. Но вътрешните борби между неговите съюзници и разногласията заради предложени законопроекти за защита на Нетаняху от наказателно преследване попречиха на усилията му да събере коалиция на мнозинството. Вместо да отстъпи тази задача на някой от своите съперници, партията \"Ликуд\" на Нетаняху предложи законопроект за разпускане на парламента и насочи страната към избори за втори път тази година. \"Не съм пестил никакви усилия, за да избегна ненужни избори\", каза Нетаняху след гласуването, отправяйки остри критики срещу превърналия се в съперник бивш съюзник Авигдор Либерман, който отхвърли предложенията на министър-председателя да се присъедини към правителството. Нетаняху каза, че страната е принудена да свика \"ненужни, разточителни избори, защото хората казаха думата си. Те не казаха думата си достатъчно за това, което иска г-н Либерман\". Ако крайният срок беше минал без гласуването, президентът на Израел щеше да даде на друг депутат, най-вероятно на опозиционния лидер Бени Ганц, възможност да събере коалиция. След гласуването Ганц гневно обвини Нетаняху, че избира да опази себе си пред това да позволи политическият процес в страната да следва своя ход. Ганц каза, че Нетаняху е избрал варианта за \"три луди месеца\", в които да се води нова кампания и да бъдат прахосани милиони долари за нови избори, защото той е \"правно неспособен\" заради надвиснали обвинения. \"Няма друга причина\", каза Ганц. Сега страната се впуска в нова предизборна кампания, която според израелския закон ще продължи най-малко три месеца. Като се има предвид, че голяма част от хората в Израел са на почивка в края на август, беше определена първоначална дата 17 септември. Изглежда, че кампанията ще усложни несигурното правно положение на Нетаняху. Главният прокурор на Израел препоръчва да му бъдат повдигнати наказателни обвинения по три отделни дела за корупция, а за октомври е насрочено изслушване. Дори Нетаняху да спечели изборите, и да си осигури необходимата политическа подкрепа за сделка за имунитет преди очакваното повдигане на обвинения. Това би го принудило да се изправи пред съда и може да го постави под силен натиск да се оттегли. Политическата несигурност може също така да създаде проблеми за усилията на Белия дом за мир в Близкия изток. САЩ насрочиха конференция за следващия месец в Бахрейн, за да представят, както казват, първия етап от своя мирен план - инициатива, целяща да привлече инвестиции в палестинските територии. Като се има предвид, че палестинците, които обвиняват САЩ в несправедливо пристрастие към Израел, се противопоставят на плана, а Нетаняху е твърде зает с новите избори, остава неясно как американците ще могат да продължат. Главният съветник на президента Доналд Тръмп за Близкия изток - неговият зет Джаред Къшнър, пристигна в Израел, планирайки да се срещне с Нетаняху днес. Това, че Нетаняху се затрудни да постигне коалиция на мнозинството в 120-членния парламент, беше поразителен обрат на събитията за доминиращата политическа фигура в Израел. На изборите на 9 април \"Ликуд\" и съюзените с нея твърдолинейни националистически и религиозни партии спечелиха мнозинство от 65 места. Непосредствената причина за кризата беше неговият спор с бившия съюзник Либерман, който оглавява малката формация \"Израел бейтену\". Двамата влязоха в сблъсък заради искането на Либерман ултраортодоксалните религиозни мъже да подлежат на военна повинност, която е задължителна за повечето еврейски мъже. Без петте места на Либерман в Кнесета Нетаняху нямаше парламентарно мнозинство. Но по-дълбокият въпрос е свързан с правните проблеми на Нетаняху. Застрашен от вероятно повдигане на обвинения, той настоя коалиционните му партньори да приемат законодателство, което да му даде имунитет и да ограничи правомощията на Върховния съд. Опозиционните партии са твърдо против даването на имунитет на Нетаняху и това го лишава от всякакви алтернативи на Либерман при опитите му да състави коалиция. През последните две десетилетия в очите на своя бивш шеф. Той заемаше редица висши постове в правителството, включително министър на отбраната и външен министър. Поддръжниците на Либерман са хора, които като него са имигранти от бившия Съветски съюз. Той заема твърда позиция към палестинците, но също така силно подкрепя светското начало. Той настоява парламентът да приеме внесен законопроект, изискващ младите ултраортодоксални мъже да подлежат на военна служба. Допусканите от години големи изключения за религиозните мъже предизвикват недоволство сред останалите израелски евреи, които са задължени да служат в армията. \"Аз не съм против ултраортодоксалната общност. Аз съм за Държавата Израел. Аз съм за еврейска държава, но против халахска държава\", написа Либерман във \"Фейсбук\" вчера сутринта, използвайки понятие, отнасящо се за еврейска държава, управлявана от еврейския закон. Ултраортодоксалните партии смятат военната повинност за табу, страхувайки се, че службата в армията ще доведе до потапяне в светския начин на живот, и настояват изключенията да останат в сила. Нетаняху, който е зависим от политическата подкрепа на тези партии, казва, че те правят достатъчно компромиси, и отказва да ги притиска допълнително. Нетаняху запази контактите с Либерман и други партии с надеждата да постигне сделка, докато се водеха парламентарни дебати. Много от ораторите от \"Ликуд\" отправиха остри критики срещу Либерман, обвинявайки го, че налага ненужни избори. Но след като парламентарните дебати се проточиха докъм полунощ, стана ясно, че няма да има компромис. Огорченият Нетаняху заяви след гласуването, че Либерман \"не възнамерява\" да прави компромис и предявява нереалистични искания. \"Той тегли цялата страна към още половин година избори\", каза Нетаняху. /БТА", "date": "2019.05.30", "title": "\"Ненужните, разточителни избори\" в Израел объркват картите на Нетаняху"}
{"url": "https://www.dnevnik.bg/zelen/2019/05/30/3914024_neno_dimov_predstavi_nova_sistema_za_kachestvoto_na/", "text": "Новата система за информиране за качеството на въздуха в реално време е поредна стъпка, която предприемаме в този най-важен приоритет, който поставихме още при встъпването ми в длъжност. Това каза министърът на околната среда и водите Нено Димов при представянето на нова система за предоставяне на информация на обществеността за качеството на атмосферния въздух в реално време, разработена от Изпълнителната агенция по околна среда, съобщи БТА. За момента информация за качеството на въздуха има на сайта на Столичната община и на изпълнителната агенция, където данните обичайно се различават от тези, предоставяни от независимото сдружение AirBG.  Той посочи, че през миналата година са направили онлайн връзка в реално време на данните, които се получават от мониторинговата система в страната с Европейската агенция по околна среда. Преминахме всички тестове и тази връзка вече работи съвсем адекватно, посочи Димов. С новата система сме се опитали да бъдем максимално близо до начина, по който Европейската агенция по околна среда представя данните, за да има някаква съпоставимост, каза Димов и допълни, че по отношение на фините прахови частици използват тяхната класификация, включително цветово, за да може да бъде визуализирано на екран максимално достъпно. Министърът посочи, че от икономии по ОПОС са заделени около 400 млн. лв. и са насочени към проблема с чистотата на въздуха и по- конкретно за електрификация на транспорта. До края на годината ще се отворят нови 80 млн. лв за битовото отопление. Ресурсът, който предоставяме на местната власт, е съществен, допълни министър Димов и посочи, че очакват от общините резултат. Системата служи за визуализиране на данни, събирани и обработвани от Националната автоматизирана система за мониторинг на качеството на атмосферния въздух. Информационната система използва географски карти за представяне на измервателните пунктове от Националната автоматизирана система за мониторинг на качеството на въздуха. Тя предоставя възможност за преглед на измерваните от даден пункт концентрации на съответните замърсители. Данните за измерените концентрации се визуализират с помощта на графики.  Системата има две части - административна и публична, отбеляза Росалина Инджиева от агенцията. Информационната система предоставя както възможността за преглед на данни в реално време, така и възможност за изготвяне на справочна информация за измерените средночасови, средноденонощни и средногодишни стойности на съответните замърсители. Показателите, за които може да бъде изготвена справочна информация чрез системата, са: фини прахови частици /ФПЧ10 и ФПЧ2,5/, серен диоксид, азотен диоксид, озон и метеопараметри. В системата е достъпна информация от 2015 г. до момента. Данните в публичната част могат да бъдат сваляни в PDF файлове. Визуализирането на информация за качеството на атмосферния въздух се извършва на базата на постъпващите в реално време данни от Националната автоматизирана система за мониторинг на качеството на атмосферния въздух. Тя ще бъде публично достъпна на интернет страницата за агенцията по околна среда. За 2019 г. за първите три месеца на годината най-много замърсявания са измерени в Смолян, Горна Оряховица, жк \"Тракия\" в Пловдив, Монтана, Никопол, жк \"Надежда\" в София, каза Валери Серафимов от агенцията. Без замърсявания за същия период са Сливен, Добрич, Пирдоп, Бургас, Стара Загора, \"Копитото\" в София.", "date": "2019.05.30", "title": "Нено Димов представи нова система за качеството на въздуха"}
{"url": "https://www.dnevnik.bg/sport/2019/05/30/3913980_deniat_v_koito_kitai_zapochna_da_naturalizira/", "text": "Китай има население над 1.5 милиарда души и правителството подкрепя план за превръщането на страната в  световна футболна сила до 2050 г . Въпреки това се оказа, че националният отбор на Китай по футбол се нуждае от външни подкрепления. Футболистът на \"Пекин Гуан\" Нико Йенарис се превърна в първия натурализиран играч, който ще бъде част от китайския национален тим. Халфът е роден в Англия, но заради китайските корени на майка си получи паспорт. Легендарният треньор Марчело Липи включи Йенарис в състава за контролите срещу Филипините и Таджикистан. В Китай Йенарис е известен като Ли Ке, но е родом от лондонското предградие Лейтънстоун. \"За мен е чест да играя за националния отбор. Това е важно събитие в моята кариера. От началото на годината съм в Китай и тук ми харесва много, а сега ще имам шанс да играя за тази страна\", коментира Йенарис. В своята кариера той беше част от академията на \"Арсенал\" и дори изигра един мач за първия тим на \"артилеристите\". По-късно 26-годишният халф премина през нискоразрядните \"Нотс каунти\", \"Брентфорд\" и \"Уикъмб\".", "date": "2019.05.30", "title": "Денят, в който Китай започна да натурализира футболисти"}
{"url": "https://www.dnevnik.bg/gradska_sreda/2019/05/30/3914042_fandukova_tvurdeniiata_za_zastroiavane_i_sech_v/", "text": "Госпожо кмет, не бързайте с обсъжданията на Подробния устройствен план (ПУП) на Борисовата градина! - обърна се към Йорданка Фандъкова днес на сесията на Столичния общински съвет Карлос Контрера от ВМРО. Той смята, че времето за обществено обсъждане на плана на 5 юни е доста кратко. \"Тръгнаха фалшиви новини и откровени лъжи за застрояване и унищожаване на дървета\", заяви той и призова планът да не е рестриктивен, а да даде възможност да се модернизират двата стадиона в парка. Фандъкова отвърна, че е съгласна ПУП-а за Борисовата градина да бъде широко обсъден, но и не бива да се бави изкуствено процедурата, защото \"градът има нужда от положителната промяна\". И обясни, че сега се обсъжда мнението на проектанта на ПУП-а, чл.кор. арх. Атанас Ковачев, но крайното решение ще е на общинският съвет. \"Съгласна съм с г-н Контрера, че всякакви твърдения за застрояване и за изсичане са абсолютна манипулация, да не кажа и груба лъжа\", обяви Фандъкова. \"Не случайно започнахме изработването на ПУП, припомням – за първи път, за да защитим максимално облика на Борисовата градина такъв, какъвто е\", подчерта кметът на София. В момента ПУП-а на парка е качен на сайта на районите \"Средец\", \"Лозенец\" и \"Изгрев\" за запознаване на гражданите. На 5 юни започва общественото обсъждане на плана, след което всички предложения на граждани и организации ще бъдат разгледани в направление \"Архитектура и градоустройство\" на общината.", "date": "2019.05.30", "title": "Фандъкова: Твърденията за застрояване и сеч в Борисовата градина са лъжа"}
{"url": "https://www.dnevnik.bg/gradska_sreda/2019/05/30/3914014_parite_za_miene_na_ulici_niama_da_se_uvelichavat_do/", "text": "Заради глобалното затопляне и резките промени в температурите Столичният общински съвет днес прие План за адаптация към климатичните промени, който ще важи до 2025 г. След въвеждането на предвидените мерки последствията от засушаванията или наводненията ще бъдат по-малки според зам.-кмета по околната среда Йоана Христова. Планът дава конкретните измерения на приетата Стратегия за адаптация към климатичните промени, приета от Столичната община. \"За миене на улиците и машинно метене обаче предвидените средства в този план са по-малко, отколкото сега се финансират тези дейности. А той ще действа до 2025 г и затова гласувах против\", опонира общинският съветник Альоша Даков, който е член на комисията по околна среда. Според него с документа се отпускат 6 милиона лева годишно за машинно миене и 2 милиона лева за машинно метене. \"Тези суми са крайно недостатъчни, за да се решат проблемите с качеството на въздуха, със запрашаването в София и превишените норми на фини прахови частици\", смята Даков. Запитана дали в новия план се увеличават парите за миене на улиците, Йоана Христова обясни, че \"миенето на улици е неделима част от мерките, които трябва да се приемат за адаптация към климатичните промени\". Според нея единствените средства, които могат да се разходват за миене на улиците, са парите, заложени в план-сметката, приета в края на 2018 г. Справка в общинския бюджет показа, че за 2019 г. са предвидени 5.845 милиона лева за миене с маркуч. \"Освен тези пари в план-сметката са предвидени още средства за миене с цистерни с дюзи – 24 пъти на година. Така общата сума сега надхвърля тези 6 милиона, с които по новия план тепърва ще се мие чак до 2025 г.\", обясни Даков. Зам.-кметът Христова на свой ред отбеляза, че \"е предвидено увеличение на кратностите за измиване на улиците през тази година. Това е част от програмата за качеството на въздуха и тези кратности ще се увеличават всяка следваща година.\" Според Даков не е отговорно общинският съвет днес да гласува средствата за чистота да намаляват, вместо да се увеличават при изключително високата такса смет, която се събира от софиянци. \"Например намаляват средствата за борба с кърлежите и комарите в града. Предвижда се да се косят само 2 пъти в годината тревните площи. Това съвсем не е достатъчно, особено при толкова обилни валежи. А това е залегнало в стратегически документ, който важи до 2025 г.\", подчерта Даков, който е общински съветник от БСП. Климатици във всички превозни средства на градския транспорт в София, изграждане на нови водни площи, както и задържаща и дренираща инфраструктура при обилни валежи също са част от мерките, залегнали в Плана за адаптация към климатичните промени, подчерта Йоана Христова.", "date": "2019.05.30", "title": "Парите за миене на улици няма да се увеличават до 2025 г."}
{"url": "https://www.dnevnik.bg/analizi/2019/05/30/3914040_edno_naum_nso_ne_smiata_da_se_otchita_na_danukoplatcite/", "text": "\"Дневник\" публикува писмото на НСО едно към едно с оригиналните правопис и пунктуация:  \"По повод традиционно повишения интерес относно реализирани от Националната служба за охрана (НСО) функции и правомощия по Закона за НСО, Службата напомня, че разпоредбите на Закона за защита на класифицираната информация ограничават възможностите на НСО да предоставя информация за конкретно охранявано лице. Разгласяването, в т.ч. потвърждението или отрицанието, на факти и обстоятелства относно оперативно изпълняваните задължения на Службата, включително посочването на конкретни охраняеми лица,  , в чиито обхват попада дейността на Националната служба за охрана. Като проявява пълно разбиране към обяснимия от гледна точка на моментния публичен дневен ред интерес, НСО е длъжна да заяви, че и занапред ще се придържа стриктно към разпоредбите на приложимото законодателство за дейността на Националната служба за охрана и за защита на класифицираната информация. към принципите, към които НСО е призвана по закон да се придържа, включително спазване на Конституцията, законите и международните договори, по които Република България е страна; зачитане правата и свободите на гражданите и тяхното достойнство; политически неутралитет (чл. 3 от Закона за НСО). Без да прави компромис с прилагането на законодателството Националната служба за охрана ще продължи да   в подкрепа на обществената функция на медиите и винаги в интерес на сигурността на българските граждани.\"", "date": "2019.05.30", "title": "Едно наум: НСО не смята да се отчита на данъкоплатците"}
{"url": "https://www.dnevnik.bg/evropa/2019/05/30/3913827_v_germaniia_kak_se_stava_zubotehnik_elektrotehnik/", "text": "В Германия близо 330 професии могат да бъдат усвоени в рамките на професионалното обучение, т.нар. Berufsausbildung. Сред тях са стругар, фризьор, пекар, зидар, електротехник, дърводелец, зъботехник, физиотерапевт, банков служител, възпитател за детска градина, болногледач. Този модел за подготовка на професионални кадри следва дуалната система на обучение, която предвижда тясна връзка между теорията и практиката. Междувременно германският модел е популярен и в редица други европейски страни. Какво е заплащането? И има ли стипендии? В Германия обучаващите се получават възнаграждение за труда си. Размерът на заплатата зависи от различни фактори - от тарифната ставка или пък от самия работодател, при когото се обучава кандидатът. Заплащането по време на професионалното обучение се движи между 400 и 800 евро месечно. Има обаче и професии, при които обучаващият се може да получава до 1500 евро на месец. Особено високо е възнаграждението за онези, които се обучават в областта на мехатрониката, а най-ниско е заплащането на бъдещите фризьори и гримьори. От 2020 година минималното заплащане за обучаващите се ще се вдигне на 515 евро през първата година от обучението. През 2023 година то ще бъде повишено на 620 евро месечно. Ако заработените пари не стигат за издръжка, обучаващите се в професионални училища могат да подадат молба за държавна стипендия, т.нар. BaföG. Такъв вид стипендия се отпуска на студенти, чиито родители имат ниски доходи, както и на обучаващи се в професионални училища, чието заплащане е ниско и недостатъчно за покриване на жизнения минимум. Размерът на стипендията се определя съобразно доходите на родителите и на самия учащ се. Възможно най-високата месечна стипендия BaföG възлиза на 735 евро месечно. След като учащият завърши обучението си и си намери работа, той е длъжен да върне получената сума по линия на BaföG. Друга възможност за подпомагане на обучаващите се е стипендията BAB (Berufsauslbildungsbeihilfe), която се отпуска безвъзмездно от Федералната агенция по труда - тя е предназначена специално за онези, които се обучават по дуалната система и не живеят в дома на родителите си. Размерът на такава стипендия също зависи от доходите на родителите и на учащия се. Права и задължения Предприятията сключват с обучаващите се договор. Паралелно със стажа в съответната фирма обучаващият се посещава и учебни часове в професионално училище. Седмичната програма изглежда така - два дни училище, три дни стаж в предприятието. Подписвайки договор с предприятието, младежът поема определени задължения. Но той има и права, гарантирани от германския закон за защита на младежта. По време на професионалното обучение към учащия се прилагат нормите на германското трудово законодателство. Обучаващите се под 18 години нямат право да работят повече от 40 часа седмично, а тези над 18 години могат да работят не повече от 48 часа седмично. В началото на обучението има пробен период, чиято продължителност е между един и три месеца. До края на пробния срок кандидатът има възможност да реши дали е избрал правилната професия. Ако е пожелал например да се обучава в пекарството, но после е видял, че това не е работа за него, в този пробен период той може да прекъсне договора с работодателя без предварително да го уведомява и без да посочва писмено причините. Предприятието също може да прекъсне договора, но това е доста по-сложно, защото законът защитава учащия се. За да го уволни, работодателят трябва преди това поне два пъти да е бил принуден да му наложи наказание. Освен това той трябва да докаже, че е принуден да го уволни заради някакво много сериозно нарушение - например че преднамерено е блокирал работата или пък че е излязъл в отпуск без разрешение. Предприятията, които изпитват остър недостиг на кадри, са обикновени и тези, които предлагат най-много места за професионално обучение. Често след успешно завършване на обучението те са готови да назначат хората, които са се обучавали при тях. Случва се обаче младежите да потърсят работа и при друг работодател. Като цяло хората, завършили професионално обучение, имат големи шансове да си намерят работа директно след като вземат дипломата си. Сред тях почти няма безработни.", "date": "2019.05.30", "title": "В Германия: как се става зъботехник, електротехник, банков служител"}
{"url": "https://www.dnevnik.bg/photos/2019/05/30/3913602_fotogaleriia_svetovnite_snimki_na_denia_-_30_mai_2019_g/", "text": "Новороден орангутан в зоологическата и ботаническа градина в Брюгелет, Белгия.", "date": "2019.05.30", "title": "Фотогалерия: Световните снимки на деня - 30 май 2019 г."}
{"url": "https://www.dnevnik.bg/bulgaria/2019/05/30/3914048_kmetut_na_raion_severen_v_plovdiv_e_zadurjan/", "text": "Кметът на район \"Северен\" в Пловдив инж. Ральо Ралев е задържан, съобщи агенция \"Фокус\". Това е станало днес следобед при специализирана операция. От районното кметство се изземват документи и се разпитват работещи в него. В акцията участват служители на антикорупционната комисия и криминална полиция. Малко след началото на операцията в сградата на общината е доведен кметът, придружаван от адвокат. Ралев е казал пред журналисти, че няма представа защо е задържан. Според адвоката му Сузана Алекова, той ще бъде задържан за 24 часа. За момента няма повече информация по случая. Ральо Ралев е кмет от ГЕРБ и втори мандатна управлява район \"Северен\". Това е пореден случай на задържан кмет през последните месеци. Най-скорошният арест беше на  кмета на Божурище  в началото на тази седмица.", "date": "2019.05.30", "title": "Кметът на район \"Северен\" в Пловдив е задържан"}
{"url": "https://www.dnevnik.bg/sviat/2019/05/30/3914060_italiia_niama_da_korigira_bjudjeta_si_vupreki/", "text": "Италия няма да приеме тази година спешни бюджетни мерки, за да сложи в ред сметките си в отговор на опасенията на Европейската комисия. Това заяви днес министърът на икономиката и финансите Джовани Триа, предаде ДПА, цитирана от БТА. \"Няма нужда от корективни мерки\", каза министърът, цитиран от италианската агенция Анса, преди участие в конференция в северния град Тренто. Ако Рим не даде задоволително обяснение за нарасналия си дълг до петък или не приеме, че трябва да ограничи плановете си за разходи тази година, то Европейската комисия вероятно официално ще вземе дисциплинарни мерки идната седмица. Това съобщиха вчера високопоставени лица от ЕС. Писмото поставя началото на процес, който би могъл да завърши с глоби за Италия заради липсата на бюджетна дисциплина и нарасналата изнервеност на пазарите около държавните й облигации, отбелязва ДПА. Италианските власти очакват дълг от 132.6 процента от БВП за 2019 година при допустими 60%.", "date": "2019.05.30", "title": "Италия няма да коригира бюджета си, въпреки забележките на ЕК"}
{"url": "https://www.dnevnik.bg/sviat/2019/05/30/3914066_aresti_i_blokirane_na_saitove_v_kitai_predi/", "text": "Китайски власти арестуваха няколко правозащитници и блокираха интернет сайтове с наближаването на 30-ата годишнина от събитията на пекинския площад \"Тянанмън\", предаде \"Франс прес\", като се позова на правозащитни организации, съобщи БТА. Кървавите репресии на 4 юни 1989 г., сложили край на седемседмични демонстрации против корупцията и с искания за повече демокрация, продължават да са тема табу в Китай. Тази година обаче усилията на комунистическия режим да попречи на всякакви възпоменателни прояви по случай годишнината са по-решителни от обикновено, каза основателят на базираната във Вашингтон правозащитна организация \"Китай се променя\" Цао Ясюе. Сред изчезналите или задържани активисти има шестима художници, организирали в Нанкин, Източен Китай, изложба със заглавие \"Движение на съвестта\". Съпругата на един от тях, Чжу Хун, каза, че няма новини от него от вторник. Адвокат на писателя дисидент Шън Лянцин съобщи, че той е бил арестуван на 16 май за \"провокативно поведение\" и е в ареста в Хъфей. Според организацията \"Чайна хюман райтс дифендърс\" (\"Защитници на човешките права в Китай\"), още трима души са били арестувани този месец за разпространяване на снимки и коментари, свързани с репресиите по време на \"Пекинската пролет\". Едновременно с това цензурите на режима прочистват интернет от всеки намек за събитията от 1989 година. Два много популярни уебсайта за видео онлайн съобщиха, че временно прекъсват излъчванията наживо, единият до 6-ти, а другият до 7 юни, официално - по \"технически причини\". Друга платформа за видео онлайн, \"Билибили\", блокира коментарите към видеата си до 6 юни. Интернет енциклопедията \"Уикипедия\" първоначално беше блокирана на китайски, а сега вече - на всички езици. Запитан на пресконференция каква е позицията на армията за събитията от 1989 г. говорителят на министерството на отбраната У Цян отговори, че не е съгласен да се използва думата \"репресии\". \"Стабилният процес на развитие и реформи в Китай и неговите успехи през последните 30 години до голяма степен отговарят на този въпрос\", каза той.", "date": "2019.05.30", "title": "Арести и блокиране на сайтове в Китай преди годишнината от \"Тянанмън\""}
{"url": "https://www.dnevnik.bg/gradska_sreda/2019/05/30/3914045_hramove_shte_poluchat_darenie_za_remont_ot_stolichnata/", "text": "Столичната община ще подпомогне реставрацията или изграждането на нови храмове в София с 204 500 лева. Дарението е символично с оглед нуждите за поддържане да десетките църкви в града, но решението на общинският съвет е всяка година да помага в тази област, обясни зам.-кметът по културата доц. Тодор Чобанов. Той подчерта, че парите ще се разпределят сред различните вероизповедания, но основната грижа ще е към обекти на православната църква. Нуждаещата се от ремонт гробищна църква в Курило, довършването на нов храм в кв. \"Дружба\", както и изграждането на арменска църква в центъра на столицата са част от адресите на дарението. Българската православна църква основно финансира тези дейности, а общината помага, подчерта зам.-кметът. Доц. Чобанов отбеляза, че се проявява грижа и към храмове, които са обект на туристически интерес, каквато е най-старата църква в града – ротондата \"Св. Георги\"у изградена през III век. В списъка на обектите, които ще получат средства от дарението на общината, няма джамия.", "date": "2019.05.30", "title": "Храмове ще получат дарение за ремонт от Столичната община"}
{"url": "https://www.dnevnik.bg/sport/2019/05/30/3914055_gol_sus_stranichna_nojica_i_razgrom_ostaviha_vitosha/", "text": "\"Витоша\" (Бистрица) ще играе в  Първа лига  за трета поредна година, след като спечели плейофа за оставане в елита на българския футбол. Съставът надигра завършилия на второ място във Втора лига \"Монтана\" с 3:0. Двубоят се игра на стадион \"Славия\" в София. Важният първи гол вкара Григор Долапчиев в началото на второто полувреме, който се разписа с ефектен удар със странична ножица. В края на двубоя резервата Емил Гъргоров се разписа два пъти, за да оформи крайния резултат. 38-годишният нападател беше точен в последната минута на редовното и третата на добавеното време. За втори пореден сезон \"Витоша\" трябваше да минава през плейоф за оставане. За разлика от предходния сезон обаче сега тимът от Бистрица спечели в редовното време, а преди година срещу \"Локомотив\" (София) спечели след дузпи. \"Витоша\" игра по-добре през първото полувреме, когато контролираше срещата. Футболистите на Росен Кирилов притиснаха съперника си, но не успяха да поразят вратата на Ивайло Василев. Най-добрите положения пропуснаха Григор Долапчиев и Ивайло Лазаров. \"Монтана\" действаше прибрано и разчиташе на контраатаки, но това не водеше до опасности пред вратата на \"Витоша\". След паузата съставът от Бистрица продължи да играе малко по-добре и в 52-ата минута стигна до гол. Стефан Христов се освободи отдясно и центрира полувисоко към Долапчиев. Топката беше трудна за централния нападател, но той я отигра ефектно със странична ножица, пращайки я в мрежата на \"Монтана\" - 1:0. Попадението доведе до интересни минути, след като \"Монтана\" се хвърли в атаки. Тимът на Атанас Атанасов имаше няколко положения, но вратарят на \"Витоша\" Християн Василев се справи на ниво. \"Витоша\" дори имаше по-чистите положения за гол, като в края на срещата Емил Гъргоров удари греда. Три минути преди края на редовното време ветеранът пропусна още един добър шанс, когато не успя да преодолее Ивайло Василев, останал сам срещу него. При третата възможност Гъргоров се възползва и се реваншира. Нападателят наказа груба грешка на вратаря Василев, който не прецени една топка и тя го прехвърли, а на празна врата Гъргоров вкара. Това пречупи окончателно съпротивата на \"Монтана\", но в добавеното време \"Витоша\" се разписа още веднъж. Стефан Христов се представи добре при разредената защита на втородивизионния тим и намери Гъргоров, който без проблем вкара с десния крак. Ден по-рано се игра и другия бараж между отбори от Първа и Втора лига.  \"Арда\" победи \"Септември\"  (София) и си осигури историческо първо участие в елита. Директно влизане в елита си гарантира  \"Царско село\" , който завърши на първата позиция във Втора лига.", "date": "2019.05.30", "title": "Гол със странична ножица и разгром оставиха \"Витоша\" (Бистрица) в Първа лига"}
{"url": "https://www.dnevnik.bg/video/2019/05/30/3914067_izpulnitelniiat_direktor_na_netinfo_ne_e_ok_vsichki_da/", "text": "Изпълнителният директор и съдружник в \"Нетинфо\" Христо Христов обяви във видео за \"Свободна Европа, че е излязъл с острата си позиция за случващото се в новинарския отдел на компанията, заради натиск. Той обяснява, че е решил да не мълчи, за да не е присъедини към \"известните лица\", напуснали журналистика, без да кажат и дума. \"Аз си казах, че когато утре ме освободят реално ще е поредният случая който изчезва\", казва Христов. Сайтовете \"Гонг\", \"Вести\" и \"Дарикнюз\" са част от сделката, при която фирма на Кирил Домусчиев и брат му Георги купи \"Нова броудкастинг груп\". Все още обаче не е завършена сделката, свързана с придобиването от тях на останалите 30% от \"Нетинфо\" (в която е дигиталното портфолио на \"Нова\"). Те са притежавани от Христо Христов и Радосвет Радев (собственик на \"Дарик радио\"). Вчера стана ясно, че двама от основните продуценти на новините в \"Нова тв\" Цветомир Семов и Диана Димова са напуснали. В началото на май за директор на новините  беше назначена Миляна Велева , която е била на тази позиция в Канал 3 (свързван с Делян Пеевски) и в ТВ7, финансирана от фалиралата КТБ, но е известна и като спортен журналист. Дни след това от \"Нова тв\" бяха  освободени Силва Зурлева , която работи за медиата над 20 години и беше в борда на директорите дълги години, а след това  беше уволнен а и назначената неотдавна да отговаря за стратегическото развитие на новините - Виктория Бехар.", "date": "2019.05.30", "title": "Изпълнителният директор на \"Нетинфо\": Не е ок всички да мълчим за натиска (видео)"}
