{"url": "https://www.dnevnik.bg/sport/2019/01/01/3368708_rusiia_ne_dade_dostup_na_wada_i_riskuva_da_propusne/", "text": "Русия отказа да даде достъп на Световната антидопингова агенция (WADA) до московската лаборатория и рискува да бъде изхвърлена от трета поредна олимпиада след Рио 2016 и Пьонгчанг 2018. Страната имаше срок до края на 2018 г. да изпълни ултиматума на WADA. Осигуряването на достъп до пробите и други данни от московската лаборатория беше последното от изискванията за  пълното възстановяване на правата на Руската антидопингова агенция (РУСАДА) . Те бяха спрени през ноември 2015 г., когато Русия беше изключена от международната лека атлетика по обвинения в държавно контролирана система за употреба, разпространение и прикриване на допинг. Световната антидопингова агенция няколко пъти отказа да възстанови лиценза на РУСАДА,  включително и през май 2018 г.  Причината беше отказът на Русия да изпълни част от задължителните условия. През октомври Световната антидопингова агенция все пак възстанови временно правата на РУСАДА. За да бъде запазен лицензът обаче, Русия трябваше да отвори московската лаборатория за работна група на WADA до 31 декември. Местните власти поеха и ангажимент до 30 юни 2019 г. да бъдат тествани повторно всички проби, които WADA ще поиска след евентуалната инспекция на лабораторията. През уикенда правителство на  Русия увери, че работи по въпроса с осигуряването на достъп . Говорителят на Кремъл Дмитрий Песков дори обяви, че няма никакви поводи за притеснения. Стигна се и до  молба за помощ  от генералния директор на РУСАДА Юрий Ганус до президента Владимир Путин. \"Дълбоко съм разочарован, че данните от бившата московска лаборатория не бяха предоставени до изтичането на крайния срок, който беше договорен с изпълнителния комитет на WADA през септември. Работихме усърдно с руските власти, за да изпълним крайния срок, което категорично беше в интересите на чистия спорт\", каза президентът на WADA Крей Рийди.  Той обяви, че предстои да се реши какви санкции да бъдат наложени срещу руския спорт. През септември WADA се закани те да бъдат по-строги, ако Русия не изпълни условията й. В същото време лицензът на РУСАДА отново ще бъде отнет.", "date": "2019.01.01", "title": "Русия не даде достъп на WADA и рискува да пропусне трета поредна олимпиада"}
{"url": "https://www.dnevnik.bg/sviat/2019/01/01/3368370_evroto_navurshva_20_godini_dnes/", "text": "Еврото навършва 20 години днес. На 1 януари 1999 година 11 страни от ЕС въведоха нова парична единица и обща парична политика под ръководството на Европейската централна банка, отбелязва Европейската комисия. Днес еврото вече е валута на 340 милиона европейски граждани в 19 държави. То води до осезаеми ползи за европейските домакинства, дружества и правителства - стабилни цени, по-ниски разходи за парични преводи, защита на спестяванията, по-прозрачни и конкурентни пазари, повече търговия, пише ЕК. Около 60 страни по света обвързват своите валути с еврото. Очаква се и други държави от ЕС да се присъединят към еврозоната, когато изпълнят необходимите изисквания. Еврото се превърна в израз на единството, суверенитета и стабилността. То осигури благоденствие и закрила на нашите граждани и трябва да направим необходимото това да продължи в бъдеще, заяви председателят на ЕК  Жан-Клод Юнкер . Председателят на Европейския съвет  Доналд Туск  посочи, че създаването на еврото преди 20 години наред с освобождаването на Централна и Източна Европа и обединението на Германия е било повратна точка в европейската история. Председателят на Европейската централна банка (ЕЦБ) Марио Драги добави, че еврото е логично и необходимо следствие от  единния пазар . То улеснява пътуването, търговията и паричните преводи. Две десетилетия след създаването на еврото вече има поколение, което не познава друга национална валута. През това време ЕЦБ успя да изпълни основната си задача - да поддържа цените стабилни. Допринасяме за добруването на гражданите на еврозоната, като разработваме сигурни банкноти, насърчаваме сигурни системи за плащане, следим банките, за да осигурим тяхната устойчивост, и наблюдаваме финансовата стабилност в еврозоната, каза Драги. През 70-те и 80-те години на 20-и век отделните европейски държави са изложени на световната парична нестабилност, което води до необходимост от общи решения. Създаването на единен пазар води до по-лесна работа и търговия, ако европейците използват единна валута. След десетилетия разговори как да се постигне икономически и паричен съюз през 1988 г. Европейската комисия под председателството на Жак Делор обсъжда постепенни мерки за въвеждане на единна валута в ЕС. Валутата е създадена чрез споразумение на политическите ръководители, подписано през 1992 г. в Маастрихт. Подписването на договора от Маастрихт е повратна точка по пътя към еврото. През 1994 г. във Франкфурт Европейският паричен институт (ЕПИ) започва подготовката, за да може ЕЦБ да поеме отговорността за паричната политика в еврозоната. На 1 юни 1998 г. ЕЦБ започва своята работа. На 1 януари 1999 г. е въведено еврото, което става официална валута на 11 държави от ЕС, а отговорността за паричната политика се предоставя на ЕЦБ и на Евросистемата. В продължение на три години еврото присъства само в банковите извлечения редом с националните валути. На 1 януари 2002 г. в 12 държави започват да се използват банкнотите и монетите евро. Така тези държави извършват най-голямата смяна на валута в историята. Първите държави от еврозоната са Австрия, Белгия, Финландия, Франция, Германия, Ирландия, Италия, Люксембург, Холандия, Испания и Португалия. Гърция се присъединява през 2001 година. Оттогава още седем държави са въвели еврото - Кипър, Естония, Латвия, Литва, Малта, Словакия и Словения. Десет години след като финансовата криза от 2009 г. разтърси света, структурата на Икономическия и паричен съюз на ЕС бе значително подсилена. Обществената подкрепа за еврото винаги е била голяма в ЕС, особено в страните, които вече го използват. Според мнозинство от 74 на сто от участвалите в неотдавнашно проучване в еврозоната еврото е нещо добро за ЕС. Според мнозинство от 64 на сто еврото е добро нещо и за тяхната страна. Общо 36 на сто от европейците посочват еврото като един от основните символи на ЕС, на второ място след свободата. /БТА", "date": "2019.01.01", "title": "Еврото навършва 20 години днес"}
{"url": "https://www.dnevnik.bg/photos/2019/01/01/3353850_fotogaleriia_spomeni_v_snimki_ot_2018/", "text": "Президентът на ФИФА Джани Инфантино и държавните глави на Русия и Франция Владимир Путин и Еманюел Макрон на стадион \"Лужники\" - 15 юли 2018.", "date": "2019.01.01", "title": "Фотогалерия: Спомени в снимки от 2018"}
{"url": "https://www.dnevnik.bg/bulgaria/2019/01/01/3368510_otnovo_natovareno_dejurstvo_v_pirogov_i_mnogo/", "text": "Изключително натоварено е било дежурство в нощта на Нова година в болница \"Пирогов\", съобщиха от лечебното заведение на пресконференция тази сутрин. Близо 600 души са преминали през спешното отделение в новогодишната нощ. Най-натоварено е било дежурството за травматологичния кабинет, тъй като доста от пострадалите са били заради употреба на пиратки, съобщи агенция \"Фокус\". От лечебното заведение отчитат, че през токсикологичния кабинет са преминали по-малко пациенти в сравнение с минали години, но не са липсвали и такива. Двама мъже на около 60 години и две непълнолетни момичета остават за лечение в токсикологията заради прекомерна употреба на алкохол. Петима души, пострадали от пиротехнически изделия, са били хоспитализирани през нощта, като четирима от тях остават в лечебното заведение. Най-тежкият случай е на 16-годишно момче, което е загубило част от третия си пръст.", "date": "2019.01.01", "title": "Отново натоварено дежурство в \"Пирогов\" и много пострадали от пиротехника на Нова година"}
{"url": "https://www.dnevnik.bg/bulgaria/2019/01/01/3368511_borisov_neka_prez_2019_g_da_rabotim_za_nadgrajdane_na/", "text": "Нека през 2019 година заедно да работим за надграждане на постигнатото и да бъде по-добра за всички!\". Това пожела от профила си в социалната мрежа \"Фейсбук\" премиерът Бойко Борисов в краткото си пожелание по случай Нова година. Той отбеляза, че е изминала дълга година, изпълнена с много предизвикателства. \"За първи път България пое председателството на Съвета на ЕС. Доказахме, че можем да бъдем активни участници в дебатите за развитието на ЕС, миграцията, присъединяването на Западните Балкани към Съюза, че може да защитаваме националния си интерес по важни въпроси като правата на българските граждани във Великобритания след Брекзит. Доказахме, че можем да бъдем лидер в региона, водейки активни разговори със съседите ни за реализирането на съвместни проекти и развитието на всички държави на Балканите\", посочи той някои от трудностите и постигнатото. \"През годината работихме активно и във вътрешен план. В сила влиза рекордно голям държавен бюджет с ръст на БВП, пенсии, заплати, като особено внимание отделяме на образованието и на хората в неравностойно положение\", допълни той. Прдседателят на парламента Цвета Караянчева също отправи кратко пожелание в профила си в социалната мрежа. \"Пожелавам Ви новата 2019 г. да донесе на всички ни светли хоризонти, положителни емоции и силата да вярваме в себе си, да градим и да опазим този наш земетръсен Балкански Вавилон, който дедите ни са завещали да обитаваме\", написа тя. \"Желая ви стремглаво ново начало и нови възможности. И не забравяйте, че границите са вътре в нас и само от нас зависи да ги прекосим. Честита Нова 2019-а година\", допълни Караянчева.", "date": "2019.01.01", "title": "Борисов: Нека през 2019 г. да работим за надграждане на постигнатото"}
{"url": "https://www.dnevnik.bg/photos/2019/01/01/3368527_fotogaleriia_kak_svetut_posreshtna_novata_godina/", "text": "Фойерверки, празнични концерти, веселие - така изгеждаше посрещането на Новата 2019 година на много места по света. \"Дневник\" подбра някои впечатляващи кадри от различни точки по света. На снимката: Метро Манила Филипните", "date": "2019.01.01", "title": "Фотогалерия: Как светът посрещна Новата година"}
{"url": "https://www.dnevnik.bg/sviat/2019/01/01/3368528_ostava_neizvestna_sudbata_na_36_dushi_sled_vzriva_v/", "text": "Телата на осем души, загинали след взрива в жилищна сграда в руския град Магнитогорск, са извадени изпод развалините. Това съобщи днес подразделението в Челябинската област на федералното министерството на извънредните ситуации, предаде ТАСС, цитирана от БТА. Преди това бе съобщено за откриването на осмина загинали, сред които няма деца. Остава неизвестна съдбата на други 36 човека, които вероятно са се намирали в сградата в момента на взрива, срутил част от десететажната сграда. Руската служба на Би Би Си добавя, че търсенето на оцелели е отложено днес докат оспасителите демонтират оцеляла от взрива стена на жилищния вход, за да се избегне опасност от ново срутване. Според руския Следствен комитет вероятната причина за експлозията е изтичане на газ. Взривът е станал вчера преди разсъмване, когато повечето от обитателите на сградата са спели. Уралският град Магнитогорск с население от 400 хиляди отстои на около 1400 км югоизточно от Москва. В Челябинска област утре е обявен ден на траур за жертвите.", "date": "2019.01.01", "title": "Остава неизвестна съдбата на 36 души след взрива в Магнитогорск"}
{"url": "https://www.dnevnik.bg/kultura/2019/01/01/3365517_otkus_ot_cherno_-_bial_roman_na_marion_poshman/", "text": "\"Черно-бял роман\" от германската писателка Марион Пошман, специална гостенка на тазгодишния Софийски международен литературен фестивал, от утре, 20 декември, ще бъде по книжарниците. Тя го представи на живо пред многобройна публика по време на шестото издание на фестивала през изминалата седмица. Романът залага на ярките контрасти, заложени в самото заглавие и в сюжета. На преден план се противопоставят Германия срещу Русия, човек срещу природа, реално срещу фантастично, свое срещу чуждо. Но интерес предизвикват най-вече техните сиви зони. \"Както е известно, сивото бе основният цвят на Източния блок. Устойчиво и неопределено, сивото беше еднакво подходящо за прибори за храна и за бетонни сгради, цели улици и обширни парадни площади. Това обстоятелство придаваше на цвета дори и в минимални мащаби нещо посвоему монументално.\" Млада жена предприема пътуване към \"стоманеното сърце на Русия\" – Магнитогорск, този митичен град в Урал, роден върху чертожния лист и построен на два континента. В някогашната забранена зона се намира най-големият металургичен комбинат в света, гордостта на Сталин. Героинята посещава баща си, електроинженер на нов промишлен обект, и се подлага на своеобразен експеримент на монотонността, докато Русия се изправя пред нея не просто като емоционално, а като метафизично предизвикателство. Антон Вермут се е променил, дъщеря му го усеща незабавно. На работната площадка цари парализиращо бездействие, изолацията на малката група германски специалисти, еднообразието и безмълвният гигантизъм на снежния пейзаж създават постоянно усещане за нереалност и безсилие, което доминира мислите и чувствата. В повсеместната сивота цветовете се губят, а с тях изчезват и формите. Стари рани се отварят – миналото не може да намери покой в този град-герой от Вторатасветовна война, излял стоманата за всеки втори танк и всеки трети снаряд, пратен по войските на Вермахта. Всеки един от немската група е кармично свързан с Русия под някаква форма, всеки по различен начин се опитва да противостои на руския бяс, да запази менталната си и физическа цялост, но не всички успяват. Марион Пошман (15 декември 1969 г.) е немска писателка и поетеса. Израства в родния си град Есени в Мюлхайм ан дер Рур. Между 1989 и 1995 г. следва немска филология, философияи славянска филология (в Бон и Берлин), през 1994 г. също и драматургично писане в Университета по изкуствата в Берлин. Прави своя прозаичен и лирически дебют през 2002 г., когато почти едновременно излизат романът \"Къпане при буря\" и стихосбирката \"Затворени камери\". Живее и работи в Берлинкато писател на свободна практика. Член е на Немската академия за език и поезия, на Майнцката академия на науките и литературата, на Свободната академия на изкуствата в Хамбург, както и на германския ПЕН-център. Пошман е автор на пет стихосбирки, четири романа, новела и сборник с есета, за които получава над 30 литературни стипендии и отличия. Сред тях са наградите \"Петер Хухел\", \"Ернст Майстер\", \"Вилхелм Раабе\" и \"Клопщок\", както и три номинации за \"Немската награда за книга\" (включително за \"Черно-бял роман\" през 2005 г.). превод Милен Милев художник Дамян Дамянов Беше ли това нощ, от която да се страхуваш? Жици, опънати над града, опънати от този град до следващия, през цялата страна, чак до най-отдалеченото кътче. Светлинки пламваха, прозорци ставаха жълти и черни, и пак жълти. Пътища, изпълнени с огромни светулки, се виеха напред, в тънка нишка покрай бреговете, разпръсват се из широките степи, събират се в гъмжащи маси там, където трябваше да се намират Москва, Новосибирск, Владивосток. Острови от светлини леко се тресяха, свиваха се малко и отново се разтягаха, трепкаха в ритъма на издигащия се въздух, трепкаха като жабешки гушки, меки, нежни купчини от звезди. Земята през нощта. Електрификация. Турбини се въртят като облаци, святкат и гърмят. Планетни предавателни кутии като черни слънца се забиват в угарта, орат земята, вършеят сламата. Гигантски черни слънца извозват житото в недодяланите си коли, нижат се по продължението на хоризонта. Да се натовари слънчевата колесница, за да се достигне стандартната позиция на небосвода, слънчевата колесница, впрегната в услуга на човека. Електрификация плюс съветска власт. Жужащи кабели свързват канцелариите една с друга. Изпращат се гласове по телефона, грапави и неясни като пясък. Товари с пясък пъплят от единия до другия край на страната, странни, необикновени хронометри, които съхраняват прахта от стари документи, шумоленето на административни актове, на евтини списъци и формуляри, грапави като пясък гласове, дрезгаво плъзгащи се в монотонното бръмчене на далекосъобщенията, между тях металически се чернеят отделни думи, малки редички от букви на кирилица, сякаш написани една след друга на пишеща машина с изсъхнала лента. Стадата намаляваха. Стадата губеха все повече глави, оставащият добитък линееше, мършавееше. Цялото намаляваше, отделното намаляваше, намалялото се разпределяше върху по-големи планови квадрати, можеше евентуално да се увеличи, но не задължително. Тревожни стада изяждат величието на страната, повече място се равнява на по-малко съдържание. Теорията на множествата при селското стопанство. Масите се върнаха обратно на старта. Газопроводи положиха змейките си. Сондажни кули пробиваха вечния лед. Електроцентрали никнеха като гъби след дъжд. Блата затъваха. Градове изчезваха под язовири. Химически заводи, железопътни трасета, пристанища, построени от каторжници. Стада от каторжници, тайна теория на множествата. Процеси на сушене. Процеси на напояване. Пренасочване на топли течения. Реки. Новонанесени реки на географската карта, реки, издълбани в земята като бразди. Реки променят течението си, обръщат го наопаки. Безкрайни редици от домино плочки побутнати започват да падат. Огромни мащаби. Смехории. Географски области се местят от изток на запад, от север на юг, сменят местата си като парчета от пъзел. Студени фронтове покриват империята със снежни човеци, с образи на утопията. Първа петилетка: Принудителна колективизация на селското стопанство Беломорско-балтийски канал Металургичен и въгледобивен комбинати в Кузнецкия басейн Завод за автомобили в Нижни Новгород Тракторен завод в Челябинск Магнитогорски металургичен комбинат Най-големият стоманодобивен завод в света, упорито изтръгнат от земята с голи длани. Десетки хиляди работници живеели в палатки, примитивни землянки, бараки. Покривали къс от земята със завода, покривали голата земя, за да не бъдат те самите покрити от нея. Радостта от труда. Произволността на радостта от труда. Радостта от труда. Наградени от народния комисар с три тона ябълки. Три тона ябълки, през зимата. Прави по четвърт ябълка на човек. Традицията на теорията на множествата. Беше ли това нощ, от която да се страхуваш? В Магнитогорск заводът се пробуждаше. В град Есен Круп фон Болен унд Халбах седеше в своя кабинет. Във \"Вила Хюгел\". Това, което фамилията Круп е успяла да изгради в течение на няколко поколения, гигантоманска Русия е създала за няколко години. Агломерационен завод. Доменни пещи. Конвертори. Сименс. Мартинови пещи. Валцови станове. Станове за стомана. Телоизтегляне. Леярни. Повърхностно обогатяване. Стандартна конструкционна стомана. Въглеродна стомана. Студен вискозитет. Релси, валцовани стоманени профили, обикновени профили. Ламарина и ламаринени ленти, топло- и студеновалцовани. Стандартни детайли, шайби, болтове, винтове, гайки. Арматурни мрежи. Армировъчна тел. С избухването на войната автоматите за производство на пирони преустановяват работа. Магнитогорск започва да доставя стомана в Челябинск, тракторния завод. Магнитогорск произвежда танкова стомана. Круп модернизира Дебелата Берта. Круп строи самолети. Хора се втвърдяват като стомана \"Круп\". Стават ръчни гранати. Бойни патрони. Панцерфауст. Изкуството да водиш война в сравнение с изкуството да приготвяш храна. Събира се старо желязо. Никакво производство на тенджери, кастрони или прибори за ядене. Къде се варят картофи, зеле, цвекло? Из въздуха се носи вряла каша, цвеклото оцветява в червено краищата на облаците, зелки се търкалят ненужни в полето. Премахват се картофите, на кого са притрябвали картофи, сурови картофи, можеш да ядеш брезови листа, първите пъпки, ресите. Дърветата не разцъфтяват, зимата се удължава, врагът се обърква. Остъргваш със зъби тревния слой, обръщаш почвата, подготвяш я. Безкрайността на страната като объркване на врага в случай на нужда. Танкови колони попадат във всеядни гори. Войскови части замръзват в снеж на пустош без запаси, цели роти биват смилани от алчната степ, погълнати от калта. Безкрайността на страната – нищо друго, освен огромен казан. Една черна дупка, водеща към нищото. Дреболии. По този начин приключва превъзпитанието на новия човек. Работник от ММК става прототип на воина-освободител върху паметника на Съветската армия в Трептов парк, Берлин. Миниатюрни версии на Магнитогорск се появяват в Сталинварош, Унгария. Нова Хута, Полша. Айзенхютенщат, ГДР. Градове, кръстени на собствената си участ. Азбест. Пласт. Никел. Енгелс. Маркс.", "date": "2019.01.01", "title": "Откъс от \"Черно - бял роман\" на Марион Пошман"}
{"url": "https://www.dnevnik.bg/bulgaria/2019/01/01/3368533_nelegalen_ceh_v_novi_iskur_opakoval_tjutjun_kato/", "text": "Нелегален цех за рязане на тютюн разкриха митнически служители от отдел \"Митническо разузнаване и разследване\" на Столичнат амитници, съобщи институцията. На 29 декември инспекторите проверили склад в Нови Искър и установили, че в едно от помещенията е оборудван цех за рязане и обработка на тютюн. На място е открито професионално оборудване - машини за рязане, вани за овлажняване на тютюна и машина за ароматизиране. Освен ненарязан тютюн и тютюн в процес на преработка митническите служители открили и вече опакован тютюн, както и празни опаковки. Според откритите на място материали, след обработката тютюнът се опаковал в чували, етикетирани като котешка храна, или в консервени кутии с етикети на консервирани домати или боб. Разпространението на тютюна вероятно е извършвано чрез пратки. Техниката на обработка, включваща ароматизиране, подсказва, че на следващ етап тютюнът вероятно е смесван и със сиропи с цел да се използва като тютюн за наргилета, се казва в съобщението. Наред с това на място са установени и празни опаковки за тютюн с името на известна марка тютюн за пушене, както и множество цигарени филтри и хартиени тръби за цигари. Процесът по обработката на тютюна се е осъществявала при лоши хигиенни условия, без да се спазват технологичните изисквания при производствената манипулация на суровия тютюн, което крие потенциална опасност за здравето на потребителите. Общото количество на откритите и иззети акцизни стоки е 228 кг. Иззети са и всички машини и съоръжения, послужили за незаконното производство, като машина за рязане, машина за варене /вана/, машина за затваряне на консерви, центрофуга, горелка, поточна линия. Случаят се разследва от районната прокуратура.", "date": "2019.01.01", "title": "Нелегален цех в Нови Искър опаковал тютюн като котешка храна и консерви"}
{"url": "https://www.dnevnik.bg/bulgaria/2019/01/01/3368548_muj_opital_da_izvadi_orujie_sred_praznuvashti_v_burgas/", "text": "Минути преди 24 ч. в Бургас полицаи обезвредили криминално проявен мъж, докато вадел оръжие сред празнуващите граждани, съобщи МВР. Благодарение на бързата реакция на служителите не бе допуснат нежелан инцидент, се казва в съобщението. Екипи на столичната пожарна пък се отзовали на сигнал за възникнал ограничен огън в резервна постройка към заведение в центъра на града и при инцидента няма пострадали. . Вътрешния министър Младен Маринов благодари на полицаите, пожарникарите и служителите на МВР, които през последното денонощие не бяха заедно със своите семейства и близки, а се грижиха за сигурността на всички. \"Благодарение на вашия професионализъм през изминалото денонощие не бяха допуснати сериозни инциденти и нарушения на обществения ред и Новогодишната нощ премина в спокойна за всички обстановка\", пише Маринов. Днес продължава работата на дежурните екипи в цялата страна. Към момента трафикът през граничните контролно-пропускателни пунктове на страната е нормален, информира министерството. Постепенно се засилва трафикът по пътните артерии. Полицаите са разположени по най-натоварените трасета, за да подпомагат движението при необходимост.", "date": "2019.01.01", "title": "Мъж опитал да извади оръжие сред празнуващи в Бургас"}
{"url": "https://www.dnevnik.bg/bulgaria/2019/01/01/3368556_godishni_e-vinetki_se_kupuvat_nai-veche_za_leki_koli/", "text": "До края на 2018 г. са продадени 14 018 електронни винетки на стойност около 1.3 млн. лв., съобщи агенция \"Пътна инфраструктура\". Конвертирани са 55 000 хартиени винетни стикера. От днес – 1 януари 2019 г., влиза в сила електронната винетка за ползване на платената пътна мрежа, напомня агенцията. За тежкотоварните автомобили над 3.5 тона е-винетките ще са валидни до 15 август 2019 г. включително. От 16 август 2019 г. за тях се въвежда тол като съвременен начин за събиране на такси. Най-много са годишните е-винетки за леки коли Най-много е-винетки са продадени чрез официалните партньори на Агенция \"Пътна инфраструктура\" – 6193 броя за над 570 000 лв. Чрез специализирания уеб сайт  www.bgtoll.bg  са купени 4776 е-винетки за над 428 000 лв., а чрез терминалите за самообслужване в търговските обекти са продадени 1798 броя на стойност близо 140 000 лв. В пунктовете за обслужване на клиенти на Агенция \"Пътна инфраструктура\" са купени 669 е-винетки за над 63 000 лв., а чрез мобилното приложение са продадени 582 броя за малко над 46 000 лв. Най-много са годишните е-винетки, продадени за леки автомобили – 11 976 броя на стойност над 1.1 млн. лв. За тировете над 12 тона са купени най-много дневни винетки - 507 броя на стойност над 11 500 лв. Всички хартиени винетни стикери, купени през 2018 г. и които изтичат след 1 януари 2019 г., запазват своята валидност. Шофьорите трябва да ги оставят залепени на предното стъкло на автомобила до датата, на която изтичат. Сайтът  www.bgtoll.bg  дава възможност за конвертиране на валидните хартиени винетки към електронни без това да е задължително.. При спиране от тол контрола, шофьорите няма да се считат за нарушители, след като имат валидна винетка, залепена на стъклото. Как се плаща Е-винетка може да се купи чрез сайта  www.bgtoll.bg , мобилно приложение и терминалите за самотаксуване в ГКПП и търговските обекти. Запазва се и традиционният начин за продажба - в брой в търговски обекти и в областните пътни управления на Агенция \"Пътна инфраструктура\". При покупка чрез  www.bgtoll.bg  и на терминалите може да се плаща с кредитна и дебитна карта, а през уеб сайта е възможен и банков трансфер. Ако шофьорите изберат да платят с банков превод, трябва да предвидят 1-2 дни, които са необходими, за да се отрази плащането в системата, както е при всички банкови плащания. Необходимо е първо да се избере какъв продукт ще се ползва - уикенд, седмична, месечна, тримесечна или годишна винетка за леките автомобили и дневна, седмична и месечна за тежкотоварните. За улеснение в сайта и в мобилното приложение автоматично е посочена българска националност на регистрационния номер. Специално за чужденците Чужденците, които трябва да купят електронна винетка, ще могат да го направят на още седем езика – английски, немски, руски, турски, гръцки, сръбски и румънски. След избор на държавата, в която е регистриран автомобилът, за който се купува е-винетка, се въвежда регистрационният му номер. Графичният вид на символите от регистрационния номер трябва да отговаря на графичното изписване на буквите в номера, независмо дали се използва клавиатура на кирилица или на латиница. При изписването на номера се въвеждат само букви и цифри. В случай, че регистрационният номер съдържа тире, точка или интервал, те не се въвеждат. Буквените символи от регистрационния номер се изписват с главни букви. След това се избира период на валидност на винетката. Системата автоматично изчислява коя е крайната дата за валидността й. Винетката може да се активира с месец отлагане Всички шофьори трябва да изберат категорията на автомобила си и да внимават за правилното вписване на регистрационния номер. Системата позволява е-винетката да бъде активирана с дата най-късно 30 дни след момента на купуването ѝ. По желание може да бъде посочена електронна поща, на която да се получи обратна разписка. Не е нужно да тя да се разпечатва, нито да се носи в автомобила си, нито да се представя на контролните органи. След получаване на идентификационен номер на транзакцията за купена е-винетка, може да се изтегли файла с разписка или да се въведе електронен адрес, на който да я получи, и след това да се приключи процедурата по покупката. В рамките до 5 минути след купуване на винетката, тази информация ще бъде въведена в системата и всеки сам ще може да провери дали тя е валидна чрез специалния бутон \"Проверка на е-винетка\". Как се отменя сгрешена покупка Е-винетката е държавна такса и съответно при сгрешена транзакция или покупка, в съответните областни пътни управления трябва да бъде подадена писмена молба в свободен текст . Ако шофьорът има разпечатана разписка за покупката, това би помогнало много за бързото разясняване на случая. Системата за купуване на електронни винетки позволява с помощта на един банков превод юридическите лица да купуват до 100 електронни винетки, при това такива, които са с различен срок на действие и за различни категории превозни средства. Целта е максимално улеснение на фирмите с голям автопарк. Взети са всички мерки за сигурността на посещаващите страницата  www.bgtoll.bg . За хората с увреждания Хората с увреждания могат да подадат заявление-декларация за получаване на безплатна електронна винетка лично в дирекция \"Социално подпомагане\" по настоящ адрес, с писмо чрез лицензиран пощенски оператор или по електронен път съгласно Закона за електронния документ и електронните удостоверителни услуги. По информация от Министерството на труда и социалната политика подаването на заявленията може да започне от 2 януари 2019 г. Дирекциите \"Социално подпомагане\" обработват и одобряват документите в 7- дневен срок от подаването им. Агенцията за социално подпомагане ще изготвя и предоставя по електронен път чрез защитен канал на Агенция \"Пътна инфраструктура\" дневна заявка по образец за издаване на безплатни годишни електронни винетки. В срок до края на работния ден, следващ деня на получаване на дневната заявка, Агенция \"Пътна инфраструктура\" ще издава безплатна годишна електронна винетка със срок на валидност една година. Няма да е необходимо хората с увреждания да ходят втори път до дирекциите \"Социално подпомагане\". Проверки и глоби При проверка специализираните мобилни екипи на Националното тол управление ще установяват на първо място дали има валиден хартиен винетен стикер на предното стъкло на автомобила. Ако такъв липсва, ще се прави проверка в системата за валидна електронна винетка. Ако няма валидна електронна винетка, тогава на нарушителя ще му бъде предложено да плати компенсаторна такса - така ще може да довърши спокойно пътуването си в рамките на деня и ще му бъде спестено налагане на акт за установяване на административно нарушение. Компенсаторната такса може да бъде платена на място само с дебитна или кредитна карта и е съответно: 70 лева за лек автомобил до 3.5 тона; 125 лева за тежкотоварен камион от 3.5 до 12 тона; и 175 лева за тировете над 12 тона. При заплащане на компенсаторна такса на водача се издава документ, с който да удостовери плащането при последваща проверка на пътя. Ако не бъде платена компенсаторната такса на място при тол контрола, тя ще може да бъде погасена по банков път, както и в пунктовете за продажба – в брой или чрез картово разплащане. На ГКПП ще бъде възможно и плащане в брой, отчитайки че автомобилът не може да напусне страната в противен случай. При проверка от служителите на МВР няма да може да бъде плащана компенсаторна такса на място. След заплащане на компенсаторна такса пътуването ще може да продължи без купена винетка, но до края на астрономическия ден. На следващия ден липсата й отново ще се смята за нарушение. Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. За да продължи пътя си в този случай, ще трябва да плати стойността на най- евтината винетка за съответната категория автомобили – уикеднд винетка за 10 лева за леките коли и седмична винетка за тежкотоварните автомобили. Плащането отново е само с дебитна или кредитна карта. В случай, че водачът не плати компенсаторната такса в 14-дневен срок, влиза в сила наказателно постановление, в резултат на което ще се дължи глоба – за леките автомобили тя е 300 лева, а за тежкотоварните автомобили над 3,5 тона е 1800 лв.", "date": "2019.01.01", "title": "Годишни е-винетки се купуват най-вече за леки коли, еднодневни - за тирове"}
{"url": "https://www.dnevnik.bg/sport/2019/01/01/3368563_grigor_dimitrov_shte_zapochne_2019_g_s_dva_macha_tazi/", "text": "Григор Димитров ще изиграе два мача в първия си състезателен ден от 2019 г. Българският тенисист ще опита да се класира за четвъртфиналите в индивидуалната надпревара в Бризбейн и ще започне участието си в турнира на двойки. В 3.00 часа българско време Димитров ще се изправи срещу австралиеца Джон Милман. Шампионът от 2017 г. откри сезона с  победа в два сета срещу японеца Йохишито Нишиока , а роденият в Бризбейн Милман преодоля първия кръг след  успех в три сета срещу Тенис Сандгрен от САЩ. Българинът и австралиецът ще изиграят втория мач помежду си на ниво АТП. Преди година, когато защитаваше титлата си, Димитров записа драматична победа с 4:6, 7:6 (8), 6:3, след като спаси два мачбола. Двамата имат и една среща в сериите \"Чалънджър\". През 2010 г. Милман печели с 6:3, 6:4 в първия кръг на квалификациите за турнира на тревни кортове в Нотингам. Австралиецът е на 29 години и заема 38-ото място в световната ранглиста. През 2018 г. той записа 19 победи и 19 загуби в турнирите от календара на АТП, а рекордната му позиция е №33 от октомври. Милман показа отлична форма в последните месеци от миналия сезон, като достигна до четвъртфиналите на US Open. Той все още няма индивидуална титла, но през 2018 г. изигра първия си финал - на червените кортове в Будапеща, където отстъпи срещу Марко Чекинато. Победителят от мача между Димитров и Милман ще се бори за място в полуфиналите срещу поставения под №2 Кей Нишикори или Денис Кудла от САЩ. В турнира на двойки българският тенисист отново ще си партнира с американеца Райън Харисън. В двубой от първия кръг двамата ще се изправят срещу поставените под №4 Раджив Рам и Джо Солзбъри. Срещата ще стартира най-рано в 5.00 часа.", "date": "2019.01.01", "title": "Григор Димитров ще започне 2019 г. с два мача тази нощ"}
{"url": "https://www.dnevnik.bg/sviat/2019/01/01/3368564_bebe_na_11_meseca_be_izvadeno_jivo_izpod_razvalinite/", "text": "Единайсетмесечно бебе бе извадено живо, но в тежко състояние изпод развалините на срутената  част от жилищна сграда в руския град Магнитогорск , предаде ТАСС, цитирана от БТА. Детето е било откарано с линейка до болнично заведение за реанимация. Лекари дават положителна прогноза, че животът на момиченцето ще бъде спасен. Според съобщението на пресслужбата на губернатора на Челябинска област детето е оцеляло при срутването благодарение на креватчето и топлите дрешки. По последни данни от развалините са извадени телата са седем загинали, а още един човек все още е затрупан. В неизвестност са над 30 души. На 31 декември рано сутринта в един от входовете на десететажен блок стана експлозия, предизвикала срутване. Според руския Следствен комитет вероятната причина за взрива е изтичане на битов газ. Трагедията се е разиграла преди разсъмване, когато повечето от обитателите на сградата са спели, припомня агенцията.", "date": "2019.01.01", "title": "Бебе на 11 месеца бе извадено живо изпод развалините от срутването в Магнитогорск (видео)"}
{"url": "https://www.dnevnik.bg/sviat/2019/01/01/3368565_napadeniia_v_manchestur_predizvikaha_teroristichno/", "text": "Британската полиция промени разследването на нападения с нож в новогодишната нощ в Манчестър от криминален акт в атаки, свъзани с тероризъм. Въоръжен мъж прободе трима души, включително полицай, на главната железопътна гара в града. През 2017 г. в края на концерт на Ариана Гранде атентатор самоубиец се взриви и уби 22-ма души. Днес полицията претърсва апартамент в града, след като има арестуван заподозрян, чието име не се съобщава. Очевидец твърди пред Би Би Си, че нападателят викал \"Аллах!\" и че казал, че \"това ще се случва, докато продължавате да бомбардирате тези държави\". Ранените мъж и жена на 50-ина години са в сериозно, но не и опасно за живота, състояние. Полицаят, който е 20-ина години по-млад, е изписан от болницата, след като е обработена раната на рамото му. \"Това раследване е антитерористично\", заяви по-късно началникът на полицията Иън Хопкинс. Той похвали колегите си на мястото на инцидента за бързата реакция и арестуването на запозодрения минути след нападението. Според Хопкинс много повече хора е можело да пострадат в нападението близо до залата \"Манчестър арена\", където стана атентатът преди близо две години. Опасността от тероризъм в страната е на предпоследното по тревога ниво, което означава, че е \"много вероятно\" да има подобно нападение от радикални ислямисти или от крайнодесни екстремисти.", "date": "2019.01.01", "title": "Нападениe в Манчестър предизвика терористично разследване"}
{"url": "https://www.dnevnik.bg/sviat/2019/01/01/3368567_nasa_chaka_sonda_da_se_obadi_ot_periferiiata_na/", "text": "Американската аерокосмическа агенция очаква в следващите часове да получи първия сигнал от неин апарат, преминал край Ултима Туле - най-отдалеченото от Земяна космическо тяло, наблюдавано директно от човечеството. Други две сонди на NASA - \"Вояджър\" 1 и 2, изстреляни през 1977 г., днес са още по-далеч. Смята се, че те са в работно състояние и че поне едната от тях най-вероятно вече е в междузвездното пространство. Сондата \"Ню хърайзънс\" (New Horizons) би трябвало да е преминала едва на около 3500 км от обекта, за който не се знаеше при изстрелването ѝ през 2016 г. Учените имат само мътни образи на Ултима Туле и дори спорят дали това не са две тела, разположени много близко. Би трябвало обектът да е с дължина 30-ина километра. Разстоянието - 1.5 млрд. км отвъд орбитата на Плутон, край която \"Ню хърайзънс\" прелетя през 2015 г., е толкова голямо, че сигналът пътува до Земята 6 часа. Всъщност, сондата би трябвало вече да е преминала тази сутрин покрай Ултима Туле и очакваният сигнал трябва само да потвърди, че апаратът е в добро състояние и е събрал научна информация. Пристигането ѝ на Земята може да отнеме почти две години, защото се използва 15-ватов трансмитер с капацитет от 1000 бита в секунда. Ако \"Ню хърайзънс\" изпрати тази вечер и първи снимки, има вероятност те да бъдат публикувани от НАСА още в сряда. Ултима Туле, открита с помощта на орбиталния телескоп \"Хъбъл\" през 2014 г., е разположена в т.нар. Пояс на Куипер, в който може би има стотици хиляди подобни обекти. Учените допускат в тях да се съдържа много информация за условията, при които е възникнала Слънчевата система преди около 4.6 млрд. години. Но Поясът на Куипер може да се окаже и опасен за \"Ню хърайзън\", движеща се с 14 км/сек. Удар при такава скорост с тяло с размера на оризово зърно може да разруши важни компоненти от сондата, изминала през Слънчевата система около 6.5 млрд. километра.", "date": "2019.01.01", "title": "НАСА чака сонда да се обади от периферията на Слънчевата система"}
{"url": "https://www.dnevnik.bg/bulgaria/2019/01/01/3368419_chestita_nova_2019_godina/", "text": "\"Дневник\" пожелава на читателите си успешна 2019 година, пълна със здраве, късмет, любов, положителни емоции, добри предизвикателства и приключения! На 1 януари православната църква прославя свети Василий Велики - Василовден. По този повод във всички епархии на Българската православна църква ще бъдат отслужени Василиева Света литургия и молебен за благоденствието на българския народ през новата 2019 година. Хубав празник!", "date": "2019.01.01", "title": "Честита Нова 2019 година!"}
{"url": "https://www.dnevnik.bg/bulgaria/2019/01/01/3368415_rumen_radev_produljava_otstuplenieto_na_zakona_i/", "text": "През изминалата година не сторихме нужното, за да може 2019 да бъде по-лесна. Напротив - това бе година на корупционни скандали и ерозия на демократичните права и институции. Проблемите бяха отсрочвани, но не и решавани.\" Това обяви президентът Румен Радев в посланието, което традиционно отправя държавният глава в навечерието на настъпването на Нова година. \"Примирихме се със застоя и безвремието, с липсата на цели и реформи. Преглътнахме ръста на цените и ниските доходи. Зачеркнахме машинното гласуване и други идеи, гарантиращи честни избори. Продължава отстъплението на закона и справедливостта пред произвола\", отбеляза Радев. Тази вечер мнозина ще говорят за бъдещето си, а някои ще споделят и планове за емиграция, някои хора \"ще пуснат и неканения гост на празничната трапеза - политиката\", допълни той. Но политиката не се прави на масата, а се определя и решава от усилията на милионите осъзнати личности, посочи президентът. \"Вярвам, че за изминалите години българите свикнаха да дишат въздуха на свободата и няма да позволят тя да бъде ограничавана. Убеден съм, че нашият народ може да излезе от всяка криза и безпътица, когато надмогне егоизма и страха и обедини усилия в името на справедливостта, законността, суверенитета и просветеното бъдеще. В това е смисълът на единението. В това е бъдещето ни като народ и държава\", допълни той. Държавният глава призова в празничните часове и в следващата година да не забравяме за хората в недоимък, за слабите, защото, когато отваряме сърцата си за тях и им подаваме ръка, получаваме от тях повече сила и смисъл, отколкото им даваме. \"В този миг всички ние си отправяме благопожелания за настъпващата година. 2019 ще бъде такава, каквато я сътворим с общи усилия. Нека тя да донесе здраве във всеки дом, сила на духа, за да преодолеем трудностите и дързост в сърцата, за да сбъднем мечтите си\", завърши президентът.", "date": "2019.01.01", "title": "Румен Радев: Продължава отстъплението на закона и справедливостта пред произвола"}
{"url": "https://www.dnevnik.bg/bulgaria/2019/01/01/3354095_dnes_e_vasilyovden/", "text": "В първия ден на януари православната църква почита паметта на свети Василий Велики. Имен ден днес имат Васил, Василка, Василена, Веселин, Веселина, Весела. В Патриаршеската катедрала \"Св. Александър Невски\" в 10 ч. започва тържествената Василиева света литургия.  Заради примерния си живот и висока ерудиция св. Василий Велики е почитан заедно със св. Григорий Богослов и св. Йоан Златоуст като един от тримата велики светители и учители на православната църква. В народния календар празникът се нарича също Василица или Сурваки. Обичаят сурвакане - най-характерният зимен обред, разпространен в цялата страна, се изпълнява преди изгрев слънце. По смисъл е пожелание и обредно осигуряване на здраве чрез докосване със сурова, най-често дрянова пръчка, и то именно в началото на годината. Сурвакарите са момчета до 14-годишна възраст. Събрани на групички от по няколко деца, те обхождат домовете на своите близки и съседи, като започват от своя дом. Всяко дете носи свежо откършена и украсена пръчка, която има специално название - сурвакница, сурвачка, суровакница, василичарка. Нейната украса, свързана често с основния за даден район поминък, е твърде разнообразна - преплетени клонки, нанизи от пуканки, разнообразни вълнени конци, малки кравайчета. Децата удрят със сурвачката всеки член от семейството, започвайки от най-възрастния.", "date": "2019.01.01", "title": "Днес е Васильовден"}
{"url": "https://www.dnevnik.bg/bulgaria/2019/01/01/3359545_kakvo_vliza_v_sila_prez_2019_g/", "text": "Промени в осигуровките, изискванията за стаж и възраст при пенсиониране, помощите за хора с увреждания, нови цени на водата и природния газ - това са част от последиците от промените в нормативната уредба, които влизат в сила в първия ден на новата 2019-та година.  Годината ще има 249 работни дни, които стандартно са 1992 работни часа. Почивни ще бъдат 116 дни, изчисли платформата за данъци и счетоводство  kik.info. \"Дневник\" обобщи по-важните промени. Заплати, пенсии и социални плащания  Минималната работна заплата се повишава от 510 на 560 лв. Увеличава се и минималният осигурителен доход по икономически дейности и професии. Учителските заплати се вдигат средно с 20%, в администрацията - средно с 10%. Максималният осигурителен доход се вдига от 2600 на 3000 лв. Минималният месечен размер на осигурителния доход за самоосигуряващи се за 2019 г. ще бъде 560 лв. при 510 лв. през 2018 г.  Изискванията за възраст и осигурителен стаж при пенсиониране се увеличават. През 2019 г. жените се пенсионират на навършени 61 г. 4 м. и осигурителен стаж от 35 г. 8 м. Увеличението е с по два месеца. Мъжете се пенсионират, ако са навършили 64 г. 2 м. (увеличението е с 1 месец), а осигурителният им стаж е 38 г. 8 м ( с 2 месеца повече, отколкото през 2018 г.). Стойността на всяка година осигурителен стаж във формулата за изчисляване на пенсиите се увеличава от 1.169 на 1.2. Новият коефициент ще се прилага при изчисляването на размерите на новоотпуснатите пенсии. От 1 януари 2019 г. всички хора с трайни увреждания, които са над 18 години, ще имат право на нов вид месечна финансова подкрепа. Помощта е регламентирана в новия Закон за хората с увреждания, обнародван в бр. 105 на Държавен вестник от 18.12.2018 г., и ще замени досега изплащаните на лицата добавки за социална интеграция, както и социалната пенсия за инвалидност, когато същата се изплаща към друг вид пенсия. Размерът на финансовата подкрепа ще зависи от степента на увреждане и ще се определя и актуализира спрямо линията на бедност в България, определена с Постановление на Министерския съвет за съответната година. За 2019 г. линията на бедност в България е 348 лв. Данъци и такси за колите Влиза в сила електорнната винетка. Неизтеклите хартиени стикери продължават да важат, но се препоръчва да се преобразуват в електронни, за да не се подлагат шофьорите на по-дълги контролни процедури. Всичко за елетронните винетки четете  тук.  Данъкът за моторните превозни средства за 2019 г. се изчислява по нова формула, която включва годината на производство, мощността и екологичния стандарт на колата. Това следва от приети от парламента изменения на Закона за местните данъци и такси, които влизат в сила от 1 януари 2019 г. В  калкулатора за регистрираните в София автомобили  са заложени минималните коефициенти, по които всеки сам може да изчисли колко ще плати. Образците на данъчни декларации за облагане на доходите на физическите лица и за облагане с корпоративни данъци са публикувани на сайта на НАП, след обнародването им в \"Държавен вестник\".  Декларациите за доходите на физическите лица могат да бъдат подадени най-рано на тази дата - както по електронен път, така и на място в офисите на НАП. Срокът за ползване на 5% отстъпка за ранно деклариране и плащане през 2019 година е 31 януари, Промени в цената на газа и водата Природният газ поскъпва с 3.5%, като това няма да повлияе на цените на парното и топлата вода. Цената до 31 март ще е 44.8 лв. за мегаватчас без акциз и ДДС. С между 0.64 и 22% поскъпват услугите на 27 водни дружества. Най-ниската цена на водата е в Радомир – 0.48 лв. за 1 куб. м. Най-много поскъпва водата във Видин – с 21.84%, 1 куб. м струва 2.845 лв. с ДДС. В Пловдив увеличението е с 0.64% до 2.214 лв. за куб. м, в Бургас - с 9.71% до 2.994 лв. В пет области водата е над 3 лв. - Варна, Силистра, Шумен, Враца, Добрич. Малко под 3 лв. е цената в Монтана, Бургас, Русе. Публичен сектор Закрива се министерството на европредседателството. Националният институт по метеорология и хидрология преминава от Българскат академия на науките към Министерството на образованието. Еврорегламенти Румъния поема председателството на Съвета на ЕС от Австрия. За свое лого Букулещ избра главата на дакийски вълк, нарисувана от 15-годишен ученик. Румъния е поставила в центъра на своето председателство \"европейския гражданин\" и смята да се съсредоточи върху политиките, които имат директен и положителен ефект върху живота на хората, живеещи на територията на ЕС. Влизат в сила три нови правила на Европейската комисия, позволяващи да се намали укриването на данъци чрез трансфер на печалбата извън границите на ЕС. По силата на тези разпоредби \"всички страни членки занапред ще облагат печалбите, прехвърляни към страни с ниски данъци, където съответното компания не извършва действителна икономическа дейност\". Това правило ще позволи да се избегне прехвърлянето на всички печалби към филиал, базиран в страна с много по-ниски данъчни ставки и по този начин да се плащат много малко данъци в страните с по-висок корпоративен данък. Тази практика се прилага в рамките на самия ЕС от компании като Старбъкс (Starbucks), Еърбиенби (Airbnb) и големите технологични гиганти като Гугъл (Google), Амазон (Amazon), Фейсбук (Facebook) и Алибаба (Alibaba).", "date": "2019.01.01", "title": "Какво влиза в сила в началото на 2019 година"}
{"url": "https://www.dnevnik.bg/sport/2019/01/01/3368568_kris_frum_niama_da_zashtitava_titlata_si_v_djiroto/", "text": "Шампионът Крис Фрум няма да защитава титлата си в първата голяма колоездачна обиколка за 2019 г. - \"Джиро д'Италия\". 33-годишният британец обяви, че през този сезон ще се концентрира изцяло върху  \"Тур дьо Франс\" . Другият лидер на  \"Скай\"  - Герант Томас, също ще пропусне Джирото, за да има по-големи шансове да защити жълтата фланелка в Тура. \"Беше трудно решение да преценя какво точно да правя през 2019 г. и върху кои големи обиколки да се фокусирам. Особено след като спечели титлата в Джирото миналата година и прекарах невероятно в Италия. За 2019 г. обаче цел №1 ще бъде Тура\", заяви Фрум. \"Определено не беше лесно да взема това решение, но мисля, че за да постигна голямата си цел през 2019 г. - \"Тур дьо Франс\", ще е по-добре да пропусна Джирото. На този етап от кариерата си започвам да мисля за това какво наследство искам да оставя след себе си\", допълни шесткратният победител в големите обиколки. Той ще преследва пета титла в Тура, с която ще изравни рекордьорите Жак Анкетил, Еди Меркс, Бернар Ино и Мигел Индурайн. \"Ако спечеля за пети път и се присъединя към тази елитна компания, ще бъде невероятно постижение\", каза още Фрум. Томас също заяви, че голямата му цел през сезона е участието в Тура. \"Искам да се върна и да постигна възможно най-добрия резултат, на който съм способен. Ако не бях спечелил жълтата фланелка през 2018 г., може би щях да включа Джирото или Вуелтата в програмата, но при тази ситуация искам да съм 100% готов да Тура\", каза още британецът. Обиколката на Италия ще се проведе от 11 май до 2 юни, а  \"Тур дьо Франс\"  стартира на 6 юли и ще завърши на 28 юли.", "date": "2019.01.01", "title": "Крис Фрум няма да защитава титлата си в Джирото"}
{"url": "https://www.dnevnik.bg/video/2019/01/01/3368570_video_braian_mei_pusna_purvata_si_kompoziciia_ot/", "text": "Браян Мей, китаристът и композитор на легендарната рок група \"Куийн\", публикува две минути след полунощ  първото от над две десетилетия свое произведение . То е вдъхновено от изследването на Космоса и съвпадна с предполагаемия момент, в който сондата \"Ню хърайзънс\" (New Horizons) е преминала край Ултима Тулу - най-отдалеченото от Земята небесно тяло, изследвано пряко от човечеството. \"Не съм турист, не съм и знаменитост. Тук съм да работя и откривам\", заяви Мей в щата Мериленд от централата на проекта - Лабораторията за приложна физика на института \"Джонс Хопкинс\". В полета на \"Ню хърайзънс\" основен партньор е и НАСА. \"Това е мисия за човешкото любопитство, за нуждатга на хората да отидат далеч и да изследват какво движи вселената. Надявам се [композицията ми] да ви хареса\", допълни той. За мисията до Ултима Туле можете  да прочете тук .", "date": "2019.01.01", "title": "Видео: Браян Мей пусна първата си композиция от години насам"}
{"url": "https://www.dnevnik.bg/sviat/2019/01/01/3368631_ne_tova_ne_e_prisuda_sreshtu_rumuniia/", "text": "Това, че председателят на ЕК изразява съмнения в способността на една страна членка да председателства ЕС, е не само звучен шамар, а истински ъперкът. Но критиката на Жан-Клод Юнкер към румънското правителство е напълно оправдана. Можем да я формулираме и много по-ясно: сегашното правителство в Букурещ нито е пригодно, нито е достойно  да води ЕС в продължение на шест месеца . Въпреки че в това отношение нищо не може да се промени. Нищо лично Това обаче не е присъда срещу Румъния, а срещу двете партии, които сега управляват тази страна. От две години те демонстрират, че най-важният им приоритет е да предпазват корумпираните политици от влизане в затвора. Те полагат и огромни усилия за  демонтажа на правовата държава . При това съдебната реформа, която започна с подготовката за присъединяване към ЕС през 2007 година, беше един от истинските успехи на страната. Един поглед към Румъния показва и лъжите на правителството, че критиките от Брюксел водели до това страната да бъде третирана като членка втора класа. В Румъния се надигна  масов протест срещу политиката на това правителство : сред гражданското общество, съдиите и прокурорите, сред парламентарната опозиция и от държавния глава Клаус Йоханис. Само благодарение на неговата силна съпротива, доминираното от посткомунистическите мрежи правителство не успява да задуши напълно правосъдието. Шанс за Румъния?  През изминалите две години властимащите в Букурещ се опитаха да си прокарат своя дневен ред зад гърба на ЕС, като - за разлика от правителствата в Полша и Унгария - те избягваха откритата конфронтация с Брюксел. С началото на европейското председателство това вече не е възможно. И в този смисъл това председателство може би е и шанс за Румъния. За ЕС обаче то идва в неподходящ момент. И то не заради характера на това правителство. Дееспособността на Букурещ е под въпрос, защото правителството и президентът се намират в един вид състояние на война. А това засилва и без това непредвидимите рискове, които  може да предизвика един некоординиран Брекзит .", "date": "2019.01.01", "title": "Не, това не е присъда срещу Румъния"}
{"url": "https://www.dnevnik.bg/biznes/2019/01/01/3368641_bankite_sa_naput_da_otchetat_rekordna_pechalba_za_2018/", "text": "Банковият сектор е напът да отчете рекордна печалба за 2018 г. - към края на ноември тя възлиза на 1.47 млрд. лв., което е повече от отчетените за цялата 2008 г. - в навечерието на кризата, близо 1.39 млрд. лв., информира  capital.bg. Така, освен ако през декември отделни банки не са предприемали масирани обезценки, които да изведат целия сектор на загуба, вероятно ще сме свидетели на резултат, надхвърлящ 1.5 млрд. лв., прогнозира изданието. Силния резултат обаче се постига при много свити маржове от изострената конкуренция. Ако преди десет години последната рекордна печалба е постигната при управление на 69.6 млрд. лв. активи, то сега секторът оперира със 103.7 млрд. лв. към ноември (което включва 6 млрд. лв. ръст за 2018 г.), се пояснява в публикацията. Данните от паричната статистика на БНБ към края на ноември сочат, че кредитирането за фирми и домакинства продължава да се ускорява и за пръв път надхвърля 7% от средата на 2009 г. насам. Това се дължи в голяма степен на потребителското кредитиране, където данните показват над 16% ръст. Още по темата четете  тук. ", "date": "2019.01.01", "title": "Банките са напът да отчетат рекордна печалба за 2018 г."}
{"url": "https://www.dnevnik.bg/photos/2019/01/01/3368575_snimka_na_denia_serena_uiliams_i_rojur_federer_edin/", "text": "Най-успешните действащи тенисисти Серена Уилямс и Роджър Федерер за пръв път се изправиха един срещу друг на корта. Носителите на общо 43 индивидуални титли от Големия шлем бяха част от съставите на САЩ и Швейцария в двубой от световното отборно първенство за смесени двойки \"Хопман къп\".", "date": "2019.01.01", "title": "Снимка на деня: Серена Уилямс и Роджър Федерер един срещу друг в мач за историята"}
{"url": "https://www.dnevnik.bg/sport/2019/01/01/3368643_arsenal_spria_propadaneto_si_s_ubeditelna_pobeda_nad/", "text": "След два мача без победа и неубедителна игра, \"Арсенал\" започна 2019 г. с победа в дербито с \"Фулъм\" с 4:1. \"Артилеристите\" надвиха градския си съперник с попадения на Гранит Джака, Александър Лаказет, Арън Рамзи и Пиер-Емерик Обамеянг. Съставът събра 41 точки и се доближи на две от четвъртия \"Челси\", който е и с мач по-малко. В 11-о поредно дерби на Лондон \"Арсенал\" не успя да запази мрежата си суха. \"Артилеристите\" обаче затвърдиха солидното си представяне на \"Емиратс\". Те са в серия от десет мача без загуба като домакини и четири поредни успеха. \"Фулъм\" остава на предпоследното 19-о място с едва 14 точки. Тимът има само една победа в последните си шест мача. В пореден двубой най-скъпоплатеният футболист на \"артилеристите\" Месут Йозил дори не попадна в групата, а мениджърът Унай Емери заложи на Александър Лаказет и Пиер-Емерик Обамеянг, които си партнираха в атака. През първата част предимството на домакините беше сериозно, като те контролираха топката в близо 70% от времето. \"Фулъм\" разчиташе на уплътняване на средата на терена и търсене на редки шансове за контраатака. Защитата на гостите се справяше добре, като не остави толкова празни пространства за Обамеянг и Лаказет. Все пак в 25-ата минута \"Арсенал\" поведе, като впечатление направи движението на халфовете от втора линия. Алекс Иуоби видя много добре включването на Гранит Джака и изведе швейцареца в наказателното поле. Джака овладя топката и незабавно я прати в мрежата на \"Фулъм\" – 1:0. До почивката нови попадения не паднаха, в в 15-минутната пауза Емери направи промяна. Той извади невъзстановения Шкодран Мустафи, а на терена се появи Лукас Торейра. Само десет минути след подновяването на играта \"артилеристите\" стигнаха до втори гол, който дойде след атака на висока скорост. Сеад Колашинац напредна, стигайки до наказателното поле и върна топката назад към Лаказет, като французинът се справи без проблеми и удвои. След двата гола на домакините Клаудио Раниери промени изцяло играта на \"Фулъм\". Той направи за няколко минути и трите си смени, като гостите заиграха много по-агресивно. В 69-ата минута \"Фулъм\" върна интригата след попадение на Камара. Таранът се разписа едва осем минути след появата си на терена. Райън Сесеньон получи хубаво подаване отляво и центрира, а с шпагат Камара засече в мрежата. В продължение на десет минути след гола на \"Фулъм\" домакините имаха леки затруднения. Стигна се до няколко грешки в защита и разбърквания, но все пак в последните десет минути \"артилеристите\" вдигнаха скоростта и бързо стигнаха до нови две попадения. В 79-ата минута Арън Рамзи се възползва от грешка в защитата на \"Фулъм\", като топката не беше изчистена и вкара. Уелският халф се разписа само четири минути, след като беше сменил Лаказет. След поредица от няколко пропуска попадение отбеляза и Обамеянг. Водещият реализатор на състава първо пропусна останал очи в очи с вратаря на \"Фулъм\", но в 83-ата минута се реваншира с хубав удар с десния крак. Габонският нападател отново излезе начело сред реализаторите във Висшата лига с 14-ия си гол. Обамеянг има с един повече от Хари Кейн и Мохамед Салах.", "date": "2019.01.01", "title": "\"Арсенал\" спря пропадането си с убедителна победа над \"Фулъм\""}
{"url": "https://www.dnevnik.bg/analizi/2019/01/01/3368632_moje_bi_prez_2019_izticha_li_im_vremeto_na_populistite/", "text": "Едно от най-хубавите неща по време на коледно-новогодишните празници е политическата тишина. Дори бомбичките и фойерверките не могат да вгорчат тази наслада. Управляващи и опозиция се изпокриват някъде за десетина дни и ни оставят на мира. Е, този път имаше кратко прекъсване посредата: покрай едно решение на кабинета за финансиране на спортно съоръжение  премиерът Бойко Борисов  изрече следното: \"Всички обичат да се снимат, а когато трябва да се построи зала и да се върши работа, мераклиите са малко\". Но това е нищо на фона на целогодишната канонада от празни приказки, измислици и лъжи, на която е подложено населението с цел омайване, заблуда и отвличане на вниманието. Празниците обаче отминаха и както се пееше в една песен, \"от утре (пак) започват дълги тягостни дни\". Популизмът е на мода Такава е, общо взето, модата и по света. Миналия месец международно изследване показа, че през последните 20 години  подкрепата за популистки партии в Европа е нараснала повече от три пъти  (от 7 до над 25%), благодарение на което те са влезли в правителствата на 11 държави. Броят на хората, управлявани от правителство с поне един популист, се е увеличил от 12,5 милиона на 170 милиона. Изследването отчита още, че популизмът е пъстро явление – от крайно ляво до крайно дясно, и че когато е в управлението това често води до подкопаване на демокрацията, медиите, съдебната система, правата. Популизмът има много определения, най-разпространеното сред които е даването на неизпълними обещания. То обаче далеч не изчерпва присъщите му черти и проявления. Например противопоставянето на \"елит\" и \"народ\"; говоренето на онова, което \"народът\" иска да чуе; раздухването на измислени проблеми и фалшиви страхове; даването на лесни отговори на сложни въпроси; разпадът на причинно-следствените връзки и на връзката с реалните факти. Най-голямата заплаха за популизма е онова, което най-много му се иска – властта. Защото тогава безсилието и безсмислието му бързо лъсват. Силата му е докато е в опозиция. И в това, че е зарáзен – усещайки, че губят наддаването, останалите започват малко или повече да правят същото. Българската специфика Последното се вижда много ясно в България. В изследването е спомената царската изборна победа през 2001 г. - най-високият резултат, постиган от популистка партия в разглежданите европейски страни. След известен спад, от 2009-а започва нов възход, след което намаление не се наблюдава. Всъщност изследването не казва цялата истина. А тя е, че  всички партии в настоящия български парламент, независимо от претенциите си, в една или друга степен (по-скоро голяма, отколкото малка) са завладяни от това явление . Разбира се, не искам да кажа, че в някои партии няма по някой и друг политик, който да не се отклонява понякога от този модел на поведение. Има и такива, които от време на време се изкушават от истината. Или поне им личи, че изпитват неудобство, докато послъгват. Но те са изключения. И отдясно, и отляво Най-голямата сред управляващите партии започна като откровено популистка ( \"Вие сте прости и аз съм прост, затова се разбираме\" ). Идването ѝ на власт навремето обаче съвпадна със световната икономическа криза, което я принуди (поне отчасти) да се съобразява с реалността и да се придържа към известен прагматизъм в управлението. Благодарение на това поне бе поддържана фискална и финансова стабилност. Остана ѝ обаче желанието да се харесва на всички. Затова променя мнението си при всеки протест (стига да не става дума за съдебната система и корупцията), а реформите ѝ са половинчати или спрени. Полуистини и откровени лъжи пък често прикриват действителните мотиви и интереси. Като твърдението на премиера, че ЕК искала приватизация на българската газопреносна мрежа, но той я бил спасил. Всъщност, през цялото време е спасявал \"Газпром\" от конкуренцията, а българите – от възможността да избират доставчик. Формално опозиционната днес социалистическа партия пък, още преди да успее да се отърси от миналото си и да се впише органично в европейския левоцентристки контекст, се втурна в обратната посока. И сега се опитва да прегърна едновременно икономическите бълнувания на крайнолевия и национал-консервативните глупости на крайнодесния и антиевропейски популизъм. Като не изпуска и изконната си привързаност по руска линия. Тук спокойно можем да прескочим ДПС, което притежава повече характеристики на фирма или бизнес асоциация, отколкото на политическа партия. И да преминем към останалите, които и по генезиса си, и по политическата си практика се вписват най-цялостно в популистката мода. Те си бяха много добре в опозиция, но властта им се отрази зле. В редки случаи някои от тях опитаха да защитят някакви що-годе смислени каузи, но се провалиха. Иначе тихомълком се отказаха от почти всичките си обещания (и слава богу), макар че от време на време опитваха да поддържат образа си с някоя и друга безсмислена битка. Но не успяха, защото най-големите партии им иззеха ролята и ги надвикаха (за \"джендърите\" или вечно задаващата се \"бежанска вълна\" например). Същевременно те се включиха успешно в пробутването на лобистки закони, инсталирането на подставени лица във властта и превземането на държавата от частни интереси. Най-ярък обаче ще остане споменът за неспирните каруцарски разправии помежду им. Като резултат, ако има някаква добра новина от миналата година, тя е, че с влизането си във властта въпросните партии се самоизобличиха и си \"отрязаха клона\". Може би през 2019? Това, разбира се, е малка радост и като цяло ситуацията хич не е оптимистична – мераклиите да заемат това място са неизброими. А и се задават нови избори, тъй че голямо надвикване ни чака. Но пък нещата зависят и от всички нас, защото предлагането ще се засилва, докато има голямо търсене. Затова да си пожелаем през новата година по-малко хора да се хващат на  празните приказки, измислиците и лъжите  им. И повече хора да си дадат сметка, че фалшивите обяснения на света и фалшивите обещания не водят доникъде. Да, популизмът още е на мода. Но все някога тази мода ще започне да отминава. Може би през 2019?", "date": "2019.01.01", "title": "Може би през 2019: изтича ли им времето на популистите"}
{"url": "https://www.dnevnik.bg/sviat/2019/01/01/3368670_spasiteli_izvadiha_deveta_jertva_ot_otlomkite_v/", "text": "Спасителите извадиха девета жертва - тялото на жена, от развалините на частично срутилата се сграда в руския град Магнитогорск, предаде ТАСС, цитирана от БТА. Разчистването на развалините на мястото на частично срутилата се сграда в руския град Магнитогорск и търсенето на пострадали ще продължи и през нощта, съобщи за ТАСС представител на министерството на извънредните ситуации. Както и предишната нощ, ще бъде включена осветителна и отоплителна техника. Според прогнозата температурата в Магнитогорск ще падне до 29 градуса под нулата. В Челябинска област на 2 януари е обявен траур. Състоянието на 11-месечното момченце, което бе извадено живо след 35-часов престой под отломките, е крайно тежко и то ще бъде транспортирано за лечение в Москва. Редом до него в реанимацията в местната болница е майка му. Неговите родителите са оцелели, както и тригодишният му брат. Жителите на града са организирали спонтанно импровизиран мемориал близо до сградата, където носят цветя, новогодишни играчки и свещи в памет на загиналите. Някои казаха, че носят подаръците, които са купили за Новата година. Много хора стояха тук през целия ден въпреки студа и наблюдаваха как спасителите разчистват развалините. Много от тях видяха как беше извадено бебето. \"Не познавам лично семейството на момченцето, но историята на спасяването му трогва до сълзи\", каза съседка, донесла цветя.", "date": "2019.01.01", "title": "Спасители извадиха девета жертва от отломките в Магнитогорск"}
{"url": "https://www.dnevnik.bg/sport/2019/01/01/3368668_marko_shvarc_i_petra_vluhova_specheliha_paralelnite/", "text": "Австриецът Марко Шварц и словачката Петра Влъхова спечелиха паралелните слаломи в Осло. Това беше първото от двете градски състезания в Световната купа по ски алпийски дисциплините през този сезон. Другото е през февруари в Стокхолм. Шварц постигна първа победа в кариерата си. 23-годишният австриец, който дебютира в Световната купа през ноември 2014 г., триумфира след успех срещу британеца Дейв Райдинг в един доста изненадващ финал на надпреварата. Шварц записа четвърти подиум в кариерата си. Досега той имаше едно второ и две трети места, като всички са в дисциплината слалом. Райдинг се качи на почетната стълбичка за втори път след 22 януари 2017 г., когато беше втори в слалома в Кицбюел. Швейцарецът Рамон Ценхойзерн допълни челната тройка в Осло след успех срещу шведа Андре Мирер в малкия финал. Носителят на големия кристален глобус за последните седем години Марсел Хиршер отпадна в четвъртфиналите от Райдинг. В генералното класиране за Световната купа води Хиршер с 656 точки след 16-ото от 38-те състезания за сезона. Австриецът има солиден аванс от 248 точки пред сънародника си Макс Франц. След тях са норвежците Александър Аамод Килде (392 т.), Хенрик Кристоферсен (376 т.) и Аксел Лунд Свиндал (369 т.). При жените се стигна до мечтания голям финал между Микаела Шифрин и Петра Влъхова. Американката, която през 2018 г. постави рекорд по брой победи в една календарна година, влезе като фаворит в надпреварата, но беше изпреварена с 0.39 сек. от словачката. Влъхова спечели втора победа за сезона, шеста в кариерата си и първа в тази дисциплината. От другите й пет четири са в класическия слалом, а една - в гигантския слалом в Земеринг преди четири дни. Венди Холденер от Швейцария допълни почетната стълбичка след победа срещу шведката Ана Ларсон Свен в малкия финал. Шифрин води безапелационно в генералното класиране с актив от 1114 точки. Тя има огромна преднина от 446 точки пред Влъхова и 660 пред Холденер.", "date": "2019.01.01", "title": "Марко Шварц и Петра Влъхова спечелиха паралелните слаломи в Осло"}
{"url": "https://www.dnevnik.bg/sviat/2019/01/01/3368667_sondata_na_nasa_e_uspiala_da_izsledva_asteroida_ultima/", "text": "Имаме работещ космически апарат. Току-що извършихме най-далечното от Земята прелитане край космически обект\", обяви днес говорителят в управлението на мисията \"Ню хърайзънс\" на НАСА и Лабораторията за приложна физика на института \"Джонс Хопкинс\" в щата Мериленд. Новината бе посрещната с ликуване от екипа на апарата, изстрелян през 2006 г. и изминал досега над 6.5 млд. километра. Сондата е преминала успешно на около 3500 км покрай астероида Ултима Туле в Пояса на Куипер на близо 2 млрд. км отвъд орбитата на Плутон. Никога досега човечеството не е изследвало отблизо толкова отдалечен космически обект. Първото съобщение, засечено от радиоантена на НАСА край Мадрид, съдържа само техническа информация за състоянието на New Horizons. В нея е посочено, че паметта на уредите на борда е пълна с данни за Ултима Туле, открит 8 години, след като сондата вече се носеше в космоса. В следващите часове се очаква пристигането на първите снимки от загадъчния обект. Сигналът пътува над 6 часа до Земята и поради това изпращането на всичко събрано най-вероятно ще продължи до септември 2021 г. \"Ню хърайзънс\" има гориво за насочване към още едно близко прелитане до обект в периферията на Слънчевата система. Екипът вероятно ще поиска от НАСА удължаване на мисията до друго тяло в Пояса на Куипер, като срещата с него може да се състои някога през следващите 10 години. Електрозахранването на сондата ѝ позволява уредите да работят и през 30-те години на ХХI век, т.е. може дори да са активни, когато тя напуска Слънчевата система.", "date": "2019.01.01", "title": "Сондата на НАСА е успяла да изследва астероида Ултима Туле"}
{"url": "https://www.dnevnik.bg/evropa/novini_ot_es/2019/01/01/3368673_premierut_na_rumuniia_prizova_za_edinenie_pokrai/", "text": "Румънският министър-председател Виорика Дънчила е уверена, че държавните институции, политическите сили и гражданското общество ще обединят сили и ще участват конструктивно за успешен мандат на Румъния като председател на Съвета на ЕС, предаде \"Аджерпрес\", цитирана от БТА. \"От съществено значение е в този символичен момент за европейската съдба на нашата страна да покажем отговорност, сила и разум. От днес поемаме председателството на Съвета на ЕС за период от шест месеца. Румъния ще има възможността, но също и отговорността да демонстрира и капитализира европейския си потенциал и способностите си за взаимодействие в усилие да укрепи онова, което представлява европейската конструкция - съюз на граждани, свободи и нашите обединени капацитети\", заявява Дънчила във видеопослание, разпространено днес. То се прави в първия ден от румънското европредседателство, което ще продължи до 30 юни, но и ден след като управляващите в Румъния бяха  силно разкритикувани от председателя на Европейската комисия Жан Клод Юнкер  заради своята неспособност да разберат смисъла на тази си роля. Министър-председателят посочи още, че вижда в предстоящото председателство възможност за Букурещ да има активен принос към процеса на взимане на решения в ЕС и да покаже \"правилен имидж на Румъния\". \"Ценността на румънците в това голямо европейско семейство се състои също и в динамичния и дълбок проевропейски дух - подход, от който Европа се нуждае в този момент, белязан от несигурност, но от особено значение за нашето общо бъдеще\", изтъкна тя. Дънчила изрази увереността си, че румънците ще допринесат за запазването на единството, сцеплението и солидарността като фундаментални елементи на европейско ниво. \"Европейският съюз може да продължи напред в духа на основополагащите идеи на европейския проект само като запази единството и преодолее различията между страните членки във всичките им форми на проявление\", каза тя. Министър-председателят призова към единство и румънците.", "date": "2019.01.01", "title": "Премиерът на Румъния призова за единение покрай европредседателството"}
{"url": "https://www.dnevnik.bg/sviat/2019/01/01/3368675_strategicheskoto_komandvane_na_sasht_se_izvini_za/", "text": "Командването на стратегическите сили на САЩ, отговарящо за ядрения арсенал на страната, се извини за съобщението си в \"Туитър\", с което отправи нелеп поздрав за Новата година. В туита, който вече е премахнат, се казва, че армията е способна да пусне нещо \"много, много по-голямо\" на \"Таймс скеуър\" в Ню Йорк, отколкото традиционната светеща кристална топка, която се спуска по пилон в последните секунди на отиващата си година пред многохилядно празнуващо мнозинство. Съобщението бе съпроводено с кратък видео клип, на който стелт бомбардировач B-2 пуска бомби и на земята следват експлозии. Това бе посрещнато с остра реакция в социалните мрежи и коментари, че е \"срамота американското стратегическо командване да се шегува с ядрена война\". \"Предишното ни новогодишно съобщение беше проява на лош вкус и не отразява нашите възгледи. Извиняваме се. Служим на сигурността на Америка и съюзниците\", се казва в последвалото извинение.", "date": "2019.01.01", "title": "Стратегическото командване на САЩ се извини за нелеп поздрав за Нова година"}
{"url": "https://www.dnevnik.bg/sport/2019/01/01/3368678_kobaiashi_produlji_s_pobedite_v_chetirite_shanci/", "text": "Лидерът в Световната купа по ски скокове Рьою Кобаяши спечели и второто състезание от престижната верига \"Четирите шанци\". След като  откри турнира с победа в Оберстдорф на 30 декември , в първия ден на 2019 г. той беше над всички и на голямата шанца в Гармиш-Партенкирхен. Кобаяши продължи с впечатляващото си представяне от началото на сезона, като записа трета поредна победа и общо шеста от девет старта. 22-годишният японец записа скокове от 136 и 133 точки, като завърши с общ сбор от 266.6 точки. Той имаше много оспорвана битка с Маркус Айзенбихлер, който записа по-дълги скокове - 138 и 135 метра, но получи по-ниски оценки за стил. Германецът остава втори само на 1.9 точки от победителя. Полякът Давид Кубацки допълни почетната стълбичка с 256.2 точки. Владимир Зографски също затвърди стабилното си представяне от началото на сезона. 25-годишният българин завърши 25-и със скокове от 117 и 133 метра, които му донесоха 226.3 точки. Световният шампион за младежи от 2011 г. беше 26-и в първия старт от \"Четирите шанци\". Той вече има седем класирания в топ 30 от началото на сезона. В генералното класиране за Световната купа води Кобаяши със 756 точки и аванс от 247 точки пред Пьотр Жила. Трети е Стох с 437 точки, следван от Карл Гайгер с 361. Зографски е 19-и със 103 точки.", "date": "2019.01.01", "title": "Кобаяши продължи с победите в \"Четирите шанци\", Зографски отново влезе в топ 30"}
{"url": "https://www.dnevnik.bg/sport/2019/01/01/3368680_totnum_premina_s_lekota_prez_kardif_i_izleze_vtori/", "text": "Тотнъм\" спечели с лекота първия си мач за 2019 г. \"Шпорите\" надиграха новака \"Кардиф\" с 3:0 като гости и излязоха на второ място във Висшата лига преди големия сблъсък между шампиона \"Манчестър сити\" и лидера в класирането \"Ливърпул\" на 3 януари. \"Тотнъм\" записа десета победа от 12 гостувания и общо 16-а от 21 мача. Тимът на Маурисио Почетино събра 48 точки, като се доближи на шест точки от \"Ливърпул\" и поведе с една пред \"Манчестър сити\" и с пет пред \"Челси\", който гостува на \"Саутхемптън\" в сряда. \"Тотнъм\" реши двубоя с \"Кардиф\" само за 26 минути с голове на Хари Кейн, Кристиан Ериксен и Хьон Мин Сон. След това гостите доиграха изключително спокойно мача, като не допуснаха опасности пред вратата на Юго Лорис и пропуснаха да спечелят още по-убедително. \"Тотнъм\" се изравни с \"Арсенал\" на върха в класацията за най-много победи във Висшата лига на 1 януари. Двата лондонски клуба имат по девет, а \"Ливърпул\", \"Манчестър юнайтед\" и \"Манчестър сити\" - по седем. Кейн пък е играчът с най-много голове в първия ден от годината - 5. \"Тотнъм\" започна ударно мача и поведе само след 140 секунди. Киърън Трипиър центрира от десния фланг към вратарското поле. Шон Морисън не се ориентира добре, изрита топката в крака на Кейн и тя се озова в долния десен ъгъл на Нийл Етъридж. В 12-ата минута \"Тотнъм\" стигна до второ попадение. Кейн влезе добре към центъра на терена и със страхотен пас изведе Муса Сисоко на десния фланг. Французинът комбинира със Сон, който бързо намери Ериксен на другия край на наказателното поле. Датчанинът задържа топката, финтира и прецизно я насочи по тревата в долни ляв ъгъл. В 26-ата минута Сон уби интригата с трети гол. \"Тотнъм\" организира бърза атака с къси подавания на скорост. Сисоко намери Кейн, който продължи за Сон. Кореецът се освободи вдясно от вратата и изпрати топката в мрежата с удар по диагонала. Третият гол осигури много спокоен мач за \"Тотнъм\". Тимът на Почетино владееше продължително топката и изцяло контролираше случващото се на терена. \"Кардиф\" опита да притесни гостите с няколко центрирания в началото на второто полувреме, но на практика не създаде нищо пред Лорис.", "date": "2019.01.01", "title": "\"Тотнъм\" премина с лекота през \"Кардиф\" и излезе втори преди големия мач в Англия"}
{"url": "https://www.dnevnik.bg/photos/2019/01/01/3368576_lestur_otkri_futbolnata_2019_g_s_pobeda_nad_evertun/", "text": "Шампионът на Англия за сезон 2015-16\" Лестър\" откри футболната 2019 г. с победа срещу \"Евертън\". \"Лисиците\" спечелиха с 1:0 като гости в първия мач от 21-ия кръг на Висшата лига. Единственият гол на \"Гудисън парк\" беше отбелязан от Джейми Варди в 58-ата минута. \"Евертън\" беше по-активният отбор, доминираше през по-голямата част и създаде повече ситуации за гол. \"Лестър\" обаче игра солидно в защита и дочака своя шанс да измъкне трите точки. \"Лестър\" записа трета победа в последните си три мча и общо девета от началото на сезона. Тимът на Клод Пюел събра 31 точки и се изкачи на седмото място. \"Лисиците\" изпревариха \"Уулвърхемптън\" с две точки и се доближиха на четири от шестия \"Манчестър юнайтед\". В същото време \"Евертън\" пренесе проблемите си през декември в първия ден на 2019 г. \"Карамелите\", които стартираха сезона с големи амбиции, допуснаха четвърта загуба в последните си пет мача и остават само с една победа в последните осем кръга. Тимът на Марко Силва е десети в класирането с 27 точки, колкото имат и 11-ият \"Уест хем\", който посреща \"Брайтън\" в сряда.", "date": "2019.01.01", "title": "\"Лестър\" откри футболната 2019 г. с победа над \"Евертън\""}
{"url": "https://www.dnevnik.bg/sviat/2019/01/01/3368677_ruskata_curkva_zashtiti_ot_kritiki_na_mitropolit/", "text": "Владимир Легойда, говорител на Руската православна църква, защити \"Ирония на съдбата\" - най-популярният новогодишен филм в бившия СССР и Русия, от критиките на местен митрополит. В специално изявление Легойда заяви, че това не е официална позиция на църквата. \"Филмът е прекрасна и добра новогодишна приказка за любовта и приятелството, любим на милиони зрители. Разбира се, като всяко произведение на изкуството, той може да се харесва или не на хората, включително на митрополита. Това е негово лично мнение, с което може да се съгласите или не\", цитира думите му \"Интерфакс\". Според него основното е хората да бъдат добри и по-сплотени, независимо дали са гледали \"Ирония на съдбата\". Критиките отправи в новогодишно послание Рязанският митропилт Марк (Сергей Головков), според когото филмът противоречал на християнските ценности. В \"Ирония на съдбата\" ни се представя идея, че чудото се случва от само себе си, което не е положително и \"изпълва човешката душа с лъжливи мечти, които е невъзможно да се сбъднат\". Това е романтична комедия за пиян руснак, който в новогодишната вечер се прибира у дома и веднага заспива, но не в Москва, а в едноименен жилищен комплекс в Ленинград. В поредица от комични епизоди и пеене на романси между главния герой, обитателката на апартамента и нейния приятел, пламва любов и филмът завърша в това, че той се прибира в столицата, но тя го открива и всичко приключва щастливо. Митрополитът на Рязан не смята, че това е морално, защото \"сдобиването с нова любов\" на главния герой\" е \"основано на предателство към неговата годеница\". \"Християнството призовава постоянно да работим над себе си, а тук имаме съвсем различна картина - за да се случи чудо, не е нужен труд - стига просто да се срещнете, да поседите, да се напиете и чудото се случва от само себе си\".", "date": "2019.01.01", "title": "Руската църква защити от критики на митрополит най-популярния новогодишен филм"}
{"url": "https://www.dnevnik.bg/photos/2019/01/01/3368629_fotogaleriia_svetovnite_snimki_na_denia_-_1_ianuari/", "text": "Кадри от празненствата за посрещането на новата година преобладават сред най-интересните попадение на фоторепортерите на \"Ройтерс\" на 1 януари. На снимката: Новогодишната заря над храма \"Св. Александър Невски\" в София.", "date": "2019.01.01", "title": "Фотогалерия: Световните снимки на деня - 1 януари"}
