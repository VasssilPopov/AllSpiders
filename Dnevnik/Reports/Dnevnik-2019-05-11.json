{"url": "https://www.dnevnik.bg/sport/2019/05/11/3537857_slovenec_obleche_purvata_rozova_flanelka_v_djiroto/", "text": "Примож Роглич от \"Йъмбо Висма\" е първият лидер в Обиколката на Италия за 2019 г., след като спечели бягането по часовник в  Болоня . Словенският колоездач, който е считан за топ претендент за розовата фланелка в 102-ото Джиро, затвърди добрата си форма през годината. Роглич измина трасето от 8 километра от центъра на града до базиликата \"Сан Лука\", която завърши с тежко изкачване (2.1 км с 9.7% среден наклон) за 12.54 минути. Средната му скорост беше 37.2 км/ч, като словенецът стана единственият колоездач слязъл под 13 минути. Втори на 19 секунди се нареди Саймън Йейтс (\"Мичълтън Скот\"), а трети двукратният шампион Винченцо Нибали от \"Бахрейн Мерида\" на 23 секунди. Четвъртото място поделиха Мигел Анхел Лопес (\"Астана\") и Том Дюмулен (\"Сънуеб\"), които завършиха с изоставане от 28 секунди. Така след първия етап  петимата топ претенденти  за победата се събраха в по-малко от 30 секунди. В топ 10 влязоха още Рафал Майка (+33), Тао Харт и Лоранс Де Плюс (+35), Бауке Молема (+39) и Дамиано Карузо (+40 сек). От колоездачите с амбиции за победа в края на обиколката разочарова Микел Ланда. Лидерът на \"Мовистар\" остана едва 36-и на 1.07 минути зад Роглич. Победата е втора за Роглич в Джирото, след като през 2016 г., той също триумфира в бягане по часовник. Колоездачът на \"Йъмбо Висма\" е първият словенец обличал розовото трико и едва вторият след Янез Брайкович водил в голяма обиколка. Роглич вече има 30 победи в кариерата си, като осем от тях постигна през 2019 г. Фаворитите за крайната победа в Джирото стартираха необичайно рано в часовника, заради опасност от буря привечер и прогноза за валежи. Том Дюмулен беше първият по трасето, като в първата група бяха още Роглич, Нибали, Лопес и Ланда. Единствен Саймън Йейтс избра да стартира в 19.43 часа местно време сред последните, като прогнозата за дъжд не се сбъдна. \"Трябваше да чакам доста време, за да разбера дали печеля, но съм много доволен. Нямах тактика за този етап, освен задачата да карам на пълна газ от началото до финала. Не знам дали мога да задържа розовата фланелка от началото до края на Джирото, по-важно е да съм с нея в последния етап във Верона и след него\", каза Роглич след финала. Вторият етап е в неделя. В него колоездачите ще изминат 205 км между Болоня и Фучекио. Той е за спринтьорите, но в последните 50 км има две изкачвания, които могат да редуцират основната група пред финалната линия.", "date": "2019.05.11", "title": "Словенец облече първата розова фланелка в Джирото"}
{"url": "https://www.dnevnik.bg/sviat/2019/05/11/3537730_deputati_ot_opoziciiata_i_pravitelstvoto_se_sbiha/", "text": "Най-малко четирима членове на законодателното събрание на Хонконг са пострадали при сбиване между опозиционни и проправителствени депутати. Причина за физическия сблъсък е бил ожесточен спор кой да оглави парламентарна комисия, предаде БТА. Двете страни взаимно се обвиняват за конфронтацията. Те са съставили свои отделни комисии, които започнали да заседават паралелно. Един от депутатите бил тръшнат на земята и се наложило да бъде изнесен на носилка. Една жена е със световъртеж след удар в главата, а на друг депутат се наложило да му бъде превързана ръката. Напрежението в китайския специален административен район Хонконг (Сянган) нараства покрай подготвянето на закон, който ще позволява местни жители да бъдат екстрадирани в Китай. Около 22 хиляди души излязоха на демонстрация през април срещу исканата промяна. Това е най-голямата публична изява на недоволство в Хонконг от години. ", "date": "2019.05.11", "title": "Депутати от опозицията и правителството се сбиха помежду си в Хонконг"}
{"url": "https://www.dnevnik.bg/bulgaria/2019/05/11/3537734_porojanov_poiska_ot_antikorupcionnata_komisiia_sa/", "text": "Министър на земеделието Румен Порожанов е депозирал вчера молба до антикорупционната комисия (КПКОНПИ) с искане да публикува на сайта си цялата информация от неговата декларацията за имуществено състояние за 2017 година. Това твърди трудно за разбиране съобщение от пресцентъра на ръководеното от него ведомство, изпратено днес до медиите. То се появява в отговор на появили се информации, че не са декларирани данни за имотни сделки, извършени от съпругата му. Министърът обяснява появилият се проблем с техническа грешка и уточнява, че това не следва да се счита за нежелание за публикуване на информация относно лице, с което се намира във фактическо съжителство на съпружески начала. По отношение на единственото, установено от комисията несъответствие, за същото е получено уведомително писмо от 13.03.2019 г., в което се посочва, че не са попълнени трудовите доходи от заеманата длъжност за 2017 г. В определение от комисията 14-дневен срок е подадена коригираща декларация и е представена необходимата информация, казва още Порожанов. Вчера  вестник \"Сега\" написа , че декларацията на министъра, качена на сайта на Комисията за противодействие на корупцията и отнемане на незаконно придобитото имущество (КПКОНПИ), е различна от документа, който той е подал. По-късно от комисията обясниха, че тя е качена в непълен вариант по негово желание. Интересното в случая е, че това е вторият случай, в който КПКОНПИ удря рамо на Порожанов,  отбелязва \"Капитал\" . През май 2018 г. комисията  отказа да го проверява по сигнал за корупция , като вместо да извърши проверка на изнесените в него данни, го третира като сигнал за конфликт на интереси, какъвто естествено не открива. В сигнала се твърди, че през 2017 г. синът на министър Порожанов е предлагал консултантски услуги, които гарантирали пълно получаване на субсидии и избягване на извършването на проверки. По същия начин впрочем беше смачкан и сигналът срещу финансовия министър Владислав Горанов, задето  живее безвъзмездно в луксозен апартамент на кръстника си  - КПКОНПИ му направи проверка за конфликт за интереси, а не за корупция и злоупотреба с власт, посочва \"Капитал\". КПКОНПИ се управлява временно от зам.-председателя й Антон Славчев, след като титулярният ръководител Пламен Георгиев трябваше да излезе в отпуск заради започнала проверка от прокуратурата след съмнения в имущественото му състояние . Георгиев е в отпуск от повече от месец, а все още няма информация да е приключила проверката срещу него. В момента  прокуратурата проверява и къщите за гости , финансирани с евросредстав по контролираната от Порожанов програма за развитие на селските райони.", "date": "2019.05.11", "title": "Порожанов поискал от антикорупционната комисия да публикува цялата му декларация"}
{"url": "https://www.dnevnik.bg/politika/2019/05/11/3537742_s_jalba_bsp_iskat_borisov_da_si_izbere_-_premier_ili/", "text": "БСП внесе жалба в Централната избирателна комисия, в която твърди, че срещу несъвместимост на функциите на Бойко Борисов като министър-председател и  изпълняващ функциите  и на председател на Председателския предизборен щаб на ГЕРБ и съпътстващите ги коалиции, съобщи пресцентъра на левицата. \"Това е в категорично противоречие на Закона за администрацията\", заяви председателят на Националния предизборен щаб на \"БСП за България\" Георги Свиленски пред медиите при внасянето на жалбата в ЦИК. Той призова комисията да спазва закона и да загърби партийните си пристрастия. \"В закона ясно е записано- какви функции не може да изпълнява министър- председателят\", подчерта Свиленски. Депутатът Явор Божанков обясни, че Законът за администрацията забранява на министър-председателят да заема ръководни длъжности в предизборен щаб. \"Борисов е в явна несъвместимост и нарушение на закона\", коментира той. \"Призоваваме ЦИК да даде указания на премиера да освободи един от двата поста и да преустанови нарушението на българските закони\", заключи Явор Божанков. По-рано тази седмица от БСП поискаха от комисията да забрани на Борисов да води предизборната да води предизборна кампания за ГЕРБ, като обикаля страната в ролята си на министър-председател и използва държавен ресурс за това. Вчера обаче  от ЦИК обявиха , че не виждат такова нарушение. Междувременно и днес премиерът имаше няколко срещи с журналисти в кърджалийско, при които дебело подчерта какво правят ГЕРБ за страната и какво управлявалите преди него не са свършили. Борисов преряза лентата на нов завод, като посочи, че бизнесклиматът е страхотен и има наплив от чуждестранни инвестиции. След това посети манастирският комплекс \"Свети Йоан Предтеча\", който се ремонтира с държавна помощ и заяви: \"В Родопите от 100 години манастир не е правен. Оставям изводите на тези преди мен, които обичат да приказват. Ние без много да приказваме - строим църкви и манастири и то в сърцето на Кърджали и в същото време с нашите братя мюсюлмани поддържаме прекрасни отношения... Могло е да го направят и преди 10 години и преди 20 и преди 30 години е могло, но никъде не са направили\", не пропусна да отбележи премиерът.", "date": "2019.05.11", "title": "С жалба БСП искат Борисов да си избере - премиер или шеф на предизборния щаб"}
{"url": "https://www.dnevnik.bg/ot_vas/novini_ot_vas/2019/05/11/3537719_na_dneshniia_den_e_ubit_shtastliveca/", "text": "Алеко Константинов е автор на пътеписите \"До Чикаго и назад\", \"Какво? Швейцария ли?\", \"През марта на Чепино\" и на фейлетоните: \"Бай Ганьо\", \"Миш-маш\", \"Разни хора - разни идеали\" и др.", "date": "2019.05.11", "title": "На днешния ден е убит Щастливеца"}
{"url": "https://www.dnevnik.bg/analizi/2019/05/11/3537586_promianata_v_edno_dete_promenia_bulgariia/", "text": "Преди 9 години започнах работа в Националната мрежата за децата. Тогава бяхме 24 организации в мрежата, а днес сме 150 организации, които работят с деца и със семейства. В организацията имахме двама човека, а днес сме 15. Положих големи усилия не само аз, но и моите колеги и всички хора от цялата страна. Преди да дойда в мрежата, също работех за децата и за семействата. Помня как в домовете за деца имаше 30 000 деца, а директорите на тези домове разполагаха с живота им и със съдбите им. Домовете бяха много, бяха претъпкани, бяха мръсни, а животът на децата - кошмар. които не можеха да си намерят децата, защото бяха премествани от дом в дом с едно телефонно обаждане. Още се виждам с някои млади хора, които бяха част от тази мрачна действителност. Някои от тях са успешни хора, а други ги виждам на улицата или чувам, че са били в затвори или са в психиатрични клиники. Заедно с приятели и колеги се борихме тогава държавата ни да има системата за закрила на детето, която да помага и да работи за децата и семействата. Успяхме и постигнахме целта - имахме системата за закрила на детето и Закона за закрила на детето. Днес обаче тази система за закрила на детето не ми харесва както на мен, така и на всички други, с които работихме, за да я има. Та през тези 9 години ние да бъдат по-подготвени социалните работници, да развиват по-добре услугите за семейството и детето. Да има помощ към бедните семейства, образованието да е по-полезно за децата ни и да не бъде скучно, да имаме детска болница в България - защото само ние в Европа нямаме; да спрем разпитите на децата, които са бити, изнасилвани и тормозени от възрастни, така че полицаите съдиите и прокурорите да не ги разпитват по 7-8 пъти и те да преживяват травмата на насилието при всеки разпит. Децата, които са избягали от вкъщи, да не се третират като престъпници, да има повече места в детските градини, да се подкрепят родители с малки бебета, да се ограничи хазартът сред децата и младите и още много други теми, за които се застъпваме пред държавата и нейните институции. За всичко това ние не сме получили една стотинка от държавата и всичко това е правено от дарения и проекти, които всеки ден полагаме неимоверни усилия да осигурим, за да продължим да работим. Всеки лев се знае откъде е и за какво е. И всичко това, за да ходим по министерства и агенции и да се караме, да настояваме, да пишем, да предлагаме, да убеждаваме - в името на по-добрия живот на децата. Днес, след 9 години, като че ли всичко това е нямало смисъл и е изкривено от тролове и ботове.  До това, че ще станем като Норвегия (каквато и да е Норвегия), А проблемите на българските деца продължават да си стоят и на тези битите, бедните и нещастните няма кой да помага. Днес ни се налага да се борим срещу фалшивите новини за детето и семейството. А защо трябва да правим това, след като и сега, и в този момент има деца, на които трябва да помагаме? Питам се къде сбъркахме, че днес ми се налага да работя срещу дезинформацията, а всъщност това, което искам, е да продължавам да помагам на децата и на семействата да живеем по-добре в тази страна! Да сме модерна държава и да работим за просперитета й като родители и граждани. Това една организация или дори обединение от организации като Мрежата за децата едва ли може да постигне – не и когато държавата е в разпад, институциите не поемат отговорност и дори бягат от нея. Когато политическите партии гонят електоралните гласове чрез популистки изказвания и лесно изместват темата от апартаментите и къщите за гости с темата за детето, защото така е по-удобно и печелившо за тях. Непосилно е за една организация да се противопостави сама на една цяла съдебна система, която е нереформирана и пълна със зависимости. и вмешателствата на големите държави, както и на глобалната стратегия на религиозни организации, които искат да променят световния ред и да върнем Светата Инквизиция от Средновековието, а човешките права и правата на детето да бъдат премахнати. Това обаче, което е по силите на една организация, е да не се предава и да продължава! Все едно е дали ще има Стратегия или не защото ние сме тук и ще продължим! Аз лично няма да се предам, защото каузата, в която вярвам, е да променяме държавата и защото вярваме, че промяната в едно дете променя България! Няма да се предадем!", "date": "2019.05.11", "title": "Промяната в едно дете променя България"}
{"url": "https://www.dnevnik.bg/gradska_sreda/2019/05/11/3537750_zavurshvaneto_na_remontite_na_shesti_septemvri_i_car/", "text": "Завършването на ремонтите на централните столични улици \"Цар Шишман\" и \"Шести септември\" се отлага, заради спешна подмяна на магистрален топлопровод, заяви днес зам.-кметът по транспорта Дончо Барбалов. Непрекъснати повреди в последните години – само през 2018 г. те са 9, са наложили поставянето на нова настилка по тези две улици да спре, допълни той. Действащият топлопровод е изграждан през 1962 г. и смяната му е неотложна. Двете улици са част от обновяването на Зона 2 от центъра на София, която включва ул.\"Граф Игнатиев\" и площадите \"Славейков\" и \"Гарибалди\", но ще бъдат извадени от \" срока за изпълнение на Зона 2, защото работата по другите обекти продължава\", обясни Барбалов. Той не посочи датата на крайния срок на ремонтите в Зона 2. От пресцентъра на Столична община уточниха, че финалът на ремонта на двете улици \"Цар Шишман\" и \"Шести септември\" ще е през 2020 г. Сега ще се полага новият топлопровод, а следващата година ще се сложи новата настилка на уличното платно и тротоарите, заявиха от общината. Движението по \"Филип Кутев\" тръгва до дни Дончо Барбалов инспектира днес полагането на асфалт по ул. \"Филип Кутев\", която е част от т.нар. вътрешен ринг на София. \"Полага се последния слой асфалт и строителят уверява, че ако няма непредвидени събития, ул. \"Филип Кутев\" ще бъде отворена до 24 май\", каза Барбалов. Всъщност сега се изгражда половината платно на улицата, като е планирано тя да стане два пъти по-широка в бъдеще и да минава трамвай по средата й, заяви зам.-кметът.", "date": "2019.05.11", "title": "Завършването на ремонтите на \"Шести септември\" и \"Цар Шишман\" се отлага за догодина"}
{"url": "https://www.dnevnik.bg/sviat/2019/05/11/3537754_trugna_surovinata_po_petroloprovoda_drujba/", "text": "Украинската компания \"Укртранснафта\" възобнови днес транзита на руски петрол за Европа по петролопровода \"Дружба\", предаде ТАСС, като се позова на нейната пресслужба, съобщи БТА. Това е станало в 14.35 ч. българско време. Транзитът е бил възобновен, след като специалисти от унгарската енергийна компания МОЛ (MOL) са провели допълнителни анализи на петрола, който се намира сега в тръбата, и са потвърдили готовността си да го приемат. Доставките през украинска територия бяха временно преустановени на 25 април, след като европейски потребители отказаха да приемат руски петрол с влошено качество. Впоследствие недостатъците бяха отстранени и петрол, отговарящ на стандартите, постъпи по петролопровода \"Дружба\" на границата с Беларус на 2 май, припомня ТАСС. Междувременно днес президентът на Беларус Александър Лукашенко оцени на \"стотици милиони долара\" понесените от страната щети заради замърсения петрол в петролопровода \"Дружба\", предаде ТАСС, пак цитирана от БТА. По думите му вреди са понесли също самият петролопровод и съпътстващото го оборудване. Два преработвателни завода - Мозирският и Наваполоцкият - бяха замърсени, каза той и \"това беше огромна щета за нашата страна\". Според беларуския президент единият завод е работил с половината, а другият с една трета от капацитета си. \"Не получихме изцяло определената печалба, валутните постъпления, за транзита и загубихме огромни пари. Това са стотици милиони долари\", заключи пред репортери Александър Лукашенко, цитиран от ТАСС. Той изрази надежда, че Русия няма да оспорва размера на тези понесени щети, допълни Ройтерс. Агенцията припомни, че в края на април Русия спря подаването на петрол по \"Дружба\", който преминава през Беларус и стига до Германия, поради замърсяване на течната суровина. Това доведе до повишаване на цената на петрола на световните пазари до ниво най-високо за последните шест месеца и застави рафинериите в Европа отчаяно да търсят доставки.", "date": "2019.05.11", "title": "Тръгна суровината по петролопровода \"Дружба\""}
{"url": "https://www.dnevnik.bg/bulgaria/2019/05/11/3537760_ministur_zaharieva_shte_izvika_poslanika_na_turciia_za/", "text": "По разпореждане на вицепремиера и министър на външните работи Екатерина Захариева, посланикът на Република Турция в Република България ще бъде извикан в МВнР в понеделник, за да даде обяснение за думите си от днес, с които призовава българската държава да насърчи изучаването на турския език като чужд език. Това се казва в официално съобщение на министерството. При откриване на нов завод на турска компания в Кърджали  Хасан Улусой изрази мнение , че инвестициите от Турция ще се увеличат, ако повече български граждани владеят турски и призова българката държава да помогне за по-ефективното му изучаване. Остро на думите на посланика до момента реагираха премиерът Бойко Борисов, вицепремиерът Красимир Каракачанов, партия ВМРО, лидерът на БСП, и партия \"Воля\". \"Думите на посланика звучат смущаващо, тъй като българското правителство никога не е възпрепятствало свободното чуждоезиково обучение. Турски език може да се изучава в училище наред с английски, немски, френски, китайски, японски, румънски, руски, иврит. В тази връзка подчертаваме, че такова изказване от посланика на съседна и партньорска държава като Турция не съответства на очакванията на Република България за това, по какъв начин следва да се развиват нашите добросъседски и приятелски отношения\", се казва в позицията на външно министерство. Външно министерство  извика за обяснение турския посланик  и при предишния скандал, свързан с изказването на министъра на външните работи Мевлют Чавушоглу на Турция преди близо два месеца. На предизборен митинг той обяви, че след натиск българският парламент е променил Законът за вероизповеданията. Става въпрос за поправката,  с която бяха разсрочени за 10 години  публичните дългове на вероизповеданията. От нея най-облагодетелствано е Главното мюфтийство, което  е основният длъжник на държавата , с над 8 млн. лева задължения.", "date": "2019.05.11", "title": "Министър Захариева ще извика посланика на Турция за обяснение"}
{"url": "https://www.dnevnik.bg/sport/2019/05/11/3537759_laipcig_prepuna_baiern_i_otloji_razvruzkata_za/", "text": "Дуелът между \"Байерн\" (Мюнхен) и \"Борусия\" (Дортмунд) за титлата в Германия ще се реши в последния ден от сезона. Баварците можеха да станат шампиони кръг преди края, но стигнаха само до точка при гостуването си на третия \"Лайпциг\". Двубоят на \"Ред бул арена\" завърши 0:0, а в същото време \"Борусия\" спечели с 3:2 срещу \"Фортуна\" (Дюселдорф) у дома. С този успех \"жълто-черните\" съкратиха изоставането си до \"Байерн\" на две точки преди финалния кръг, който ще се изиграе на 18 май от 16.30 часа. Кристиан Пулишич изведе \"Борусия\" напред в 41-ата минута, но само две минути след почивката Оливер Финк изравни. Томас Дилейни отново даде аванс на домакините в 53-ата минута, а осем преди края на редовното време \"Фортуна\" остана с десет души след червен картон на Адам Бодзек. \"Борусия\" се възползва от численото си предимство и стигна до трети гол чрез Марио Гьотце в 90-ата минута. Дълбоко в добавеното време гостите от Дюселдорф намалиха изоставането си с попадение на Давид Ковнацки. И \"Байерн\", и \"Борусия\" ще имат трудни изпитания във финалния кръг. Те ще се изправят срещу отбори, които водят яростна битка за място в Шампионската лига. Баварците посрещат шестия \"Айнтрахт\", а тимът от Дортмунд гостува на четвъртия\"Борусия\" (Мьонхенгладбах). \"Айнтрахт\", \"Гладбах\" и \"Байер\" (Леверкузен) се борят за последното място в топ 4, като преди последния кръг имат съответно 55, 55 и 54 точки. \"Байерн\" има 75 и се нуждае само от една точка в последния си мач, за да стане шампион за седми пореден път, тъй като има значително по-добра голова разлика от \"Дортмунд\".", "date": "2019.05.11", "title": "\"Лайпциг\" препъна \"Байерн\" и отложи развръзката за последния ден от сезона"}
{"url": "https://www.dnevnik.bg/citat_na_deniia/2019/05/11/3537764_citat_na_denia_na_2_mln_produkta_ima_1_defekten/", "text": "Това каза днес премиерът Бойко Борисов, цитиран от агенция \"Фокус\", при откриването на разширение на завод за авточасти в Русе. По-рано днес  той откри ново производство на компоненти за коли и в Кърджали , но там беше неприятно изненадан от изказване на турския посланик,  което предизвика скандал . \"Неслучайно германската автомобилна индустрия започва да се ориентира към България. На практика детайлите за всички модели се произвеждат у нас\", обобщи Борисов пред журналисти. Той не пропусна да отбележи, че няма нито една забележка относно общинската или държавната администрация за искания на пари и забавяния на решения. Борисов не пропусна да атакува и БСП, с които вече имат близки прогнозни резултати преди изборите за евродепутати. \"Разбирам кое дразни БСП, тях ги мързи да ходят на работа, а аз в събота откривам два завода на най-големите компании в света\", каза премиерът. Той коментира и сигналът,  който БСП подадоха в ЦИК , с искане комисията да обърне внимание на Борисов, че не може да е едновременно премиер и ръководител на предизборния щаб на ГЕРБ. \"Аз не съм никакъв шеф, откривам заводите, с които сме работили месеци наред. Не се занимавайте с БСП\", посъветва премиерът журналистите, предава \"Фокус\". \"Какво да напуснем - да ги оставим пак да заробят държавата? Виждате една предизборна дума не съм казал, ако не ме бяхте питали. Само показвам направеното. На приказки БСП са много силни- щели да осигурят високи доходи. Кое осигуриха те?\", завърши той.", "date": "2019.05.11", "title": "Цитат на деня: На 2 млн. продукта има 1 дефектен, заводите са ни по-добри от германските"}
{"url": "https://www.dnevnik.bg/sviat/2019/05/11/3537762_zabrana_za_nosene_na_hladno_orujie_obmisliat_v/", "text": "Закон, който забранява внасянето на ножове в търговски центрове, железопътни гари и на многолюдни прояви обмисля Горната камара на федералния парламент в Германия, съобщава \"Заарбюкер Цайтунк\", цитиран от БТА. Текстът е внесен от представители на северните провинции Бремен и Долна Саксония. В подкрепа на предложението си те се позовават на големия брой нападения с хладно оръжие в Германия. \"Никой не се нуждае от нож в училище или в автобуса. Това обаче не е отразено в закона, затова искаме да го променим\", коментират от вътрешното министерство на Долна Саксония. Освен забрана за носене на ножове на публични места законопроектът предвижда и всички остриета с дължина над 6 сантиметра да бъдат обявени за незаконни. В момента максималният размер на допустимата дължина на хладните оръжия е 12 сантиметра. За автоматичните ножове ще важи пълна забрана.", "date": "2019.05.11", "title": "Забрана за носене на хладно оръжие обмислят в Германия"}
{"url": "https://www.dnevnik.bg/sport/2019/05/11/3537781_mercedes_okupira_purva_redica_i_v_gran_pri_na_ispaniia/", "text": "Доминацията на \"Мерцедес\" през 2019 г. продължи с двоен успех в квалификацията за Гран при на Испания. Лидерът в класирането при пилотите Валтери Ботас спечели полпозишън, а петкратният световен шампион Люис Хамилтън ще потегли до него на първа редица. Ботас беше далеч пред останалите и единствен успя да слезе под 76 секунди за обиколка. Той завъртя най-добрия тур за 1:15.406 мин., като изпревари Хамилтън с 0.634 сек. Финландецът постигна трета поредна победа в квалификациите, а \"Мерцедес\" - четвърта от пет старта. Себастиан Фетел и Макс Верстапен ще потеглят от втора редица, а съотборниците им във \"Ферари\" и \"Ред бул\" - Шарл Льоклер и Пиер Гасли, ще стартират съответно пети и шести. Пилотите на \"Хаас\" Ромен Грожан и Кевин Магнусен окупираха четвърта редица, а Данийл Квят с \"Торо росо\" и Даниел Рикардо с \"Рено\" допълниха челната десетка. \"Мерцедес\" спечели четири двойни победи в първите четири състезания за сезона, като записа най-успешния старт в историята на Формула 1. Ботас триумфира в Австралия и Азербайджан, а Хамилтън - в Бахрейн и Китай. Финландецът е начело в класирането с 87 точки, тъй като спечели бонус точка за най-бърза обиколка в Мелбърн. Британецът е втори с 86 точки, следван от Фетел с 52, Верстапен с 51 и Льоклер с 47. Петото състезание, което ще се проведе на пистата \"Каталуня\", е в неделя от 16.10 часа.", "date": "2019.05.11", "title": "\"Мерцедес\" окупира първа редица и в Гран при на Испания"}
{"url": "https://www.dnevnik.bg/detski_dnevnik/2019/05/11/3537782_rehav_protest_se_provede_v_sofiia_sreshtu_strategiiata/", "text": "Рехав протест срещу \"замразената\"  Национална стратегия за детето , се проведе днес следобед в София. Пред Министерски съвет се събраха 200-300 души, при заявили присъствие над 5000. В последствие към шествието, което се проведе по бул. \"Цар Освбодител\" и стигна до парламента, се присъединиха още хора. Подобни събирания бяха обявено за един и същ час в общо 21 града. Участниците в митингите имат седем искания. Те настояват за отхвърляне на стратегията, участие на гражданите и родителите в написването на нов подобен документ, връщане на отнетите незаконно деца, оставки в агенцията за защита на детето, прехвърляне на телефона за подаване на сигнали от деца за тормоз \"в ръцете на държавата\", излизане на България от Норвежкият финансов механизъм и финансиране на бедни семейства, възпрепятствани да отглеждат нормално децата си, наравно с приемните семейства. Властите: Протестира се срещу фалшиви новини Още вчера в официално съобщение на Министерство на труда и социалната политика беше посочено, че протестът е срещу фалшиви новини и неверни интерпретации. \"Бих искал да успокоя всички родители, че не съществува нормативен документ и не се подготвя проект, който да цели отнемане на децата от техните биологични родители\", поясни министърът на труда и социалната политика Бисер Петков. Той припомни, че работата по стратегията за детето е спряна и в този смисъл протестите нямат основание. Петков допълни, че няма работна група, която да подготвя нов проект на Закон за детето. Днес пред Би Ти Ви председателят на Държавна агенция \"Защита на детето\" Елеонора Лилова, каза че притесненията не са основателни, а твърденията не отговарят на истината. \"Тези протести нямат нищо общо с действителния документ. Не знам и не разбирам какви са целите на протестиращите, но със сигурност са злонамерени\", допълни тя. В навечерието на Великден  премиерът Бойко Борисов нареди  Националната стратегия за детето (2019 – 2030 г.) да бъде оттеглена от социалното министерство и да бъде преработена, заради силното обществено недоволство. Една от стратегическите цели на документа е забраната за телесни наказания над децата. Оповестени наскоро данни сочат, че  седем от десет деца в България са жертва на насилие  в семействата си. Други данни показват, че  88% от родителите осъзнават, че шамарите са неефективно  възпитателно средство, но голяма част от тях продължават да ги прилагат.", "date": "2019.05.11", "title": "Рехав протест се проведе в София срещу оттеглената стратегия за детето"}
{"url": "https://www.dnevnik.bg/ot_vas/novini_ot_vas/2019/05/11/3537624_iz_zapiskite_na_edin_beglec/", "text": "Пресякох границата през моста на реката. Засега беше спокойно. Нямаше вишки, автомати, бодлива тел. Дори граничари нямаше. Не виждах къде свършва едната и къде започва другата държава. Знаех само, че тръгнах от Германия, през Люксембург за Франция. Озърнах се дали няма скрити постове. Засега няма. Обаче внимателно! Направих последна снимка на това, което оставям зад гърба си. Не една, а три държави виждам на снимката", "date": "2019.05.11", "title": "Из Записките на един беглец"}
{"url": "https://www.dnevnik.bg/politika/2019/05/11/3537288_pravitelstvoto_shte_izbira_boini_mashina_za_1464_mlrd/", "text": "До края на месеца до 4 фирми от работна група в правителството ще бъдат изпратени покани за предложения за доставка нови бойни машини на пехотата. Прогнозната сума на проекта е почти 1.5 млрд. лв. с ДДС. Срещу тях трябва да бъдат доставени 150 машини (90 бронирани и 60 обслужващи и осигуряващи) и специална техника за 3 батальонни групи, комуникационна и информационна система, тренажори и друго оборудване. Заместник-министърът на отбраната Анатолий Величков каза след заседанието на ресорната парламентарна комисия тази седмица, че покани ще бъдат изпратени до фирми от Швейцария, Германия, Франция и Германия. За 9-те бойни машини изискването е да бъдат с колесна формула 8x8 и голяма степен на брониранe, а за спомагателните се допуска 6x6 и дори 4x4. Според източници на \"Дневник\" от министерството на отбраната са харесани машините на концерна със седалище в Германия ARTEC GmbH, финландската компания Patria, държавната френска компания NEXTER Group и мултинационалната General Dynamics Land System – MOWAG, който е със седалище във Швейцария. Почти всички компании декларираха готовност машините да се сглобяват в България. Началникът на отбраната генерал Андрей Боцев се надява до края на годината или да има договор, или да сме \"пред подписването на договор\". Величков отказа да \"гадае\", кога ще бъде сключен договор за машините, тъй като след изпращането на искането за предложения (Request For Information – RFP) и получаване на офертите предстоят междудържавни преговори. Неяснотите около проекта Въпреки демонстрирания оптимизъм около проекта има много неясноти и е възможна промяна на условията му, което може да стане само с решение на парламента. Проблемно е изискването 20% от производството на машините да става в България. Към този момент няма български предприятия, които могат да поемат и изпълнят такова голямо количество работа, която е високо технологична и е свързана с придобиването на лицензи и технологиии. Има и проблеми, който не могат да бъдат решени от \"военната експертиза\" в България. Два такива са изборът на оръдие и боеприпаси за него, както и каква да е радиостанцията. В Министерството на отбраната признават, че им  липсва капацитет за такъв голям проект. Проблемът при избора на оръдие за бойните машини, е че боеприпасите по стандартите на НАТО и други западни държави, се по-скъпи от тези по руски стандарт, които се произвеждат в България. Българските предприятия - стига да имат интерес - могат да произвеждат муниции по новия стандарт и на цена по-ниска от вносните. Но в момента заради конфликтите в Близкия изток производството на българските фабрики е настроено за муниции от съветски тип и мощностите им са натоварени. В Министерството на отбраната се надяват, че със затихването на конфликтите българските компании ще започнат производство по стандарта на НАТО и няма да се налага купуването на муниции от чужбина. Съвсем друга тема са възможностите като скорострелност и поразяваща сила на оръдията, които се предлагат от фирмите, проявяващи интерес. Сред тях са \"Бушмастер\". \"Рейнметал\" и \"Некстер\". Французите предлагат 40-мм оръдие, докато армията се е спряла на 30 мм. заряд. Интерес към доставка на леките оръдейни системи за машините проявяват и фирми от САЩ, Израел и Белгия. Има голяма вероятност оръдието да бъде избрано, независимо от доставката на самите машини, както и \"радиостанциите\". Последната идея в Министерството на отбраната е поне \"радиостанцията\" да се сглобява в България. Съвременните \"радиостанции\" всъщност са многофункционални устройства за пренос на данни в реално време и изискват и криптиране на информацията. Те трябва да показват разузнавателни данни от сателит, дронове, инфрачервени камери и т.н. в реално време на екрани в машините и командните центрове. Те трябва да са свързани и със системата на НАТО за управление и следене (Friendly Force Tracking). Обмисля се за избор на \"радиостанцията\" да се потърси помощ от Агенцията на НАТО за комуникации и информация (NCI Agency) или да се договаря на ниво правителство-правителство. Какви машини предлагат компаниите  произвеждат PIRANHA и PANDUR. На полигона \"Тюлбето\" край Казанлък вече бе демонстриран PIRANHA IFV и очевидно предложението е за този модел. В момента компанията изпълнява големи поръчки в заводи в Европа, което би им позволило да предложат ниска цена.  предлага VBCI 2 (Vehicule Blinde de Combat d'Infanterie – на френски \"бронирана машина на пехотата\") с 8x8 задвижване и Titus (Tactical Infantry Transport and Utility System) с колесна формула 6х6 за спомагателните машини. . Финландската компания предлага машината си AMV, чийто плавателни и стрелкови възможности бяха демонстрирани на язовир \"Копринка\". AMV е модулна платформа, което позволява трансформация според предназначението на машината според нуждите на българската армия. включва компаниите Krauss-Maffei Wegmann, Rheinmetall и MAN. Произвежданата от тях бронирана машина Boxer е може би най-добрата в класа си, но цената ѝ е най-висока. Проектът се точи с години Работната група по проекта беше назначена от министъра на отбраната в началото на декември 2016 г. на основание  решение на правителството  от преди повече от 3 години - през март 2016 г.  Осем отговора на \"запитвания за информация\"  (Request For Information) от фирми - производители на бронирани машини за пехотата, бяха получени в Министерството на отбраната (МО) до крайният срок от 28 юни 2017 г. Но проектът веднъж беше върнат от парламента заради липса на финансова обосновка и беше окончателно приет от Народното събрание на 8 юни 2018 г. Поредният неспазен срок за изпращане на RFP беше \"началото на новата година\" (2019 г.). ", "date": "2019.05.11", "title": "Правителството ще избира бойни машина за 1.464 млрд. лв. от 4 предложения"}
{"url": "https://www.dnevnik.bg/sport/2019/05/11/3537584_cska_priema_ludogorec_v_posleden_opit_da_zaiavi/", "text": "\"Трябва да се даде 100% заявка, че ЦСКА трябва да е шампион\", заяви Димитър Пенев в навечерието на големия мач с \"Лудогорец\". Червените приемат водача в Първа лига във вероятно последния си опит да свалят отбора от Разград от върха. Двубоят е тази вечер в 20.15 часа на \"Българска армия\". Четири кръга преди края на сезона ЦСКА е назад с три точки. Съставът ще търси не само победа, но и такава с поне два гола разлика заради изоставането си в преките двубои. До момента през сезона неколкократно червените пропускаха да се възползват от колебливото представяне на съперника си и също допускаха чести грешни стъпки. В началото на април за три дни двата отбора изиграха два мача в Разград. Тогава ЦСКА не получи гол, като  успя да спечели и отстрани \"Лудогорец\" за купата . Скоро след това  треньорът Любослав Пенев си тръгна , недоволен от липсата на подкрепа от ръководството в защитата на интересите на клуба. Затова начело на червените в момента е своеобразен триумвират - опитните Димитър Пенев и Люпко Петрович, както и Добромир Митов. \"Предимството ни е домакинството, желанието на нашите футболисти ще е по-голямо за победа, отколкото на противника\", каза Димитър Пенев. \"Имаме един велик човек, на когото е длъжен целият български футбол - Димитър Пенев, който е бил четвърти в света. Има доста вода да изтече, докато някой се доближи до него. Има и разумен, добър човек като Добри Митов - всички имаме респект към него, нямаме никакви проблеми в комуникацията\", заяви Петрович. Сърбинът допълни: \"Четири кръга преди края ЦСКА има шанс да е шампион, това не в било скоро. Ако спечелим сега, после още три победи и печелим титлата.\" По думите му \"успех е единствено като се спечели титлата\". Треньорът на \"Лудогорец\" Стойчо Стоев посочи голямата важност на двубоя и заяви: \"Ясно ми е, че ЦСКА ще имат огромната подкрепа на феновете си, ние сме свикнали да играем в такава обстановка, публиката ще е импулс за тях. По какъвто и начин да подходи ЦСКА, по-важен ще бъде нашият подход и да неутрализираме техните силни страни, които знаем добре. И да използваме потенциала си\". \"Преди мача не мога да кажа дали равенството ще е приемливо, това е въпрос за след мача. Но не отиваме с такава нагласа за двубоя. Отиваме с мисълта да победим.\" ЦСКА призова привържениците си за пълна подкрепа. \"Армейци, в събота \"Армията\" ще ври и кипи. Предстои ни мачът на сезона. Нека оставим сърцата си заедно\", се казва в краткия призив в сайта на клуба, придружен от видео. Червените получиха окуражителни думи от футболиста на \"Каляри\" Кирил Десподов. Той е играчът, който вкара гола за равенството 1:1 от предишния мач между двата отбора на \"Българска армия\".", "date": "2019.05.11", "title": "ЦСКА приема \"Лудогорец\" в последен опит да заяви шампионски амбиции"}
{"url": "https://www.dnevnik.bg/zelen/2019/05/11/3537488_nova_kniga_sreshtu_kilogram_plastmasa/", "text": "На 11 и 12 май жителите на пет града ще могат да се сдобият с нова книга, ако предоставят един или повече килограма годна за рециклиране пластмаса. Седмото издание на инициативата \"Книги за смет\" ще посети София, Пловдив, Бургас, Велико Търново и Стара Загора. Идеята на организаторите е да стимулират ограничаването употребата на пластмаса в България, като от първото събитие на кампанията през 2013 г. досега са рециклирани над 55 тона пластмасови отпадъци и са раздадени десетки хиляди книги. Тази година пластмасовите продукти, които ще се приемат трябва да бъдат почистени и смачкани. Всеки, който предостави един килограм отпадъци, ще получи талон за една хартиена или две електронни книги, налични на сайта на кампанията. Тъй като основен партньор на тазгодишното издание е Kaufland България, освен книги участниците ще получат и отстъпка в магазините на компанията. Във всеки град събитието ще започне в 10.00 и ще продължи до 13.00 часа. Повече информация за инициативата  може да бъде намерена тук .", "date": "2019.05.11", "title": "Нова книга срещу килограм пластмаса"}
{"url": "https://www.dnevnik.bg/photos/2019/05/11/3537454_fotogaleriia_pestete_voda_piite_rizling/", "text": "От вчера следобед зала 6 на НДК е домакин на едно от най-вкусните изложения - Discover.Vino World 2019. То се провежда за трета поредна година и събира вносителите на вина от целия свят. Посетителите могат да опитат стотици напитки под вещото ръководство на изложителите. Повече информация за билети и вход вижте  . Днес е вторият и последен ден на изложението - от 11 до 19 ч. Съвети как да се ориентирате в изложението четете  .", "date": "2019.05.11", "title": "Фотогалерия: \"Пестете вода, пийте ризлинг\""}
{"url": "https://www.dnevnik.bg/analizi/2019/05/11/3537566_zashto_prichiniavat_tova_na_sofiia/", "text": "Наложи ми се да мина по Графа. Нямам думи! Направо ми се иска да предложа: Отделете едно пространство 5 на 5 километра някъде из започналите да пустеят краища на България и дайте на отговорните фактори в Столичната община да развихрят бедната си фантазия и убогия си вкус - да строят, да павират, асфалтират, ремонтират, реновират, да слагат плочки както умеят, ако въобще умеят, изобщо да се налудуват, да избият комплексите си, да вършат и вършеят каквото могат и както могат, макар и да не могат! Защо Господи трябва точно тези хора да причиняват точно това на София!? С какво растящата, но нестарееща наша столица се е провинила, че да се превръща в опитно поле на дилетанти и сребролюбци!? Време е да започнат да се провеждат екскурзии на родолюбивите българи до Графа и околностите му - да им се показва какво не трябва да правят и как не бива да го правят, ако искат да живеят в нормална среда - естетична или поне прилична. Като роден в Перник въздъхвам с облекчение, че не се осъществиха проектите Перник да се слее със София. Така перничани ще си спестят тъжни гледки за очите си, а софиянци ще могат да хващат електричката (която сега пътува 62 минути, а преди време по същата линия и на същото разстояние пътуваше 31 минути) и да виждат как изглежда един приличен град, преди да попадне под управлението на такива като тези, под чието управление попадна София...", "date": "2019.05.11", "title": "Защо причиняват това на София"}
{"url": "https://www.dnevnik.bg/evropa/2019/05/11/3537391_novata_desnica_v_es_moje_da_sledva_strategiiata_na/", "text": "Новата европейска десница може да последва популистката стратегия на американския президент Доналд Тръмп, за да спечели подкрепа на предстоящите този месец избори за Европейски парламент, заяви един от лидерите на партията \"Алтернатива за Германия\". 40-годишната икономистка Алис Вайдел, известна с хапливите си нападки срещу Европейския съюз, е в авангарда на едно движение, което поставя под въпрос следвоенния консенсус за все по-голямо политическо сътрудничество. \"Може много да научите от предизборната кампания на Тръмп, включително за мобилизирането на електората\", заяви Вайдел пред \"Асошиейтед прес\", отбелязвайки, че традиционните експерти са подценявали шансовете на Тръмп да победи до самия край на кампанията. Тя също така изрази възхищението си от способността на бившия стратег на Белия дом Стив Банън да използва медиите, за да предаде посланието на Тръмп. \"Това, което е от съществено значение, също и за нас, е, разбира се, създаването на определена аудитория, на свободни медии например, в които и ние можем да изразим позицията си. А ние наистина имаме проблем с това в момента\", каза Вайдел в голямо интервю, дадено в парламентарния офис на партията й. Традиционните медии в Германия се фокусираха върху проявите на \"Алтернатива за Германия\", свързани с крайнодясна идеология, антисемитски изказвания и връзки с неонацисти. Един от лидерите на \"Алтернатива за Германия\" Александер Гауланд  нарече времето на диктатурата на Адолф Хитлер \"курешка\"  в историята на Германия, а влиятелният лидер на партията в Източна Германия Бьорн Хьоке каза, че е време Германия да спре да се разкайва за нацисткото си минало. Вайдел първоначално се фокусираше върху това да критикува общата европейска валута еврото, но след като влиянието на нейната вътрешнопартийна фракция намаля, тя насочи вниманието си към по-охраняваните граници и ограничителната миграционна политика. Въпреки че това са общи теми за всички десни и крайнодесни партии в Европа, сред тях има различия. Вайдел изрази съмнение дали видът медии на Банън, изразяващи силни партийни пристрастия, може да бъде пренесен от другата страна на Атлантическия океан, отбелязвайки, че стандартният, недиференциран подход за рекламиране на националистическите партии в Европа ще се провали. \"Европа е много по-разнообразна, тя не е толкова хомогенна. Ние се състоим от различни държави с различни езикови региони, различни истории и, разбира се, различна динамика\", посочи Вайдел. В навечерието на изборите за Европейски парламент, които ще бъдат произведени от 23 до 26 май в 28-те страни членки на Европейския съюз, \"Алтернатива за Германия\" на Вайдел  се съюзи  с националистически партии от други европейски страни, сред които са популистката антимигрантска \"Лига\" в Италия и крайнодесният френски Национален сбор. Въпреки това има някои разлики. \"Алтернатива за Германия\" и десните партии в скандинавските страни, например, подкрепят пазарната икономика, докато Националният сбор има по-протекционистки възгледи. \"Лига\", Национален сбор и \"Алтернатива за Германия\" са проруски, което ги поставя в конфликт с полската партия \"Право и справедливост\" и \"Финландците\" във Финландия. Изборите за Европейски парламент на 26 май в Германия ще са тест за способността на \"Алтернатива за Германия\" да увеличава подкрепата за себе си след основаването си през 2013 г. Тя влезе в Европейския парламент с повече от седем процента на изборите през 2014 г.. Този път се очаква да получи двуцифрен резултат. Подобно на други европейски държави, където популизмът се засили, \"Алтернатива за Германия\" привлича и правомощията му трябва да бъдат намалени или отменени. Платформата на \"Алтернатива за Германия\" за европейските избори включва предложение Германия да напусне ЕС (по примера на Великобритания), освен ако не бъдат извършени значителни реформи. Вайдел не посочва краен срок за реформите, но заяви, че Германия трябва да представи на ЕС списък с изисквания, както направи бившият британски премиер Дейвид Камерън през 2015 г. Сред големия брой критики срещу ЕС Вайдел посочва опитите за запазване на еврото (което сега се използва в 19 страни членки) и провала на ЕС в контрола на имиграцията. Тя изрази подкрепата си за критиките на Тръмп срещу европейските мита за внос на американски автомобили, които са по-високи от американските мита за европейски автомобили. \"Той е абсолютно прав по този въпрос\", каза Вайдел. Според Вайдел все още не е ясно дали популистката дясна партия \"Фидес\" на унгарския премиер Виктор Орбан ще напусне Европейската народна партия и ще се присъедини към новия националистически алианс. но това зависи от самия Виктор Орбан\", каза Вайдел. \"Има някои различия за политиката спрямо Русия\", добави тя, без да дава повече подробности. Партията на Вайдел зае сериозна проруска линия. Тя подкрепя отмяната на европейските санкции срещу Русия заради анексията на украинския полуостров Крим през 2014 г. и подкрепата за проруските сепаратисти в Източна Украйна. На въпроса дали партията й подкрепя отмяната на европейските санкции, дори Русия да остане в Крим, Вайдел отвърна, че въпросът \"поражда противоречия\" и на него няма лесен отговор. \"Разбира се, човек може да разбере Русия, която наистина се нуждае от незамръзващо пристанище, а Крим осигурява точно това\", каза тя. Вайдел отхвърли страховете, че \"Алтернатива за Германия\" ще насърчи връщането на Германия към експанзионистичните й политики отпреди войната, въпреки че членове на партията бяха заснети през уикенда как пеят забранения първи стих на германския национален химн. Песента съдържа фразата \"Германия над всичко\" и има предвид простирането на германската територия през Полша до днешната руска Калининградска област. \"Това не е забранено, но, разбира се, не беше умно\", коментира Вайдел. На фона на подкрепата за \"Алтернатива за Германия\", която е около 13 процента според неотдавнашни социологически проучвания в Германия, Вайдел заяви, че партията има потенциал да подобри резултата си. Тя вече влезе в германския федерален парламент, където е най-голямата опозиционна партия, и присъства във всички 16 регионални парламента. \"Сега ще се изправим пред следващото си препятствие\", каза тя, отбелязвайки, че според социологическите проучвания \"Алтернатива за Германия\" общо разполага с по-голяма подкрепа в Източна Германия от дясноцентристкия блок на канцлера Ангела Меркел. Един от въпросите, по които партията влезе в конфликт с германското обществено мнение, са които се превърнаха в един от основните въпроси за избирателите. Германската екологична партия на Зелените според социологическите проучвания разполага с 20 процента от подкрепата на избирателите, което е повече от два пъти от резултата й на последните избори. Платформата на \"Алтернатива за Германия\" поставя под въпрос дали изпусканите от хората емисии са отговорни за климатичните изменения, въпреки че преобладаващият брой учени са съгласни с това твърдение. \"Абсолютно не е доказано, че хората влияят на климата. Може и да е така, но няма отговор на въпроса колко е голямо това въздействие. Възможно е Слънцето да има голямо въздействие върху климата\", каза Вайдел. Според учени слънчевото греене всъщност е на най-ниското си ниво от половин век насам. \"Слънчевата активност намаля след 50-те години, тъй че, ако не друго, то слънцето е в противовес на глобалното затопляне\", твърди Щефан Рамщорф, председател на центъра за анализ на земните системи към Потсдамския институт за климатични изменения край Берлин. Нетрадиционни твърдения за мигрантите, исляма и климатичните изменения се превърнаха в търговска марка на \"Алтернатива за Германия\" през последните години, като осигуриха на партията значително присъствие в новините и социалните мрежи. Вайдел, която е представител на по-умереното крило на партията, обвини германските медии, че се отнасят несправедливо към \"Алтернатива за Германия\" и се фокусират върху определени елементи, за да я представят като \"крайнодясна партия или нещо доста по-лошо\". \"Миналата вечер не можах да отида на ресторант\", казва Вайдел, имайки предвид случай от понеделник, при който от елитен берлински ресторант отказали да направят резервация за ръководството на партията. \"Нарекоха ме антисемитка и расистка. Просто така\", добави Вайдел. /БТА", "date": "2019.05.11", "title": "Новата десница в ЕС може да следва стратегията на Тръмп, за да печели подкрепа на евровота"}
{"url": "https://www.dnevnik.bg/bulgaria/2019/05/11/3537409_novite_sireni_v_stara_zagora_i_gulubovo_shte_struvat/", "text": "                        51 сирени от ново поколение ще предупреждават за бедствия и аварии в Стара Загора и Гълъбово. 24 от тях вече са монтирани през последните няколко седмици. Новата техника ще бъде изградена по проект \"Доизграждане на системите за ранно предупреждение и оповестяване на населението и органите за управление за действия при извънредни ситуации, свързани със защитата на европейската критична инфраструктура\". Проектът е с продължителност 2 г., изпълнява се от Министерството на вътрешните работи и е на стойност над 2,8 млн. лв. Финансирането е със средства от Фонд \"Вътрешна сигурност\". В България вече действа програма за обновяване и доизграждане на сиренните системи в страната. Тя е разработена по препоръка на Сметната палата. До момента с европейско финансиране са обновени сирените в 9 областни града – Русе, Плевен, Враца, Монтана, Пазарджик, Пловдив, Смолян, Кърджали и Варна. Стара Загора и Гълъбово са избрани по няколко критерия Първият е, че край тях са разположени много обекти от критичната инфраструктура. Има заводи и предприятия с опасни производства, а съгласно Закона за опазване на околната среда те са категоризирани като обекти с висок рисков потенциал. Вторият критерий е броят на населението, а третият - анализ на рисковете от природни бедствия – наводнения, горски пожари, земетресения и други, характерни за страната. 24 нови сирени от нов тип вече са монтирани през последните 3 седмици, а по проекта трябва да има общо 40 нови акустични системи и устройства. В Гълъбово те ще бъдат 11. Целият проект включва 51 сирени в областта. Работи се и по изграждането и на Областен контролен възел, който ще се намира в оперативния център на регионална дирекция \"Пожарна безопасност и защита на населението\" и районният контролен възел, който ще се намира в районната служба на дирекцията в Гълъбово. От тези центрове ще се задействат и командват сирените, ще се извършва наблюдение, а при опасност сирените могат да се задействат и от националния възел в София или алтернативния в Бургас. Този в Бургас е избран след консултации с експерти от БАН, които са го посочили като град, разположен на различна от сеизмичната ос от София. Старите сирени, монтирани през 60-те години, вече няма да работят Навсякъде, където се монтират нови цифрови сирени, старите ще се изключват. Самото физическо премахване изисква допълнителна логистика и повече средства и за сега няма да бъдат отстранени. Прави се изцяло ново акустично покритие на градовете. Фирмата изпълнител, спечелила проекта, разполага със специален съвременен софтуер, който дава възможност да направи анализ на разпространението на звука. На базата на този анализ ще се изградят и новите сирени, така че кръговете на звука от всяка сирена да се застъпват до 10% и нагоре и да не се получават \"дупки\". Разпространението на звука зависи от много фактори, които не могат да бъдат контролирани, но могат да бъдат предвидени - инфраструктурата, запрашеността, дали времето е слънчево или облачно. Остават на покривите на училища и детски градини Няма планове сирените да бъдат преместени от училища и детски градини, въпреки че силният звук и предупрежденията за опасност много често стряскат децата. Също като старите, новите ще бъдат разположени на покривите на общински сгради. \"Децата се плашат, но това може да се обърне и в положителна посока, ако възпитатели и учители им обяснят под формата на игра трябва да се прави\", обясни Диана Стойнова, която от години работи по проектите за ранно предупреждение и оповестяване. Процесът за подмяна на всички сирени стартира в края на 2008 г. До юни 2009 г. беше подменена системата в 9 града в страната със сирените от ново поколение. В отделен проект е обновена и системата на 30-километровата зона на АЕЦ \"Козлодуй\". \"Този проблем възникна и беше решен по повод една проверка на Международната агенция за атомна енергия, която беше извършена в България. Бяха проверени по европейска методика 5 и 6 реактор. Тогава трябваше да докажем, че можем да осигурим безопасността на населението в тази част на страната и работихме много усърдно заедно с ръководството на АЕЦ \"Козлодуй\", Министерството на икономиката и енергетиката, Българския енергиен холдинг\", припомни Стойнова. В Швеция работят над 4000 такива от ново поколение \"Комбинацията на сиренна система на работеща независима цифрова радиокомуникационна среда стандарт ТЕТРА е изградена за първи път в Швеция. Там над 4000 сирени работят по този начин, а за България тази иновация беше за първи път приложена в зоната около АЕЦ \"Козлодуй\". Сега предстои такава да има и в Стара Загора и Гълъбово\", каза още тя. Началото на проекта бе обявено на пресконференция в БТА от зам.-министъра на вътрешните работи Милко Бернер и експерти от МВР, както и от администрацията на Стара Загора и Гълъбово. Освен за новите сирени, парите ще бъдат използвани и за обучение на служители като целта е да се изградят защитени връзки и ефективна комуникация при извънредни ситуации. От местната администрация обясниха, че до сега в случай на бедствие или авария се е реагирало с автомобили, които обикалят града с високоговорители. Това, според експертите, значително увеличава времето за реакция и предупреждение. Новата система предвижда освен запис на предупреждение да има възможност и оператор на живо да предупреждава какво да правят хората в случай на бедствие или авария. Директорът на системата за спешни повиквания и тел. 112 Цветомир Цеков обясни, че междуведомствена група разработва концепция за обновяване на системата. Обновяването предвижда предупреждение за опасност по различни канали – през интернет, мобилни телефони и медиите. Предвижда се и партньорство с мобилните оператори, които да изпращат съобщения в случаи на бедствия или аварии.", "date": "2019.05.11", "title": "Новите сирени в Стара Загора и Гълъбово ще струват близо 3 млн. лв."}
{"url": "https://www.dnevnik.bg/sport/2019/05/11/3537664_djiro_ditaliia_2019_petima_se_vpuskat_v_presledvane_na/", "text": "Много кандидати - една розова фланелка. И през 2019 г. Джиро д’Италия дава начало на големите колоездачни обиколки, като в състезанието се впускат някои от най-изявените звезди на спорта. В следващите три седмици те ще изминат 3518.5 километра, разпределени в 21 етапа. На 2 юни във Верона ще бъде определен шампионът в 102-ото Джиро и новият носител на легендарната розова фланелка. Големият отсъстващ е шампионът от преди 12 месеца  Крис Фрум . Той реши да преследва пета титла в \"Тур дьо Франс\" и няма да кара в Италия. Неговият заместник и лидер на \"Инеос\"  Еган Бернал  пък се контузи седмица преди началото на обиколката, след като счупи ключица. Дори без Фрум и Бернал стартовият списък на 102-ата Обиколка на Италия изглежда впечатляващо. Началото е днес в  Болоня  с индивидуално бягане по часовник с дължина 8 километра. Етапът е изключително труден и важен заради наличието на изкачването до базиликата \"Сан Лука\". То е във финалните два километра и е много стръмно. Общо 176 участника от 22 отбора застават на старт в Болоня, сред които личат имената на двама бивши победители - Винченцо Нибали (2013 и 2016 г.) и Том Дюмулен (2017 г.). Двамата са сред големите фаворити за крайна победа, както според специалистите, така и сред букмейкърите. Нибали е единствената италианска надежда, а формата му през 2019-а е повече от добра. Акулата от Месина впечатли в подгряващото състезание Обиколка на Алпите, а от неговия тим \"Бахрейн Мерида\" увериха, че той е в най-доброто си състояние от години. Срещу Нибали (34 г.) стои и историята, след като досега никой не е печелил Джирото на такава възраст. \"Не мисля, че моята възраст е проблем. Знам, че никой не е печелил Джирото на такава възраст, но това не ме притеснява. Ако погледнем моето представяне, данните са наистина обещаващи. Видяхме, че и по-възрастните могат да печелят, както доказа Валверде на световното през миналата година\". Дюмулен избра да се готви за Джирото с тренировки и едва 16 състезателни дни дотук през годината. Шампионът от преди 2 години е считан за голям фаворит заради наличието на три бягания по часовник. \"Чувствам се добре, но това е само усещане. След събота вече ще знаем какво е положението и трябва да ме питате тогава\". Други двама колоездачи обаче откраднаха вниманието от Нибали и Дюмулен, заради по-впечатляващото си представяне в последната година - Примож Роглич и Саймън Йейтс. Словенецът е непобедим през 2019 г., като спечели и трите състезания, в които взе участие - Обиколка на ОАЕ, Тирено-Адриатико и Обиколка на Романдия. Роглич е фаворит №1 на букмейкърите, като коефициентът му за победа е 2.75. \"Отборът е готов да контролира състезанието, доказахме го и в предишните стартове през годината. Мисля, че имаме много добър отбор. Не се притесняваме, ако трябва да защитаваме розовата фланелка от първите дни\", каза Роглич преди старта. Много голяма увереност демонстрира и Йейтс, който спечели последната голяма обиколка - Вуелтата. Британецът взе три етапни победи в миналогодишното Джиро и носеше розовата фланелка в продължение на 13 дни, но в последната седмица имаше големи проблеми. \"В последните 12 месеца посветих всичко на това състезание и сега идвам, за да го спечеля. Има много фаворити, но мисля, че аз съм най-добрият и най-подготвеният. Ако бях на мястото на моите конкуренти щях да се притеснявам\", каза Йейтс ден преди старта без капка притеснение. Петият претендент е младият колумбиец Мигел Анхел Лопес, който се качи на подиума преди година с трето място. Супермен, както е наричан колоездачът на \"Астана\", има на разположение най-силният отбор в Джирото. Ахилесовата пета на колумбиеца са часовниците, но той изрази увереност, че е направил прогрес в тях. \"Няма да губя повече от две минути от Роглич и Дюмулен в трите часовника. Може да се прави далеч повече време в планините\", каза Лопес. В битката за розовото трико малко зад петимата фаворити ще стартира и Микел Ланда. Испанецът има подиум през 2015 г., а в последните години не успява да покаже най-доброто от себе си. Колоездачът на \"Мовистар\" обаче винаги е готов да поднесе изненада. С амбиции за генерално класиране са още Илнур Закарин, Рафал Майка, Давиде Формоло, Боб Юнгелс, Бауке Молема, Ричард Карапас и двамата колоездачи на \"Инеос\" Павел Сиваков и Тао Харт. Битката при спринтьорите Борбата за цикламената фланелка, която се връчва на най-добрия спринтьор обещава да бъде не по-малко напрегната. С между 5 и 7 възможности за масови спринтове, всички събрани в първите 10 етапа, повечето от най-добрите спринтьори в света решиха да карат в Джирото. Отсъстващите са единствено Петер Саган, Марк Кавендиш, Александър Кристоф, Джон Дегенколб и Сам Бенет. На старта в Болоня обаче са имена като Елиа Вивиани и Фернандо Гавирия. Двамата спечелиха цикламената фланелка в последниите две години, като взеха и по четири етапни победи. Вивиани и Гавирия вече са съперници, и са считани за големите фаворити в спринтьорските етапи. \"Конкуренцията винаги е много голяма. Моят отбор е балансиран, защото имаме и човек за генералното класиране (Боб Юнгелс), така че по-малко момчета ще работят за мен, но им имам пълна вяра. Фернандо е най-опасният ми съперник\", каза Вивиани, който ще се състезава с трикото на италиански шампион. В битката ще се включат още Арно Демар (FDJ) и Калеб Юън (\"Лото Судал\"). Двамата са единствените спринтьори, които имат цели отбори изградени около тях. \"Това добавя малко напрежение, но предпочитам да е такова, защото имам силен отбор зад себе си, отколкото да нямам никакъв\", каза Юън. Сред спринтьорите в Джирото са още Паскал Акерман (\"Бора\"), Саша Модоло (EF Drapac), Джакомо Ницоло (\"Дайменшън дата\") и Давиде Чимолай (ICA). Къде ще се реши състезанието С общо 59.8 километра индивидуални бягания по часовник Джирото е най-добрата възможност за колоездачите силни в тази дисциплина през годината. Джирото обаче е и много балансирано, защото има тежки планински етапи, особено в последната седмица. Освен трите часовника (1-и, 9-и и 21-и етап) финалите на изкачвания общо са седем, а първият такъв е в 13-ия етап, когато колоната ще измине 188 км между Пинероло и Чересоле Реале. Етапът включва три височини и 4500 метра денивелация, а финалът е на изкачване с дължина 20 км. Следва 14-и етап, който е с пет изкачвания (Верайес, Верон, Трук д'Арб, Коле Сан Карло и Курмайор), събрани в само 131 км. Етапът е с 4000 метра денивелация и получава пет звезди за трудност от организаторите. Кралският етап в 102-ото Джиро ще сложи начало на третата седмица. Етапът е от Ловере до Понте ди Леньо с дължина 226 километра и 5700 метра разлики във височините. В него има пет височини, сред които легендарните Гавия (2618 метра надморска височина, 16.5 км със среден наклон 8%), където ще се връчи Чима Копи и Мортироло (12.8 км с 10.1% среден наклон). При това Мортироло ще се изкачва от най-трудната си страна през Мацо ди Валтелина. Финалът на етапа е в ски курорта Понте ди Леньо на 1254 метра височина. В третата седмица има още два финала на височини – в Антхолц/Антерселва (17-и етап) и Сан Мартино ди Кастроца (19-и етап), но решителен се очертава 20-ият етап, който ще бъде и последната възможност за добрите катерачи, точно преди бягането по часовник. В него групата ще измине 193 км между Фелтре и Кроче д'Ауне Монте Авена (5200 метра денивелация). Етапът включва четири изкачвания, а равните километри в него са само първите 14. Финалът е на височина от 13.5 км и среден наклон 6.3%, който е нисък заради заравнявания в неговата среда. Монте Авена включва пасажи с наклони до 16%.", "date": "2019.05.11", "title": "Джиро д’Италия 2019: Петима се впускат в преследване на розовата фланелка"}
{"url": "https://www.dnevnik.bg/sviat/2019/05/11/3536885_vreme_e_da_razdrobim_feisbuk/", "text": "Правителството трябва да държи Марк отговорен. Законодателите прекалено дълго се възхищаваха на експлозивния ръст на \"Фейсбук\" и пренебрегваха дълга си да гарантират, че американците са защитени, а пазарите - конкурентни. Ние сме нация, която има традиция да обуздава монополите, без значение колко са добри намеренията на лидерите им. Властта на Марк е безпрецедентна и неамериканска. Време е да раздробим \"Фейсбук\". Вече имаме инструментите, необходими  да сдържим доминацията му . Явно просто сме забравили за тях. Америка е изградена върху идеята, че властта не бива да е концентрирана в ръцете на един човек, който и да е той, защото всеки може да сгреши. Ето защо основателите са създали система на проверки и баланс. За доминацията Още в най-ранните ни дни, Марк използваше думата \"доминация\", за да опише амбициите ни, без капка ирония или скромност. Тогава се състезавахме с множество социални мрежи - не само Myspace, но и Friendster, Twitter, Tumblr, LiveJournal и други. Натискът да ги победим тласна напред иновациите и доведе до създаването на много от нещата, които отличават \"Фейсбук\": прост, красив интерфейс, новинарският поток, връзката с реалните идентичности и други. Заради този тласък Марк придоби десетки други компании, включително Instagram и WhatsApp през 2012 г. и 2014 г. В моите очи по това време това не беше неетично, нито подозрително. \"Фейсбук\" спечели доминацията си повече от десет години по-късно. Компанията струва половин трилион долара и, според моите изчисления, управлява повече от 80% от доходите на социалните мрежи по света. Това обяснява защо дори през ужасната за нея 2018 г. печалбите на акция се увеличиха с изумителните 40% в сравнение с предишната година. (Аз самият ликвидирах акциите си през 2012 г. и не инвестирам пряко в нито една социална мрежа.) Монополът е видим и в статистиката за употребата. Около 70% от пълнолетните американци използват социални мрежи, мнозинството от тях употребяват продукти на \"Фейсбук\". Две трети използват основния сайт, една трета - Instagram, една пета - WhatsApp. А само една трета използват  Pinterest , LinkedIn или Snapchat. Това, което започна като лековато забавление, се превърна в основния начин, по който хората от всички възрасти комуникират онлайн. Най-голямата грешка на Федералната комисия по комуникациите бе, че позволи на \"Фейсбук\" да купи Instagram и WhatsApp. През 2012 г. по-новите платформи я гонеха по петите, защото бяха създадени за смартфон, а \"Фейсбук\" още набираше инерция. Марк реагира, като ги купи, а комисията разреши сделката. Нито Instagram, нито WhatsApp имаха значителни приходи, но и двете бяха много популярни. Придобиването на  Instagram  гарантира на \"Фейсбук\", че тя ще запази доминацията си в обмяната на снимки, а  WhatsApp  ѝ даде нова входна врата към полето на мобилния обмен на съобщения. Основателите и на двете компании напуснаха след сблъсъци с Марк заради начина, по който управляваше. Но бившите им собствености останаха в ръцете на \"Фейсбук\" и допринесоха за голяма част от ръста му напоследък. Когато не успяваше да се добере до доминация, \"Фейсбук\" използваше монополната си позиция, за да задуши конкурентните компании или копираше технологиите им. Алгоритъмът на потока с новини е приоритизирал видеа, създадени във \"Фейсбук\", спрямо тези от конкуренцията като YouTube и Vimeo. Snapchat беше друг вид заплаха. \"Историите\" и временно наличните съобщения там го направиха привлекателна алтернатива на \"Фейсбук\" и Instagram; нямаше начин да бъде спрян или изтласкан встрани. Затова \"Фейсбук\" просто го копира. Новата версия стана страшно успешна, но за сметка на Snapchat. Като резултат, конкуренцията не може да събере пари, за да предизвика \"Фейсбук\". Инвеститорите осъзнават, че ако една компания дръпне напред, \"Фейсбук\" ще копира иновациите ѝ, ще я закрие или ще я купи за сравнително скромна сума. И така, въпреки икономическото разширяване, увеличения интерес към хайтек стартъпите, експлозията на рисковите капитали и все по-голямото обществено недоволство от \"Фейсбук\", няма значителна социална мрежа, основана от 2011 г. насам. Приятелски надзор вместо регулация Марк знае, че властта му е прекалено голяма и стратегията му да я смекчи върви в две посоки. Той измества фокуса на \"Фейсбук\" към поощряването на лични, криптирани чатове, които служителите му не могат да видят, още по-малко да контролират. Второ, той се надява на приятелски надзор от регулаторите и другите индустрални лидери. Но ние не очакваме доброволни комисии да регулират компаниите за медикаменти, за здравеопазване, автомобилопроизводителите или доставчиците на кредитни карти. Има агенции, които надзирават тези компании, за да гарантират, че частният пазар работи в полза на обществото. В тези случаи, всички сме наясно, че правителството не е външна сила, която се бърка в естествения пазар; то е факторът, който изобщо обуславя съществуването на динамичен и справедлив пазар. Това би трябвало да е също толкова вярно за социалните мрежи, както е вярно за пътуването със самолет или фармацевтиката. Как да бъде направено това Как би функционирало едно такова раздробяване? \"Фейсбук\" би трябвало да има кратък срок, в който да отдели бизнеса на Instagram и WhatsApp и трите да се превърнат в отделни компании, най-вероятно публично търгувани. Акционерите на \"Фейсбук\" първоначално ще имат участие в тях, макар Марк и останалите оперативни фигури вероятно ще трябва да се лишат от дяловете си. Доскоро WhatsApp и Instagram бяха ръководени като независими платформи в компанията-майка, така че това би трябвало да улесни процеса. Но бързината е важна - \"Фейсбук\" върви към  интеграция на трите платформи . Правителството няма да плати нищо, за да раздели \"Фейсбук\", но много хора ще спечелят икономически. Една забрана на краткосрочните придобивания би гарантирала, че конкуренцията (и инвеститорите, които заложат на нея) ще имат пространство да процъфтят. Изведнъж много компании ще се конкурират за парите на дигиталните рекламодатели. Дори акционерите на \"Фейсбук\" вероятно ще спечелят, както често се случва след разделянето на компания. На последно място, една агресивна мярка срещу \"Фейсбук\" би убедила другите бехемоти - като \"Гугъл\" и \"Амазон\", да се замислят, преди да задушат конкуренцията в собствения си сектор и да се стреснат, че може да са следващите. Ако правителство използва този момент, за да възкреси ефективния стандарт за конкуренцията, който по-задълбочено наблюдава каква е пълната цена на \"безплатните\" продукти, това може да засегне много индустрии. Алтернативата е мрачна. Ако не предприемем действия, монополът на \"Фейсбук\" ще стане по-силен. Държейки в ръцете си повечето от личните комуникации на света, тя може да минира данни за шаблони и тенденции, и да получи преимущества пред конкурентите си за десетилетия напред.", "date": "2019.05.11", "title": "Време е да раздробим \"Фейсбук\""}
{"url": "https://www.dnevnik.bg/politika/2019/05/11/3537698_demokratichna_bulgariia_moje_da_se_prebori_za_dvama/", "text": "Демократична България\" може да се пребори за двама евродепутати на предстоящите избори за европейския парламент на 26 май, прогнозира днес пред БНТ водачът на листата на обединението Радан Кънев. За момента най-оптимистичните прогнози са, че организацията може да има максимум един представител в Брюксел. Радан Кънев смята, че депутатите ще са двама, той като демократичната общност в страната тепърва се активизира. В отговор на въпрос Кънев посочи два основни проблеми, с които \"Демократична България\" иска да се пребори. Първият е недоверието, че изборите са честни и могат да променят нещо. \"Има съмнение, че изборите са чести, но ако всички дадем израз на гнева и мечтите си при гласуване, никакви машинации не могат да ни спрат\", смята Кънев. Вторият голям проблем за решаване Кънев описа като отърваване от въртележката ГЕРБ – БСП в управлението на страната. \"Битката е между демократичните партии и различните БКП-та, дали те се казват ГЕРБ или БСП, няма значение\", подчерта кандидатът за евродепутат. Попитан защо остава впечатлението, че \"Демократична България\" има същите искания като БСП, Кънев посочи, че левицата напълно съзнателно използват поредица от послания на обединението. Според Радан Кънев евроизборите винаги имат вътрешнополитически характер, но това не е трагедия, както мнозина смятат, защото европейската и българската политика са едно. Попитан за промените, които трябва да направи Европа при новия европарламент, той посочи общата защита на външните граници на съюза, обща политика за сигурност и отбрана, и отменяне на дъблинския регламент за мигрантите. \"Той наказва и бежанците, и граничните държави. Трябва да се стигне до решението, че който има право на убежище, би трябвало да има и право на свободно движение в границите на ЕС\", е мнението на Кънев. В заключение той каза, че евродепутатите от \"Демократична България\" ще бъдат \"агентите на голямата промяна в Европейската народна партия\", от която ще бъдат част.", "date": "2019.05.11", "title": "\"Демократична България\" може да се пребори за двама евродепутати, смята Радан Кънев"}
{"url": "https://www.dnevnik.bg/razvlechenie/2019/05/11/3537390_gradski_detektiv_voina_na_svetovete/", "text": "Когато една от героините в тази история била дете, видяла на масата вкъщи сценарий за радиопредаване - радиопредаване, което обявява началото на Третата световна война. Действието се развива през 60-те години, скоро след Кубинската ракетна криза, и от двете страни на Желязната завеса тече съвсем реална подготовка в случай на ядрена война. Включително и в радиото. В новия си епизод подкастът  \"Градски детектив\"  тръгва по следите на така наречените \"резервни радиопредавания\" - записи, предназначени да звучат по радиото в случай на катаклизъм, революция или нападение.  \"Градски детектив\" е подкаст за градски легенди и моменти от културната и архитектурната история на българските градове. \"Дневник\" е медиен партньор на подкаста \"Градски детектив\", финансиран от програма \"Култура\" на Столична община. Очаквайте новите епизоди  през понеделник на сайта на проекта  и през уикенд  в специалната метатема на \"Дневник\" . Можете да ги чуете и по БНР - програма \"Христо Ботев\", през понеделник в предаването \"Аларма\" или да се абонирате и във  всички приложения за подкасти.", "date": "2019.05.11", "title": "Градски детектив: Война на световете"}
{"url": "https://www.dnevnik.bg/politika/2019/05/11/3537707_pes_predlaga_fond_ot_5_mlrd_evro_za_prehod_kum/", "text": "Единствено семейството на социалистите в европейския парламент предвижда специален фонд за справедлив преход към нисковъглеродна икономика, който първоначално ще разполага с 5 млрд. евро, каза снощи в Стара Загора лидерът на Партията на европейските социалисти (ПЕС) и кандидат за евродепутат от БСП Сергей Станишев, съобщи пресцентърът на левицата. \"Знам, че бъдещето на българската енергетика вълнува хиляди семейства в региона заради така необходимите работни места. Ще направим всичко възможно за отлагане на влизането в сила на тежките изисквания към ТЕЦ-овете, но това може да бъде постигнато само, ако държавата положи усилия – предложи мерки за постигането на съответните екологични стандарти чрез средства от еврофондовете или чрез ресурс на Българската банка за развитие\", допълни той. Според Станишев ако представи ясен план с конкретни ангажименти България има всички основания да поиска равноправно третиране от страна на ЕС и отмяна на сроковете за спиране на топлоелектрическите централи. Той изрази мнение, че цената за модернизацията не бива да бъде плащана от работниците и данъкоплатците. В началото на април Европейската комисия разпространи данни, според които електроцентралата  \"Марица-изток\" е сред десетте най-големи замърсители в Европа. Комплексът е на 8-о място с малко над 10 мегатона емисии на въглероден диоксид. На първо място е ТЕЦ \"Белхатов\" в Полша с почти 40 мегатона емисии. Наскоро  доклад на   Центъра за изследване на демокрацията посочи , че като не се подготвя за поетапно затваряне на въглищни централи, а го отлага, правителството залага социално напрежение, увеличени разходи в бъдеще и създава финансови рискове за държавната енергетика. Според авторите на доклада правителството вместо да разчита на европейски дерогации, за да поддържа изкуствено тези централи, трябва спешно да разработи план как да запази работните места на миньорите и енергетиците след затварянето им.", "date": "2019.05.11", "title": "ПЕС предлага фонд от 5 млрд. евро за преход към нисковъглеродна икономика, обяви Станишев"}
{"url": "https://www.dnevnik.bg/razvlechenie/2019/05/11/3537696_ico_hazarta_kakto_beshe_kazal_edin_car_vsichko_se/", "text": "Както беше казал един бивш цар - всичко се прави на изкуствено осветление\", каза Христо Петков, известен повече с псевдонима си Ицо Хазарта, говорейки за създаването на дебютния си солов албум \"Неправилен рап\" в студиото на \"Би Ти Ви\". През февруари  излезе видеото към песента \"Браво\" , което веднага се превърна хит, а към днешна дата клипът в \"Ютюб\" има над 8 милиона гледания. Ицо Хазарта разкри, че албумът е направен така, както са правени всички албуми на \"Ъпсурт\", а музиката в него е дело на Бат Венци. Той винаги е искал да направи нещо свое, а другите членове на групата са проявили разбиране. В една от песните Хазарта си партнира с Белослава. \"Нямам претенции, че е нещо велико. Но е нещо мое\", каза той. И допълни, че няма никакви страхове, защото той е свършил своята работа в звукозаписното студио. \"Страховете трябва да са за слушателите\", изтъкна той. За Ицо Хазарта това да има солов албум е нещо ново. Следващите 6 месеца са запълнени с дати за участия по промотирането на албума. За него най-важното е, че харесва крайния резултат, когато го слуша. \"Това е най-приятния момент\", коментира той. Говорейки за ученическите си години, рапърът каза, че Класическата гимназия, която е завършил, е променила отношението му към езика. Майка му от малък го е насърчавала да чете книги и това е повлияло върху неговото творчество. \"Все пак аз работя с езика\", отбеляза той.  Хазарта добави, че в живота никога не му е било трудно - както като подрастващ, така и като възрастен. \"Давам си сметка за това, като гледам хората около мен\", завърши той. Представянето на \"Неправилен рап\" е  на 18 май в Sofia Live Club .", "date": "2019.05.11", "title": "Ицо Хазарта: Както беше казал един цар, всичко се прави на изкуствено осветление"}
{"url": "https://www.dnevnik.bg/politika/2019/05/11/3537709_evropa_shte_raboti_za_po-dobro_budeshte_na_grajdanite/", "text": "Европа е готова да работи за едно по-сигурно и по-добро бъдеще на своите граждани, да фокусира своите усилия в това европейската икономика да преодолее предизвикателствата на цифровизацията, предизвикателствата на глобалния свят, да даде повече сигурност на европейските граждани и да се фокусира върху младото поколение и върху сигурността. Това каза днес пред БНТ постоянният представител на България в ЕС Димитър Цанчев. Според него този извод се налага от  приетата декларация  на на срещата на лидерите на страните от евросъюза в румънския град Сибиу през тази седмица. Цанчев каза, че в документа има 10 ангажимента на европейските лидери, насочени основно към бъдещето. Той обясни, че темите, които ще бъдат пренесени от сега за следващия мандат на ЕП, са залегналите в декларацията от Сибиу. Официално тя е изпълнена с обещания за солидарност, честност и желание за \"развитие на основан на правила международен ред\". Декларацията разкрива и желанието на ЕС да отмести поглед от Брекзит. EurActiv обаче я определя като неясна  и отбелязва, че на лидерите им е отнело само пет минути, за да се съгласят с черновата на текста, включващ всичко – от отбрана и солидарност до върховенство на закона и ролята на ЕС на световната сцена. Основната критика е, че декларацията очертава в широки щрихи върху какво трябва да се фокусира ЕС през следващите години, вместо да предлага реални начини на действие. Говорейки за предстоящите европейски избори Димитър Цанчев прогнозира, че за първи път след тях ще има един по-фрагментиран европейски парламент. \"Прогнозите сочат, че няма да има досегашното мнозинство на двете основни политически сили - ЕНП и ПЕС, и това очертава една много интересна картина с оглед съставянето на европейските институции след това и изборът на висшите длъжностни лица\", допълни той.", "date": "2019.05.11", "title": "Европа ще работи за по-добро бъдеще на гражданите си, обяви българският представител в ЕС"}
{"url": "https://www.dnevnik.bg/sviat/2019/05/11/3537708_trump_naredi_uvelichavane_na_mita_vurhu_vnos_i_kitai/", "text": "Да се започне с процедурата за увеличаване на митата върху останалите останалите вносни стоки от Китай на стойност приблизително 300 млрд. долара. Това е наредил американският президент Доналд Тръмп на постоянния представител за търговските преговори Робърт Лайтхайзър предаде \"Ройтерс\", цитиран от БТА. Това се случва, след като на 8 май стана известно, че САЩ  ще въведат наказателни мита на Китай . \"По-рано през деня по указание на президента Доналд Тръмп САЩ повишиха от 10 на 25 процента вносните мита за китайски стоки на стойност около 200 милиарда долара. Президентът ни нареди да започнем процеса на увеличаване на митата върху почти целия останал внос от Китай, оценяван на около 300 милиарда долара\", пише в официалното изявление на търговския представител. От изявлението се разбира, че информация за процедурата и периода на публично обсъждане ще бъде публикувана във Федералния регистър, а повече подробности ще бъдат качени в понеделник на сайта на постоянния представител за търговските преговор. Вчера в \"Туитър\" Тръмп коментира, че през последните два дни САЩ и Китай са провели \"откровени и конструктивни разговори за статуса на търговските отношения между двете страни\". Той изтъкна, че има \"много здрава връзка\" с китайския президент Си Цзинпин, а преговорите ще продължат и в бъдеще. \"Междувременно САЩ наложиха мита на Китай, които може да бъдат или да не бъдат отменени в зависимост от това какво ще се случи с бъдещите преговори\", написа още в \"Туитър\" Тръмп. ", "date": "2019.05.11", "title": "Тръмп нареди увеличаване на мита върху внос от Китай на стойност 300 млрд. долара"}
{"url": "https://www.dnevnik.bg/sport/2019/05/11/3537233_psihologiiata_na_sportnite_obrati/", "text": "Зашеметяващите обрати в полуфиналите на Шампионската лига повдигнаха въпроса около това, какво е необходимо на един отбор да излезе победител при привидно непреодолимо изоставане. Част от отговора се крие в главите на футболистите, пише  \"Дойче веле\" . Ако малцина, с изключение на  Юрген Клоп и неговия отбор , са вярвали, че \"Ливърпул\" може да направи  обрат след загубата с 0:3 в Барселона , то вероятно още по-малко биха повярвали, че  \"Тотнъм\" може да се върне в играта от изоставане с общо три гола  на почивката срещу \"Аякс\". Все пак отборът на Клоп и този на Маурисио Почетино сътвориха впечатляващи обрати във вторник и сряда, за да поставят изцяло английски финал на 1 юни в Мадрид. Очевидно и двамата мениджъри е трябвало да се подготвят добре тактически и да вземат правилните решения по време на мача, но дали начинът на мислене на играчите е това, което им помогна да се справят с почти невъзможни задачи? Професор Йенс Клайнерт, ръководител на психологическия институт в спортния университет в Кьолн, заяви, че подвизите на \"Ливърпул\" и \"Тотнъм\" могат да бъдат направени, ако на първо място присъства правилната психическа нагласа. \"Трябва да бъдете оптимисти, че сте способни да обърнете нещата. Намирам за много интересно, когато Юрген Клоп заяви преди втория мач на \"Анфийлд\", че отборът му е бил в състояние да вкара два гола в последните пет минути\", казва Клайнерт. Самостоятелна ефективност Това не се отнася само до неясното убеждение в способностите на някого, а нещо много по конкретно, което психолозите наричат самостоятелна ефективност. \"Това е убеждението, че имаш определени способности, технически и тактически умения, които ви правят способни да бъдете успешни в такива ситуации. От една страна, това е комбинацията от оптимизъм и положителна психическа нагласа, но и ясна представа какво може да бъде направено. Това прави отборът изключително силен в подобни ситуации\", казва Клайнерт. Освен настъплението в атака със смяната на Виктор Уаняма с нападателя Фернандо Йоренте на почивката, Почетино трябваше да намери правилните думи, за да накара играчите си да повярват, че обратът е действително възможен. Това беше изключително важно, като се има предвид, че в продължение на седмици \"шпорите\" се опитват да намерят ритъма си във Висшата лига. Според Клайнерт формата не била толкова голям проблем, колкото си мислите. \"Важното е как играчите виждат себе си. Футболистите на \"Тотнъм\" знаеха на какво са способни и какво са постигнали в миналото, дори и да не са се справили толкова добре в последните седмици\". По думите му Почетино би могъл да използва миналите успехи, за да убеди играчите си да повярват, че обратът не е само теоретична възможност. Другата страна на монетата Отборът, който се бори да обърне изоставането си, е само едната страна от уравнението. Съперниците могат да се окажат хванати в капана по начина си на мислене, че просто ще се опитат да устискат преднината си, което може да предизвика страх от провал. Този ефект се усилва, когато атакуващата страна върне един гол, както направи \"Ливърпул\" с гола на Дивок Ориги в седмата минута или при първото попадение на  Лукас Моура  за \"Тотнъм\" в 55-ата минута. Страхът води до грешки Това, което Клайнерт описва като дефанзивен начин на мислене, може да има отрицателен ефект върху защитаващия се отбор. \"Тази емоционална нагласа в тима всъщност води до малки грешки, които те не биха направили\". Ефектът се усилва с приближаването на победата за защитаващия се отбор, особен в ключов мач като полуфинал в Шампионската лига. \"Когато се съберат заедно оптимизмът, вярата и самочувствието от страна на атакуващия отбор и страхът от загубата на защитаващия тим, можете да разберете защо се появяват малки грешки, които правят подобни обрати възможни\", казва Клайнерт. И докато той отбелязва, че психологическата страна на играта е само малък аспект за осъществяването на обрат или краен успех, тя може да бъде решаваща в оспорван мач. Вероятно като този, който предстои между Клоп и Почетино в Мадрид...", "date": "2019.05.11", "title": "Психологията на спортните обрати"}
{"url": "https://www.dnevnik.bg/biznes/finansi/2019/05/11/3537711_akciite_na_juber_poevtiniaha_sled_razocharovasht/", "text": "Юбер\" (Uber) разочарова с петъчния си дебют на Уолстрийт, след като при закриването на сесията акциите му поевтиняха с 8% спрямо началната цена при първичното публично предлагане (ППП), предадоха световните агенции, цитирани от БТА. Очакваше се излизането на Нюйоркската фондова борса на платформата за превоза на пътници с личен автомобил и организиран чрез мобилно приложение да бъде най-голямото ППП на американска компания през последните години. Само че през първия ден на търговия котировките на \"Юбер\" спаднаха от 45 долара начална цена до 41.57 долара. Експерти очакваха, че цената на книжата ще се движи между 44 и 50 долара за една. Вестник \"Уолстрийт джърнъл\" подчерта, че компанията, която пусна на борсата 180 милиона акции, е успяла да привлече 8.1 милиарда долара. Общата й капитализация обаче е нараснала само до 76.5 милиарда долара, а това е съвсем малко над 76-те милиарда долара, на които компанията бе оценена през август миналата година от частни инвеститори. Плановете на ръководството на \"Юбер\" бе да се постигне капитализация от 82.4 милиарда долара. \"Уолстрийт джърнъл\" подчертава, че от 2000 година само 18 компании, чиято капитализация е превишавала 1 милиард долара, са губили от стойността на акциите си през първия ден на излизане на американски борси. В повечето случаи акциите са поскъпвали средно с 21%. \"Един ден няма да измери нашия успех или неуспех\", беше краткият коментар на главният изпълнителен директор на \"Юбер\" Дара Хосровшахи пред \"Файненшъл таймс\". Той обясни понижението на цената на акциите с неблагоприятния момент на дебюта. Вчера акциите на Уолстрийт първоначално поевтиняха заради неизвестността около китайско-американските търговски преговори, но в края на сесията отчетоха повишение на котировките си, отбеляза \"Асошиейтед прес\".", "date": "2019.05.11", "title": "Акциите на \"Юбер\" поевтиняха след разочароващ дебют на Уолстрийт"}
{"url": "https://www.dnevnik.bg/kultura/2019/05/11/3537104_otkus_ot_banica_s_lokum_na_edi_rumian/", "text": "Еди Румян е роден през 1978 година. Възпитаник е на НФСГ, а по-късно завършва магистратура по индустриален мениджмънт в Стопанския Факултет на Технически Университет – София. Има публикации в списанията КРЪГ и GRANTA, сайта Свободно поетическо общество, рубриката Binstory на Българското Национално Радио. Негови разкази са участвали в литературни формати като Писателибезкниги, Пощенска кутия за приказки и др. През 2018 разказът \"Баница с локум\" е отличен специалната награда на почетното жури на конкурса \"Агоп Мелконян\" Работни интереси: екселски таблици Лични интереси: тенис, планинарство, ски, книги Ароматът на шкембе бе толкова силен, че даже и порите на пожълтелите соц тапети се бяха отворили до краен предел, за да поемат повече от миризмата. На Ненчо обаче това не му направи впечатление, когато влезе в апартамента. В последния час нищо не му правеше впечатление. Дори един тролей, който насмалко да го сгази. Отключи и заключи съвсем машинално, после хвърли ключовете на малкото шкафче, при това толкова неумело, че улучи огледалото отгоре и леко го пукна. Не обърна внимание и на този факт, свали си обувките, оставяйки ги в средата на коридора, така че всеки в тъмното би се препънал без усилие. След секунда се озова в кухнята, седна на един стол, а погледът му се зарея в нищото. Откакто бе влязъл, брат му бе изговорил поне десетина приказки, от които не бе чул нито една. Сега Павел бе застанал срещу него, напълно изумен и стъписан, явно осъзнал, че комуникацията протичаше само в една посока. - Ненчиии! – разтърси го той. – Казвай що се е случило? Лилянка?! К’во става бе, човек? Да не би Ненчо се извърна към брат си, премигна няколко пъти, после сякаш нещо в него прещрака и за пръв път погледът му даде да се разбере, че е наясно къде се намира. - Лилянка е добре засега. Павел, 120-килограмов българин, в чийто горд търбух спокойно можеше да се побере цяло агне, въздъхна така шумно, че остатъците от коса по плешивото теме на Ненчо леко потрепериха. - Уфф, брато, уплаши ме, честно. Влизаш, викам ти здрасти, говоря ти нема никой отсреща. Унесен си, все едно спиш. Същински сомнамбул, сериозно. - Аха – изтръгна се само от устата на Ненчо, каквото и да трябваше да значи това. - Не ми ахкай, а си измий ръцете, че съм направил такова шкембе, че без пръсти ще останеш. - Никакво шкембе няма да ям, Павле. Пастта на брат му зина тъй, та човек би решил, че сега бе моментът скритото в търбуха му агне да потърси път за бягство. - Ненчии, к’во се е случило?! Шкембе никога не си отказвал, туй от деца ни е най-любимото ядене! Ненчо видимо пренебрегна последната забележка и попита с равен глас: - Аз лош човек ли съм, Павле? Ама честно. Брат му така сбърчи лице, че рунтавите му вежди се сляха в обща черта. - К-к-какво? Що за приказка е туй? Абе на теб к’во ти става бе? Да не си пил по никое време? Ама май не си, аз дъх на ракия ловя през цял язовир място. – Той се наведе, прихвана брат си през рамената и отново го разтресе. – К’во ти става бе, човек, все едно не си тук, а някъде другаде. И к’ви са тия въпроси? - Въпросът ми беше много прост – аз лош човек ли съм? - Не знам дали си лош, ама със сигурност си луд. Поне в момента! Влиташ кат сомнамбул, говориш странно а и шкембе не ти се яде. Казвай к’во има? Нещо с Лилянка, нали? Да не би докторът да ти е споделил нещо? Ненчо поклати глава: - Докторът каза, че е стабилна към момента. А за в бъдеще един бог знае. - Е, тогава що изглеждаш тъй зле? - Сигурно щото се чувствам така. - К’воо?! Брат ми, туй не си ти, честно. Да не си взимал някакви хапчета? Имам чувството, че. абе все едно говоря с друг човек, дето не го познавам. - Кой знаe? Може и прав да се окажеш. - Ето! Точно за това говоря! Пак неадекватица ти излиза от устата. Казвай веднага к’во се е случило, че накрая ще те ошамаря! Не се шегувам! Ненчо погледна брат си, напъна се сякаш да се усмихне, ала изобщо не му се получи. - При Лилянка са сложили една нова женица, по-възрастна. Надето. Тя е много зле, със сигурност няма да я бъде. Съпругът й бе дошъл да я види. И не спря да й говори през цялото време. - Е, и? - Ами просто чух какви й ги разправяше. А и тя на него. И Лилянка чу. - Е, и? – недоумението на Павел растеше все повече. - Ами ние така никога не сме си говорили. Дори и на младини. Дори и когато се взехме. Челото на брат му се сбръчка толкова, че рунтавата черта се изви по средата нагоре. - Брат ми, ти напълно си се смахнал бе? Чул си някакви застарели гълъбчета как си гукат, как едното скоро ще остане само. Хубаво. В смисъл не е хубаво, жалко е. Ама теб к’во те вълнуват чуждите неволи. Гледай си твоята. - Ти май не ме разбираш - Разбирам те и още как! Видял си там някаква сцена трогателна, разчувствал си се, а после си се и спихнал. Я се стегни! Гледай си твоята жена, туй де вършат и говорят другите, си е тяхна работа! - Ама аз точно това правя. Точно моята жена гледам. И ме е страх не толкова, че ще я загубя, а че ще остана сам. Шейсетака вече гоня, едва ли ще се намери да излъжа някоя булка отново. Докато оня човек всичко би дал да бъде на мястото на жена си. - Ахаа, а ти не би го направил? – усмихна се криво брат му. - И през ум не ми минава. Че ти би ли? - Хм, знам ли – поклати глава Павел, – за детето всичко бих - Чакай, чакай – не говорим за дете. Аз много бих дал само да имам дете. Ама тук за човека до теб говорим. - Прав си, Ненчи, ако трябва да ни дойде и на нас с Петя такава беля – по-добре да го отнесе тя, а не аз. Душата с’а нема да си кривя. И ти к’во? Чу оня к’ви ги приказват и после си каза – ееей – туй е истинска любов, аз таквоз нещо не познавам. - Ами да – точно нещо подобно си рекох. И си е самата истина. Даже като бяхме млади и се пърцахме редовно с Лилянка не мисля, че някога съм бил нещо повече от привързан към нея. А паднеше ли ми друга булка – прошка нямаше. - Е, нормално. Прошка за младо агне – никога, туй е неписан закон божи! Но при вас с Лилянка проблемът е, че тя ялова излезе и така и деца не отгледахте. Затова и в семейството ви празнина остана незапълнена. - То дали тя ялова, или аз ялов – така и не разбрахме. Ама сега туй нещо много ме потриса. - Кое нещо бре? Каквото си чул ли? - Не точно. В смисъл - докато ги слушах онези на другото легло, си спомних за какво си мислех аз, докато пътувах към болницата. Павел не попита нищо, а само за пореден път сбръчка рунтавата черта в очакване. - Мислех си как по-бързо да мине свиждането, че по-скоро да се прибера тук, щото знам, че шкембе ще правиш", "date": "2019.05.11", "title": "Откъс от \"Баница с локум\" на Еди Румян"}
{"url": "https://www.dnevnik.bg/sviat/2019/05/11/3537715_sasht_izprashtat_oshte_edin_boen_korab_i_zenitni/", "text": "САЩ изпращат бойния кораб-амфибия \"Арлингтън\" и батарея зенитни ракети \"Пейтриът\" в Близкия изток, съобщи Пентагонът на фона на напрежението с Иран, предаде ДПА, цитирана от БТА. \"САЩ не търсят конфликт с Иран, но ние сме готови да защитим американските сили и интереси в региона\", се подчертава в съобщението, разпространено вчера. Корабът и ракетите ще се присъединят към ударната група на военноморските сили на САЩ начело със самолетоносача \"Ейбрахам Линкълн\" и тактическата група бомбардировачи в Близкия изток като отговор на свидетелствата за повишена готовност от страна на Иран за провеждане на настъпателни операции срещу сили и интереси на САЩ в региона, се казва в съобщението на пресслужбата на Пентагона, цитирано от ТАСС. Държавният секретар на САЩ Майк Помпейо направи непланирано посещение в Багдад в четвъртък, посветено на заплахите срещу американски интереси от Иран, заради което отмени визитата си в Берлин, припомня ДПА. От Иран отричат да имат намерения за атаки и посочват, че става въпрос за провокации от САЩ.", "date": "2019.05.11", "title": "САЩ изпращат още един боен кораб и зенитни ракети в Близкия Изток"}
{"url": "https://www.dnevnik.bg/bulgaria/2019/05/01/3537219_curkvata_pochita_dnes_svetite_bratia_kiril_i_metodii/", "text": "Българската православна църква почита днес светите братя Кирил и Методий. Денят ще бъде отбелязан с празнична Света литургия, отслужвана във всички епархии. 11 май е професионален празник на библиотекарите, а също и патронен празник на Националната библиотека \"Св. св. Кирил и Методий\" и на Националната гимназия за древни езици и култури \"Св. Константин-Кирил Философ\". Светският празник за св. Кирил и Методий, който днес се отбелязва на 24 май, бележи началото си през Възраждането и се свързва с училищните тържества, които са били организирани на 11 май, когато църквата вече е почитала създателите са славянската писменост. Първи известия за празнуването на Кирил и Методий на 11 май във възрожденската книжнина има в \"Христоматия славянского язъка\" от 1852 г. на Неофит Рилски. През 1857 г. денят на светите братя е почетен в българската църква \"Св. Стефан\" в Цариград заедно със служба и за св. Иван Рилски. На страниците на \"Цариградски вестник\" от 26 април 1858 г. се съобщава, че в Пловдив и други градове българите започнали да честват св. Кирил и Методий вместо Три светии като училищен празник. От 1863 г. 11 май се установява като църковен празник на светите равноапостоли Кирил и Методий, а след Освобождението става общоучилищен празник на славянските първоучители. Тогава се заражда идеята за химн. През 1892 г. в Русе Стоян Михайловски, тогава учител в Мъжката гимназия, написва \"Върви, народе възродени...\". През май 1901г. учителят от Петокласното ловчанско училище Панайот Пипков написва музиката към текста и песента се превръща в български училищен химн. С въвеждането на Григорианския календар през 1916 г. празникът, отбелязван от държава и Църква, вече се чества на един ден - само на 24 май. След 1969 г. се провежда изкуствена секуларизация чрез отделяне на църковния от светския календар, затова днес вече има два празника - църковен (11 май) и светски (24 май). През 1980 г. папа Йоан Павел II обяви славянските първоучители за покровители на Европа. : Кирил, Кирилка, Кирчо, Киро, Методи, Методий. Навършват се 1150 г. от успението на св. Кирил .", "date": "2019.05.11", "title": "Църквата почита днес светите братя Кирил и Методий"}
{"url": "https://www.dnevnik.bg/zelen/2019/05/11/3537713_oon_postigna_sporazumenie_za_proslediavaneto_na/", "text": "Приблизително 180 държави постигнаха вчера споразумение в Женева по регламент за износа на пластмасови отпадъци, от които 8 милиона тона всяка година попадат в океаните, предаде \"АФП\", цитирани от БТА. Представители на страните участнички в Конвенциите от Базел, Ротердам и Стокхолм в продължение на 12 дни са обсъждали този наболял проблем. Конвенцията от Базел за контрола на трансграничното движение на опасните отпадъци и премахването им е международен договор, чрез който се цели намаляването на движението на опасните отпадъци между страните. \"Горд съм, че страните участнички в Конвенцията от Базел сключиха споразумение по механизма, който в голяма степен е задължителен и глобален, за управлението на пластмасовите отпадъци\", коментира споразумението Фолф Пайе, който е изпълнителен секретар на трите конвенции на програмата на ООН за околната среда. Решението беше приветствано и е от мрежата ИПЕН - която обединява стотици неправителствени организации по света. Според мрежата договорката ще помогне на страните \"да отказват да приемат замърсяващи пластмасови отпадъци, които не подлежат на рециклиране\". \"Прекалено дълго време развити страни като Китай и Канада изнасяха пластмасовите си и токсични отпадъци в страните от Азия, твърдейки, че там те ще бъдат рециклирани. Само че вместо това повечето от тези замърсяващи отпадъци, които не могат да бъдат рециклирани, бяха изхвърляни или изгаряни, или се оказваха на дъното на океана\", коментират ИПЕН . Новите регулации са били предложени от Норвегия, но са срещнали силна съпротива от страна на САЩ, Бразилия, Аржентина и химически компании. Мрежата допълва, че само за 2018 г. САЩ са изнесли 157 000 големи морски контейнера с пластмасови отпадъци в развиващи се страни, които и без това вече са силно замърсени от изхвърлени пластмасови продукти. \"Новото решение на ООН ще принуди САЩ в бъдеще да преработват пластмасовите си отпадъци\", завърши Пайе. ", "date": "2019.05.11", "title": "ООН постигна споразумение за проследяването на пластмасовите отпадъци"}
{"url": "https://www.dnevnik.bg/evropa/2019/05/11/3537717_donald_tusk_vijda_do_30_shans_da_niama_brekzit/", "text": "Председателят на Европейския съвет Доналд Туск твърди в интервю за испанския в. \"Вангуардия\", че все още има вероятност между 20 и 30% Брекзит да бъде спрян, съобщи БТА. Според него това не е малък процент. С всеки изминал месец става все по-ясно, че излизането на Великобритания от ЕС ще се различава от това, което са си представяли неговите инициатори, е мнението на Туск. Той припомни, че срокът за Брекзит изтича през октомври, но ще настоява да не се налагат ограничения във времето за решението на Великобритания. \"Когато става дума за Брекзит, няма за къде да се бърза\", е мнението на председателя на Европейския съвет. Той е на мнение, че ерата на оптимистичните илюзии е приключила. \"След 2004 г. мнозина вярваха в един щастлив край на историята. От политическа гледна точка Западът трябва да означава край на битките, които винаги са ни съпровождали. През последните години обаче Европа се сблъска с драматични предизвикателства, но аз не съм фаталист, посочва председателят на ЕС.", "date": "2019.05.11", "title": "Доналд Туск вижда до 30% шанс да няма Брекзит"}
{"url": "https://www.dnevnik.bg/politika/2019/05/11/3537728_nov_skandal_s_turciia_tozi_put_zaradi_izuchavaneto_na/", "text": "Изказване на турския посланик в София Хасан Улусой, на откриването на завод в Кърджали, накара премиерът Бойко Борисов да му поиска обяснение. Новият мини скандал с Турция се случва по-малко от два месеца, след напрежението между двете държави, заради изказване на турския външен министър Мевлют Чавушоглу, че след натиск българският парламент е променил Законът за вероизповеданията. \"Колкото повече нараства броят на онези български граждани, които освен български владеят добър устен и писмен турски език, толкова повече това ще увеличи протокът на турски инвестиции в страната. Разчитаме на българските власти за по-ефективно изучаване на турски език в училищата от страна на българските граждани и най-вече от сънародниците ви. Ние сме готови да съдействаме в тази посока\", каза Улусой по време на церемонията по откриване на завода на турската компания \"Теклас\" днес, предаде агенция \"Фокус\". След като преряза лентата на завода за гумени компоненти за автомобилната индустрия, на въпрос на журналисти, Борисов каза, че \"ще поиска още сега посланикът да изясни думите си, за да не стават спекулации, които да се използват от хейтъри в София\". Премиерът отбеляза, че не е работа на дипломата да дава съвети. Той изрази мнение, че не е редно да кажеш на една държава задължително да въведе изучаване на даден език, при положение, че по тази възможност парламентът се произнесъл ясно и точно\". \"Който желае може да учи турски по всякакъв начин\", отбеляза Борисов (позицията му по темата е след шестата минута във видеото), цитиран от пресслужбата на МС и добави, че в България младите хора учат много езици. \"Колкото повече, толкова по-добре\", подчерта той. \"Работа има колкото искате, но трябва квалификация. Затова въведохме и дуалното обучение, и курсове за преподготовка\", каза още министър-председателят. Иначе днес турският посланик отбеляза още, че \"в приятелска и съюзническа България има над 300 български фирми с турски капитал\". \"Днес Турция е третият по големина търговски партньор на България с годишен търговски стокообмен между двете страни, възлизащ близо на 5 млрд. долара\", подчерта Улусой. Както е известно, въпреки острата реакция в България след изказването на Мевлют Чавушоглу, България така и не получи извинение за твърденията за намеса от Турция в изработването на закона. Става въпрос за поправката,  с която бяха разсрочени за 10 години  публичните дългове на вероизповеданията. От нея най-облагодетелствано е Главното мюфтийство, което  е основният длъжник на държавата , с над 8 млн. лева задължения. Позицията на Турция до отшумяването на скандала остана, че  думите на Чавушоглу са извадени от контекста  и извинение, каквото Борисов поиска, не е нужно. Нинова: Пореден неприемлив опит за намеса Лидерът на БСП също се възмути от изказването на посланика чрез публикация в профила си във \"Фейсбук\". \"Днес в Кърджали турският посланик е предложил в България да се изучава задължително турски език. Това е напълно неприемливо и е поредният опит за чужда намеса във вътрешните работи на България\", обяви тя. Нинова изтъкна, че на днешната дата българите честват \"делото на Кирил и Методий, азбуката, езика си и приноса ни към другите славянски народи\". \"Призовавам всички българи да пазим езика, културата и българщината\", написа още тя. ВМРО: Висша форма на наглост и политически цинизъм Реакция дойде и от ВМРО, като водача на листата за евродепутати на партията нарече изказването на посланика \"наглост и политически цинизъм\". Той призова всички кандидати от листите за европарламента, както и техните партии, да декларират, че ще противопоставят срещу членството на Турция в ЕС. \"Турция направи поредна провокация чрез посланика си в България. Това е недопустима намеса и агресия срещу Конституцията на Република България. И това е само ден, след като Ердоган заяви отново претенции за членство на Турция в ЕС. И даже си позволи да каже, че ЕС има повече нужда от Турция, отколкото Турция от ЕС\", отбелязва Джамбазки. Според него да се иска задължително изучаване на турски език в суверенна страна с официален език български, и то в деня на българските просветители – Светите братя Кирил и Методий, е \"висша форма на наглост и политически цинизъм\". От ВМРО, които са част от управляващата коалиция, казват, че ще настояват българското външно министерство да вземе категорично отношение по казуса. Вицепремиерът, министър на отбраната и лидер на ВМРО Красимир Каракачанов също реагира във \"Фейсбук\", като написа: \"Ако цената на турските инвестиции у нас е утвърждаване на национални малцинства, промяна на конституцията ни, разбутване на етнически мир и пр., ще кажем на Турция – \"Благодаря!\". И аз, подобно на видния българският държавник Драган Цанков, който каза на Русия, която се опитваше в края на 19 в. да налага агресивно своята политика в България, ще кажа ясно: \"Не ви щем ни меда, ни жилото!\" Токът бил скъп заради ремонт в АЕЦ и студа Повишаването на цените на промишления ток, от което бизнесът изразява недоволство, се дължи на ремонта на един от блоковете на АЕЦ Козлодуй и студеното време, в което се ползват климатици и печки за отопление, каза още Борисов в отговор на актуални въпроси. \"Естествено е, че когато е в ремонт единият хилядник е нормално на борсата, която е 100% свободен пазар, да има колебания\", поясни той. Премиерът добави, че ситуацията ще се нормализира скоро. Заради високите цени на тока на енергийната борса  работодателските организации поискаха  преструктуриране на Националната електрическа компания (НЕК) и смяна на нейното ръководство. В отговор председателят на Комисията за енергийно и водно регулиране (КЕВР) Иван Иванов  извика изпълнителния директор на борсата  Константин Константинов и изиска данни за всички сделки във всички сегменти на борсовата търговия. След като преряза лентата на завода за производство на гумени детайли за автомобили край Кърджали Борисов каза, че икономическата и финансовата стабилност дава резултати, инвестиционният интерес към България е голям, а 100% от произведеното се изнася. Премиерът изтъкна, че за разлика от преди 15-20 години, сега се инвестира в реалната икономика и се създават висококачествени продукти в България, което се отразява позитивно и на БВП на страната. След като инвеститорът в завода благодари на правителството за подкрепата, Борисов скромно отбеляза: \"Благодарности не са нужни, това ни е работата, добре сме я свършили\".", "date": "2019.05.11", "title": "Нов скандал с Турция, този път заради изучаването на турски в училищата (допълнена)"}
{"url": "https://www.dnevnik.bg/sviat/2019/05/11/3537779_shest_meseca_sled_nachaloto_si_dvijenieto_na_jultite/", "text": "За 26-та поредна събота \"жълтите жилетки\" във Франция излязоха на протест, предаде \"Франс прес\", цитирана от БТА. Според агенцията близо шест месеца след началото си движението видимо губи импулс. По-малко от 19 хил. протестиращи в цялата страна преброи френското министерство на вътрешните работи миналата седмица. След първата демонстрация на 17 ноември, когато по улиците излязоха  282 хил. души, това е най-ниският брой.  Към 15.00 часа българско време днес по данните на френските власти в протестите в Париж са се включили близо 2700 души. Миналата седмица по същото време те са били около 3600. Няколкостотин \"жълти жилетки\" са шествали по улиците на Париж под дъжда, а достъпът до централния булевард \"Шан-з-Елизе\" отново е бил блокиран. Органите на реда в Нант са използвали сълзотворен газ срещу агресивни елементи в редиците на демонстрантите. ", "date": "2019.05.11", "title": "Шест месеца след началото си движението на \"жълтите жилетки\" видимо губи импулс"}
{"url": "https://www.dnevnik.bg/sport/2019/05/11/3537783_video_grigor_dimitrov_i_serena_uiliams_se_gotviat/", "text": "Григор Димитров и Серена Уилямс се подготвяха заедно за следващия голям турнир на червени кортове - мастърса в Рим. 27-годишният българин и 37-годишната американка проведоха съвместна тренировка в един от тенис клубовете в италианската столица. Кадри от заниманието бяха качени в социалните мрежи от треньора на Уилямс Патрик Муратоглу. В момента Димитров се подготвя без треньор, след като  в началото на седмицата се раздели с Даниел Валверду . Българинът и венецуелецът работеха заедно от есента на 2016 г. В този период Димитров стигна до №3 в света, спечели финалите на АТП в Лондон и вдигна първия си трофей от сериите \"Мастърс\". Димитров преминава през тежък сезон, като в момента е под №46 в световната ранглиста. Жребият в Рим му отреди  среща с германеца Ян-Ленард Щруф в първия кръг. Това ще е втори мач помежду им за по-малко от месец. Те се изправиха един срещу друг през април във втория кръг на мастърс в Монте Карло, като българинът спечели в два сета - 7:6 (2), 6:4. Ако стигне до нов успей срещу високия близо два метра германец, във втория кръг в Рим Димитров ще играе с поставения под №9 Марин Чилич или участващия с \"уайлд кард\" Андреа Басо. Българинът има да защитава само десет точки, тъй като през миналия сезон отпадна във втория кръг след драматична загуба от Кей Нишикори. За Серена Уилямс пък предстои първи турнир на червени кортове за сезона и общо четвърти за 2019 г. Тя е поставена под №10 в основната схема при жените. В първия кръг американката ще играе с квалификантка, а още във втория може да срещне сестра си Винъс.", "date": "2019.05.11", "title": "Видео: Григор Димитров и Серена Уилямс се готвят заедно за мастърса в Рим"}
{"url": "https://www.dnevnik.bg/zelen/2019/05/11/3537787_400_chuvala_s_otpaduci_subraha_prirodozashtitnici_i/", "text": "Над 350 природозащитници и скаути участваха в почистването на 10 водоема в България. Инициативата е на организацията WWF и цели ангажирането на младите хора в опазването на природата. 12 скаутски клуба от цяла България заедно с природозащитници и доброволци почистиха участъци от крайбрежията на реките Искър, Дунав, Камчия, Черна, Батова, Миковска, Тученишка, както и на Шабленското езеро. В почистването река Русенски Лом се включи и местният клуб по кану-каяк, съобщиха от WWF. Природозащитниците събраха 400 отпадъци. Това са били най-вече пластмасови чаши и бутилки, кенчета от газирани напитки, фасове, найлонови пликове, текстилни отпадъци и парчета стереопор. На брега на река Искър до Долни Пасарел обаче те са намерили гуми от камион и лек автомобил, разглобен на части.  \"Сред най-често срещаните отпадъци бяха мокрите кърпички. Може би хората не знаят, че те всъщност не се разграждат. Нека да не ги изхвърляме в природата\", призова ръководителят на WWF България Веселина Кавръкова.\"Почистването на околната среда е ангажимент на всеки един от нас. Оптимистичното е, че все повече хора започват да го осъзнават. И това се вижда от факта, че повечето от отпадъците, които извадихме, са били изхвърлени преди години\", завърши тя.", "date": "2019.05.11", "title": "400 чувала с отпадъци събраха природозащитници и скаути от 10 водоема в България"}
{"url": "https://www.dnevnik.bg/bulgaria/2019/05/11/3537736_kratki_novini_radev_shte_pochete_noviia_prezident_na/", "text": "Втори ден продължава издирването на мъжа, за когото се предполага, че е извършил убийството на 38-годишната Милена Шишкова в Костенец. Според полицията това е 43-годишният Стоян Зайков, който е бивш партньор на жертвата. Двамата не са живели заедно в последните 2 години. Пред своите близки Шишкова е разказвала, че той я е предследвал и заплашвал. Началникът на Районното управление в Костенец, главен инспектор Петър Ценев, счита, че е възможно извършителят все още да се намира на територията на града. Заподозреният Стоян Зайков е лежал в затвора заради кражби и хулигански прояви. От полицията молят всеки, който има информация за издирвания, да сигнализира в най-близкото управление на МВР. Радев ще присъства на встъпването в длъжност на президента на Северна Македония Президентът Румен Радев ще присъства на встъпването в длъжност на  новоизбрания президент на Република Северна Македония Стево Пендаровски . Церемонията ще се състои на 12 май в Скопие. На вота за президент на Северна Македония Стево Пендаровски взе 436 212 гласа, или 51.66 процента. Неговата съперничка от опозиционната партия ВМРО-ДПМНЕ Гордана Силяновска-Давкова събра 377 713 гласа, или 44.73 процента. Прокуратурата иска телефонните измамници, заловени в Румъния, да останат в ареста  Специализираната прокуратура внесе в Специализирания наказателен съд искане за налагане на мярка неотклонение \"Задържане под стража\" на петимата българи, които бяха задържани за участие в организирана престъпна група за телефонни измами, това съобщи пресцентърът на прокуратурата, цитиран от \"Фокус\". Те бяха предадени на България на 8 май и след като им бяха предявени обвинения, им беше наложено прокурорско задържане за 72 часа. Останалите членове на престъпната група бяха задържани в София и в Горна Оряховица по време на съвместната акция между българските и румънските власти и са в следствения арест, след като им беше наложена мярката неотклонение.", "date": "2019.05.11", "title": "Кратки новини: Втори ден продължава издирването на убиеца от Костенец"}
{"url": "https://www.dnevnik.bg/sviat/2019/05/11/3537792_v_ruskata_curkva_prizovaha_da_ne_se_pripisva_na_stalin/", "text": "Митрополит Иларион, ръководител на синодалния Отдел за външни връзки на Руската православна църква, призова сънародниите си да не се завръщат към култа към личността на Йосиф Сталин и да не му приписват победата във Великата отечествена война,  съобщи \"Интерфакс\". \"Всеки път, когато се появи тази тема, напомням за това, че недалеч от Москва се намира Бутовският полигон, на който трябва да отидат всички, възхищаващи се на Сталин и прекланящи се пред фигуата му и да видят до какви последици доведе неговата политика\", заяви той в програмата \"Църквата и света\" на националната телевизия \"Россия-24\". Бутовският полигон е един от най-зловещите символи на сталинските репресии. Тук са провеждани масови разстрели и погребения, като историците са доказали поименно 20 761 от жертвите само за периода август 1937 - октомври 1938 г. На полигона до село Дрожино са избити и над 1000 свещеници от различни вероизповедания. Сталин е отговорен за репресиите от 20-те и 30-те години, към които църквата \"много ясно е изразила отношението си като канонизира новомъчениците и изповедниците\", допълни един от най-висопоставените ръководители на руската църква. Митрополитът обърна внимание, че продължават споровете за ролята на Сталин във войната, включително за избитите по негово нареждане офицери и отслабването на армията през 30-те години. Спомнете си, че много известни военачалници бяха разстреляни по подозрение в измяна, а армията се оказа съвършено неподготвена за тази война, каза той. Спомнете си също, че на Сталин е докладвано за подготвеното нападение и той е пренебрегнал тези предупреждения, напомни митрополит Иларион. \"Затова изобщо не бива да се говори, че победата на Съветския съюз във Великата Отечественна война е заслуга на Сталин. Мисля, че това е заслуга на целия народ, която бе приписана на Сталин заради култа към личността му. Не смятам, че в наши дни трябва да се възражда този култ.\"", "date": "2019.05.11", "title": "В руската църква призоваха да не се приписва на Сталин победата във войната"}
{"url": "https://www.dnevnik.bg/ot_vas/novini_ot_vas/2019/05/11/3537803_emineirakli/", "text": "Думите са излишни...", "date": "2019.05.11", "title": "Емине/Иракли"}
{"url": "https://www.dnevnik.bg/bulgaria/2019/05/11/3537802_rumuniia_obeshtala_na_borisov_novi_mostove_a_gurciia/", "text": "Строителството на интерконектора с Гърция ще започне следващата седмица, а Румъния е обещала два нови моста на Дунав при Русе и Свищов Тези оптимистични новини съобщи днес премиерът Бойко Борисов. За ден той откри два автомобилна завода -  в Кърджали  и  Русе . За интерконектора с Гърция всичко се подготвя. Ако е живот и здраве сме се разбрали да го открием около 20 май, каза той в Русе. Сега премиерът на Гърция Алексис Ципрас търсил удобна дата. \"На Кирково ще го направим. Разбрали сме се да отидем за половин час и да дадем старт\", коментира Борисов. Той припомни, че интерконекторът е изключително важен за диверсификацията на газовите доставки. Съоръжението е ключово, за да се реализира намерението на България, Гърция, Румъния и Сърбия да вържат газопроводите в \"пръстен\". На срещата на ЕС в Сибиу тази седмица  Алексис Ципрас обяви , че това ще превърне Балканите в газов хъб. През февруари енергийният министър Теменужка Петкова прогнозира, че по интерконектора газ ще тръгне следващата година. Борисов зарадва местните хора в Русе, че има обещания от Румъния за мостове край града и в Свищов. \"За моста на Дунав при Свищов румънците са готови. Мисля, че го минаха и на Министерски съвет\", посочи той. Попитан кога ще е първата копка, той отговори: \"Като ги чух какви глупости говорят БСП, ще кажат, че е предизборно. Може би ще изчакам да мине 25-26 май\". Бойко Борисов каза, че на румънците хич не им се иска мост на Русе, защото трябва да правят много обществени поръчки. \"Строителството е тежко, но вече съм ги убедил\", завърши той.", "date": "2019.05.11", "title": "Румъния обещала на Борисов нови мостове, а Гърция – интерконектора"}
{"url": "https://www.dnevnik.bg/bulgaria/2019/05/11/3537811_i_za_noviia_skandal_turskoto_posolstvo_se_opravda_s/", "text": "Думите на посланик Хасан Улусой са изопачени и това е предизвикало поредния скандал между Турция и България, съобщиха днес от посолството на Анкара в София, цитирани от агенция \"Фокус\". При откриване на завод на турска компания за автомобилни компоненти в Кърджали днес  дипломатът посочи , че инвестициите от Турция ще се увеличат, ако повече български граждани владеят турски и призова българката държава да помогне за по-ефективното му изучаване. Остро на думите на посланика до момента  реагираха премиерът Бойко Борисов ,  вицепремиерът Красимир Каракачанов, партия ВМРО, лидерът на БСП, и партия \"Воля\" . Министърът на външните работи Екатерина Захариева обяви, че  в понеделник ще поиска обяснение от Хасан Улусой . \"Посланикът е изразил становището на турските инвеститори за необходимостта българските граждани, които работят за тях, да владеят писмено и говоримо, както български, така и турски език, което ги прави предпочитани при наемането им в турски фирми\", се казва в позицията на посолството. От мисията обаче посочват, че тези думи са изопачени до \"Турският посланик поиска задължително изучаване на турски език в България\". От турското посолство коментират последвалия отзвук като повод за разочарование. При предишния скандал с Турция, развил се преди два месеца, отново неправилна интерпретация на думите на турски представител беше посочена, като причина за проблема. Става въпрос за  изказването на министъра на външните работи на Турция Мевлют Чавушоглу , че след натиск българският парламент е променил Законът за вероизповеданията. Става въпрос за поправката, с която бяха разсрочени за 10 години публичните дългове на вероизповеданията. От нея най-облагодетелствано е Главното мюфтийство, което е основният длъжник на държавата, с над 8 млн. лева задължения. С аргумент, че изказването е извадено от контекста,  вицепрезидентът на Турция Фуат Октай, не пожела да се извини  на Бойко Борисов след продължил над 5 часа разговор между двамата след срещата на лидерите на балканските държави в Букурещ на 30 март. На церемонията по откриване на новата инвестиция на фирма \"Теклас България\" в Кърджали, в качеството си на поканен гост, посланикът на Република Турция в София д-р Хасан Улусой направи изказване. В изказването, в което се акцентира на задоволството от големия брой турски инвестиции в приятелска, съседна и съюзническа България, бе изразено становището на турските инвеститори за необходимостта българските граждани да владеят писмено и говоримо както български, така и турски език. Изопачаването на тази част на изказването, под формата на – \"Турският посланик поиска задължително изучаване на турски език в България\" и последвалия отзвук, са причина за разочарование. Турция отдава голямо значение на икономическите си отношения с България. Приемаме със задоволство подкрепата на министър-председателя на България г-н Бойко Борисов и на съответните членове на правителството и институции, както в много други сфери, така и за развитието и на икономическите ни отношения в полза на двете страни. Очевидно е, че редом с българския, доброто научаване на устния и писмен турски език от страна на българските граждани е повод за предпочитание при наемането им в турски фирми. Това се отнася за всяка чужда инвестиция. Посланик Хасан Улусой е акцентирал именно върху това и декларирайки своето доверие в българските власти, е споделил готовността ни за сътрудничество. \"Бих искал да изкажа и едно общо желание на турските фирми, които инвестират в България. Както ви е известно, когато турските фирми инвестират тук, те искат да наемат български граждани, които освен български владеят и турски език. В тази връзка, смятам, че колкото е по-голям броят на българските граждани, които редом с български, владеят и правилен устен и писмен турски език, толкова повече това ще насърчи турските инвестиции в страната. Пожелавам усилията на българските власти за надлежното изучаване на турски език от страна на българските граждани и най-вече на сънародниците ни, да продължат, и бих искал да подчертая, че сме готови на сътрудничество в тази насока. Като посланик на Република Турция, увеличаването на турските инвестиции в съседна, приятелска и съюзническа България, за нас е изключително радващо. Благодарим на министър-председателя г-н Бойко Борисов и неговото правителство за оказаната подкрепа за развитието на икономическите отношения, които са от обща полза за двете страни. В България развиват дейност над 3 хил. български фирми с турски капитал. Днес, Турция е третият по големина търговски партньор на България с годишен търговски стокообмен между двете страни, възлизащ на близо 5 млрд. долара. Една от най-големите чуждестранни инвестиции в страната също е турска. Вярвам, че тези цифри могат да се увеличат много повече. Икономическите ни отношения са спойката на нашето приятелство и на културата на съжителство между страните и народите ни\".", "date": "2019.05.11", "title": "И за новия скандал турското посолство се оправда с изопачени думи"}
{"url": "https://www.dnevnik.bg/sport/2019/05/11/3537795_djokovich_spria_ustrema_na_tiim_i_shte_igrae_purvi/", "text": "Световният №1 Новак Джокович спря победната серия на вдъхновения Доминик Тийм и се класира за финала на турнира от сериите \"Мастърс\" в Мадрид. Сърбинът се наложи със 7:6 (2), 7:6 (4) в изключително равностоен и оспорван двубой, който продължи 2.25 часа. Джокович премина през доста нервни моменти, но показа характер, за да измъкне мача. Той изоставаше с пробив във всеки един от двата сета - 1:3 в първия и 2:4 във втория, но съумя да ги обърне след два отлично проведени тайбрека. Тийм се намираше в серия от осем поредни победи. Той спечели турнира в Барселона, без да загуби дори сет срещу Диего Шварцман, Хауме Мунар, Гуидо Пея, Рафаел Надал и Данийл Медведев. Австриецът продължи със силните си изяви и в Мадрид. В третия кръг той отстрани шампиона от Монте Карло Фабио Фонини, а в четвъртфиналите надигра завърналия се на червени кортове след тригодишно отсъствие Роджър Федерер, след като спаси два мачбола. Тийм имаше отлични шансове да отстрани и Джокович, но не се възползва. Сърбинът се оказа по-стабилен в решаващите моменти, като спаси седем от десетте точки за пробив пред австриеца и реализира всяка една от трите, които на свой ред имаше. Джокович прекъсна серията си от две поредни загуби срещу Тийм. Носителят на 15 титли от Големия шлем записа шеста победа в осмия си двубой срещу петия в световната ранглиста. Световният №1 се класира за първия си финал на червени кортове от две години. Предишният му беше на мастърса в Рим през май 2017 г., когато сърбинът загуби от Александър Зверев. Последният му трофей на клей беше през 2016 г., когато спечели \"Ролан Гарос\" и оформи кариерен Голям шлем. Съперник на Джокович в битката за титлата в Мадрид ще е победителят от мача между рекордьора по титли Рафаел Надал и Стефанос Циципас. Двубоят между 32-годишния испанец и 20-годишния грък започва в 22.00 часа.", "date": "2019.05.11", "title": "Джокович спря устрема на Тийм и ще играе първи финал на клей от 2017 г."}
{"url": "https://www.dnevnik.bg/sviat/2019/05/11/3537814_trump_iska_da_prebori_mitata_za_kitai_sus_zasilvane_na/", "text": "Президентът на САЩ Доналд Тръмп се обърна към американските компании, призовавайки ги произвеждат страната, вместо да внасят стоки от Китай. Според него това е начинът те да не пострадат от повишаването на митата на китайските стоки, предаде \"Франс прес\", цитирана от БТА. \"Какъв е най-простият начин да бъдат избегнати митата? Като произвеждаме нашите стоки в добрата стара Америка. Толкова е лесно!\", написа Тръмп в профила си в \"Туитър\".  Днес той разпореди да  бъдат увеличени митата върху вноса от Китай за 300 млрд. долара.  Според \"Франс прес\" обаче тази мярка може да засегне повече американските компании и потребители, отколкото китайските производители. По изчисления на неправителствена организация, чието агенцията не уточнява, повишаването на митата ще увеличи годишните разходи на едно четиричленно американско семейство със 767 долара.", "date": "2019.05.11", "title": "Тръмп иска да пребори митата за Китай със засилване на производството в САЩ"}
{"url": "https://www.dnevnik.bg/sport/2019/05/11/3537813_ludogorec_se_protegna_kum_osma_poredna_titla_sled/", "text": "Лудогорец\" направи голяма крачка към спечелването на осма поредна титла след нулево равенство в последния директен мач с ЦСКА. Три кръга преди края на сезона шампионите запазиха аванса си от три точки на върха в класирането. До края за \"Лудогорец\" предстоят мачове с \"Левски\", \"Ботев\" (Пловдив) и \"Черно море\", а за ЦСКА - с \"Берое\", \"Левски\" и \"Ботев\" (Пловдив). Срещите ще се изиграят на 18 май, 21 май и 24 май. Претендентите за титлата записаха трето поредно равенство в Първа лига. Те изиграха оспорван мач с доста битка в средата на терена, който обаче предложи твърде малко голови положения и интересни ситуации пред двете врати. Срещата завърши с едва три точни удара, като всичките дойдоха преди почивката. ЦСКА имаше отлична възможност да постави \"Лудогорец\" под напрежение, но Али Соу пропусна дузпа в самото начало на мача. След това червените така и не намериха начин да притиснат шампионите, които изиграха предпазливо двубоя и постигнаха целта си да не загубят. \"Лудогорец\" си осигури по-добри показатели в директните мачове. В тази ситуация тимът от Разград трябва да направи поне две грешни стъпки в следващите си три мача, а ЦСКА да спечели всичките си срещи, за да бъде детрониран седемкратният шампион. Още в 37-ата секунда се стигна до спорна ситуация в наказателното поле на \"Лудогорец\". Соу напредна по левия фланг и излезе на позиция за удар, след като Сисиньо и Козмин Моци се сблъскаха и паднаха на тревата. Нападателят на ЦСКА стреля, а топката се отби в ръката на Драгош Григоре. Реферът Георги Кабаков първоначално посочи точката за изпълнение на дузпа, но след това даде корнер. Само пет минути пловдивчанинът отсъди наказателен удар в полза на ЦСКА. Пинто отклони топката с глава при центриране от корнер на близката греда и тя срещната ръката на Марселиньо. Соу обаче пропусна да изведе червените напред в резултата, след като стреля високо над вратата. В 15-ата минута Моци спря с глава пред голлинията пряк свободен удар на Пинто. Последва изстрел с глава на Евандро, който премина на около метър от левия страничен стълб. Началният устрем на ЦСКА продължи в първите 20-на минути, след което\"Лудогорец\" изравни играта. В 23-ата минута дойде първата опасност пред вратата на домакините. Сисиньо отправи силен удар от дистанция, но Витаутас Черниаускас спаси. В следващите минути двата отбора водеха здрава битка в центъра на терена, като рядко стигаха до някакви удари. В 41-ата минута Марселиньо стреля добре от пряк свободен удар, но Чернуаускас изби в корнер. Това се оказа и последната интересна ситуации през първото полувреме. Втората част предложи още по-малко. Двата отбора допускаха много грешки при разиграването на топката и разчитаха основно на центрирания, за да създадат нещо по-опасно пред противниковата врата. В 51-ата минута се стигна до спорна ситуация и в наказателното поле на ЦСКА. Марселиньо овладя топката и финтира Кристиан Малинов, който се хвърли на шпагат. Халфът на домакините не игра с топката, но Кабаков прецени, че плеймейкърът на \"Лудогорец\" е паднал твърде лесно. ЦСКА беше малко по-активният отбор и през второто полувреме, но така и не успя да стигне до точен шут към Пламен Илиев. \"Лудогорец\" беше още по-пестелив в атака, като дори не отправи удар към вратата на червените след почивката. Двата отбора доиграха срещата в намалени състави, след като в добавеното време Кристиан Малинов и Светослав Дяков бяха изгонени заради втори жълт картон.", "date": "2019.05.11", "title": "\"Лудогорец\" се протегна към титлата след нулево равенство на \"Българска армия\""}
{"url": "https://www.dnevnik.bg/sviat/2019/05/11/3537825_kuba_vuvejda_normi_za_prodajbite_na_osnovni_produkti/", "text": "Поради тежката икономическа криза кубинското правителство ще въведе норми за продажбите на основни продукти като пилешко, яйца, фасул, грах, сапун и други основни стоки, съобщи \"Асошиейтед прес\". Министърката на вътрешната търговия Бетси Диас Веласкес обвини за тази ситуация американското ембарго. Тя обяви, че ще бъдат въведени ограничения за количеството продукти, които може да купи едно лице. Така държавата ще може да се справи с недостига от основни хранителни стоки.  Вероятно по-важен фактор за положението е намаляването на помощта от Венецуела, която също се намира тежка криза, коментира \"Асошиейтед прес\". Куба внася две трети от хранителните стоки. За това годишно плаща 2 млрд. долара и неведнъж в страната е имало недостиг на потребителски стоки. През последните месеци от магазините все по-често са започнали да изчезват някои продукти. А появи ли се пилешко или брашно, бързо се образуват опашки. Хората се презапасяват, защото не се чувстват сигурни.  Магазините в Куба са държавни и всеки кубинец разполага с купонна книжка. С нея той има право всеки месец да купи малки количества основни стоки като ориз, боб, яйца и захар на цена от няколко американски цента. Кубинците, разполагащи с достатъчно финансови средства, имат възможност да купуват тези стоки на \"свободни\" цени, повечето от които са под средните за света. В същото време определени маркови стоки като висококачествен ориз много често могат да струват два или три пъти повече, отколкото в страната, в която са произведени. ", "date": "2019.05.11", "title": "Куба въвежда норми за продажбите на основни продукти"}
{"url": "https://www.dnevnik.bg/bulgaria/2019/05/11/3537718_niama_nishto_po-silno_ot_bulgarskiia_ezik_zaiavi/", "text": "                        14 ученици от 5-ти и 6-ти клас се съревноваваха във  финалния кръг на у ченическия конкурс за правопис \"Пазим езика си\" , който се организира от сдружението \"Жива вода\", създадено от съпругата на българския президент Десислава Радева, предаде пресцентърът на президента. Заключителният кръг се проведе в театралната зала \"Алма Алтер\" на Софийския университет \"Св. Климент Охридски\". \"Грамотността е нещо много важно, което пази и идентичността. Няма нищо по-силно от българския език, което да ни пази като българи\", заяви пред учениците Десислава Радева. Румен Радев също лично поздрави финалистите. \"Помнете, че не само вие пазите езика си, но и нашият език пази вас, за да знаете откъде идвате, кои сте и какво искате в живота. За да бъдете достойни българи, успешни и удовлетворени от себе си граждани на света\", каза им той. ", "date": "2019.05.11", "title": "Няма нищо по-силно от българския език, заяви Десислава Радева пред ученици"}
