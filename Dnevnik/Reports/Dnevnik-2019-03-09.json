{"url": "https://www.dnevnik.bg/sviat/2019/03/09/3402122_sudanskiiat_prezident_osvobodi_vsichki_zadurjani_jeni/", "text": "Суданският президент Омар ал Башир разпореди всички жени, задържани за участие в протестите срещу неговото управление, да бъдат освободени, съобщи БТА, като цитира \"Франс прес\". Решението бе обявено на Международния ден на жената, 8 март. В Судан от повече от два месеца има протести с искане на оставката на Башир. Той отказва да се оттегли. Властите не посочиха колко точно жени са били задържани от началото на протестите. Според опозиционни активисти броят им е около 150. Сегашните протести са най-сериозното предизвикателство за властта на Башир, който управлява Судан от 30 години, отбелязва \"Франс прес\". На 22 февруари суданският президент обяви извънредно положение за срок от една година в цялата страна. 31 демонстранти са били убити по официални данни от 19 декември. Според международната правозащитна организация \"Хюман райтс уоч\" жертвите са 51, сред които деца и медицински работници, посочва \"Франс прес\". ", "date": "2019.03.09", "title": "Суданският президент освободи всички задържани жени демонстранти"}
{"url": "https://www.dnevnik.bg/sport/2019/03/09/3402072_totnum_moje_da_igrae_chetvurtfinala_v_shampionskata/", "text": "Тотнъм\" е близо до преместване на новия си стадион след дълга сага, продължила няколко месеца. \"Шпорите\" изпълниха всички условия да подобрят сигурността на съоръжението, която създаваше много трудности. Очаква се след по-малко от месец \"Тотнъм\" най-накрая да играе на новия стадион в Северен Лондон. От клуба обявиха, че преди това предстоят два тестови мача на модерното съоръжение, след които то ще се сдобие със сертификат за безопасност и на него ще могат да се играят двубои от Висшата лига. На 24 март юношите до 18 години на \"шпорите\" ще посрещнат \"Саутхемптън\", а на 30 март има мач на легендите. Във въпросните мачове ще могат да присъстват 30 хиляди души, което ще бъде тест за системите за сигурност. Първият мач на Тотнъм на новия стадион ще е или срещу \"Брайтън\", или срещу \"Кристъл палас\" в началото на април. Също така тимът ще може да играе на новия си стадион и четвъртфинала в Шампионската лига, който ще бъде на 9/10 или 16/17 април, в зависимост от жребия. От УЕФА вече са направили инспекция на съоръжението. Стадионът е с капацитет 62 хиляди души и заменя стария \"Уайт Харт лейн\". По време на строежа \"Тотнъм\" приемаше съперниците си на \"Уембли\". Тимът трябваше да се премести на новия си 62-хиляден стадион още през септември. Първоначално беше съобщено, че това ще стане след Нова година. Последното отлагане беше обявено в  началото на февруари .", "date": "2019.03.09", "title": "\"Тотнъм\" може да играе четвъртфинала в Шампионската лига на новия си стадион"}
{"url": "https://www.dnevnik.bg/politika/2019/03/09/3402124_borisov_obiavi_che_ne_e_bil_i_niama_i_da_bude_v/", "text": "Ден, след като депутатите от ГЕРБ и ДПС опростиха над 8 млн. лева задължения на Главното мюфтийство с мотив, че това е необходимо, за да започне то да получава субсидия от държавата, премиерът Бойко Борисов обясни, че няма договорка между двете партии, а само между българските християни и мюсюлмани в ГЕРБ. Темата бе засегната няколко пъти в изказване на лидера на ГЕРБ пред женската организация на партията, която се събра днес на политическа академия във Велико Търново. Изказването на Борисов, което продължи повече от час, бе предавано на живо в профила му в социалната мрежа \"Фейсбук\". \"Никога не сме били, няма и да бъдем в коалиция с ДПС\", обяви Борисов. Той допълни, че политическата толерантност изисква, когато ДПС подкрепи ГЕРБ за дадено решение, той да каже: \"Благодаря, ефенди\". Накрая каза, че с ДПС са разговаряли по натовската тема. \"От 12 години съм казал: \"Коалиция с ДПС не правя\". Да излезе БСП и като нас да заяви. Да видите какво гърчене ще започне\", каза още Борисов. След като обяви, че \"тези нещастници\" ги обвиняват в \"уйдурма с ДПС\", той обясни, че държавното финансиране за вероизповеданията е, за да няма външна намеса, и разказа за Възродителния процес. \"С Възродителния процес започнах. Цял живот съм бил биткаджия и толкова искам да се спася от това\", каза още Борисов. След това премиерът обяви, че иска България да е приятел с Турция. \"Ние можем да се целуване и прегръщаме с премиерите на съседни страни, но разузнавателните централи не са спирали\", допълни Борисов. Премиерът посъветва кметове на малки села, които поискаха отделни от общинските бюджети, да кажат пред камерите, че БСП ги мачка (бел. авт. - общински кметове на БСП) и тогава да ходят при него. \"Моята шефка е също жена (бел авт. - визира председателя на парламента Цвета Караянчева). И президента си има\", обяви още Бойко Борисов.", "date": "2019.03.09", "title": "Борисов обяви, че не е бил и няма да бъде в коалиция с ДПС, и призова Нинова да обещае същото"}
{"url": "https://www.dnevnik.bg/bulgaria/2019/03/09/3402139_lekarite_ot_ochnata_klinika_vuv_varna_podadoha/", "text": "Лекарите и медицинските сестри от Специализираната болница по очни болести във Варна са подали едномесечно предизвестие за напускане, съобщи БНТ. Причината за оставките им е лошото състояние на сградата, която, според тях, е опасна за пациентите, а също и остарялата медицинска апаратура. Последният козметичен ремонт в здравното заведение е правен преди 10 години, казват лекарите. Покривът тече, липсват и условия за поддържане на необходимата хигиена. Заради липсата на елементарни условия за работа много от специалистите напускат. \"От 2016 до 2019 г. аз съм написал 15 докладни. Отговорът е никакъв\", каза пред БНТ управителят на болницата Руслан Тошев. Варненската очна болница е общинска собственост. Като изход от ситуацията лекарите предлагат тя да бъде прехвърлена към Медицинския университет в града. Според настоящия директор обаче здравното заведение може да бъде изправено на крака с финансовата подкрепа на общината. Сега в болницата се работи по всички специализирани клинични пътеки. Ако Община Варна прехвърли собствеността си, има опасност пациентите да плащат за лечението на някои заболявания, твърди д-р Тошков.", "date": "2019.03.09", "title": "Лекарите от очната клиника във Варна подадоха колективна оставка"}
{"url": "https://www.dnevnik.bg/photos/2019/03/09/3401670_fotogaleriia_istoriia_na_britanskite_kralski_bebeta/", "text": "Британското кралско семейство очаква още един нов член в идните месеци - първото дете на принц Хари и херцогинята на Съсекс Меган Маркъл. По този повод \"Дневник\" припомня кадри на кралските бебета в последния век. На снимката: Тогава все още принцеса Елизабет и бебето Чарлс позират за неформални снимки през 1949 г.", "date": "2019.03.09", "title": "Фотогалерия: История на британските кралски бебета"}
{"url": "https://www.dnevnik.bg/bulgaria/2019/03/09/3402138_kratki_novini_lekarite_ot_ochnata_klinika_vuv_varna/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Седем от задържаните в \"Орландовци\" остават в ареста Специализираният наказателен съд остави за постоянно в ареста 7 от задържаните при операцията в столичния квартал \"Орландовци\", съобщи БНТ. Съдебният състав намери доказателства, че двамата полицаи и петима от клана \"Гольовците\" са били в организирана престъпна група за кражби, грабежи, разпространение на наркотици и цигари без бандерол. Други двама също са били част от групата, но понеже са 17-годишни, съдът реши те да са под надзора на инспектор в детска педагогическа стая. Трима от обвинените бяха пуснати на свобода без мярка за неотклонение. Ангелкова открива български щанд на изложение в Москва Министърът на туризма Николина Ангелкова ще открие българския щанд на международната туристическа борса \"Интурмаркет\" 2019 в Москва, съобщи пресцентърът на Министерството на туризма. Това е едно от най-големите изложения, на което се представят 130 държави. Предвижда се българският министър да разговаря с висши руски представители за туризъм и курортно дело. Ангелкова ще изнесе и лекция пред студентите и преподавателите на Московския държавен институт за международни отношения Държавата отказва да подпомогне борбата с комарите по поречието на Дунав Не всички общини обаче разполагат с пари, за да се справят сами с този проблем.С наближаването на пролетта хората, които живеят близо до река Дунав са силно притеснени, заради популацията на комарите, защото се страхуват от разпространението на инфекции като западнонилската треска. Двама души загинаха при катастрофа на Околовръстния път в София Лек автомобил е катастрофирал на разклона за село Казичене, съобщи пресцентърът на МВР. По първоначални данни при инцидента са загинали двама души - водачът и спътничката му. Сигналът за катастрофата е подаден около 10 часа. Екипи на полицията и пожарната работят на мястото на инцидента.", "date": "2019.03.09", "title": "Кратки новини: Седем от задържаните в \"Орландовци\" остават в ареста"}
{"url": "https://www.dnevnik.bg/photos/2019/03/09/3402088_fotogaleriia_kinolojkata_izlojba_krufts/", "text": "Киноложката изложба \"Кръфтс\" се провежда за поредна година в Бирмингам, Великобритания.", "date": "2019.03.09", "title": "Фотогалерия: Киноложката изложба \"Кръфтс\""}
{"url": "https://www.dnevnik.bg/sport/2019/03/09/3402148_shifrin_podobri_rekorda_za_pobedi_v_edin_sezon_ot/", "text": "Микаела Шифрин записа поредно знаменито постижение срещу името си, ставайки скиорката с най-много победи от Световната купа в рамките на един сезон. Американката спечели слалома в чешкия курорт Шплиндеров млин, взимайки 15-ия си успех през състезателната година. По този начин 23-годишната Шифрин изпревари легендата Френи Шнайдер, която имаше 14 през сезон 1988-89. В историята на алпийските ски няма скиор при мъжете или жените, който да е взимал 15 победи за един сезон. Шифрин постигна рекорда само четири дни преди да навърши 24 години. Победата е 58-а в кариерата на американката. Тя си беше осигурила предсрочно Големия кристален глобус за трета поредна година, както и малкия глобус в слалома за шести път в последните седем години. Дотук през сезона тя спечели седем слалома, три гигантски слалома, един градски старт, един паралелен слалом, както и три старта в супер-Г. Тя може да изравни и друг рекорд, този на Яница Костелич от осем спечелени слалома в един сезон. Само в слалома победата е 39-а за Шифрин, с което тя вече е само на една в дисциплината зад легендарния Ингемар Стенмарк. На 89 стотни зад Шифрин остана швейцарката Венди Холденер, която записа 21-и подиум в кариерата си и още няма победа. Трета се нареди Петра Влъхова, която беше на огромна разлика - 2.03 секунди. \"Радвам се, че бях силна и в двата манша. В предишния старт не бях доволна, че не запазих концентрация през цялото време. Знам, че тук хората искат да видят Петра (Влъхова) на върха, но състезанието беше страхотно и публиката много ни окуражаваше\", каза Шифрин след състезанието. До края на сезона остават само четири старта - финалите в Солдеу, Андора през следващата седмица.", "date": "2019.03.09", "title": "Шифрин подобри рекорда за победи в един сезон от Световната купа"}
{"url": "https://www.dnevnik.bg/bulgaria/2019/03/09/3402149_shestima_sa_obvineni_za_izmamite_s_iztochvane_na/", "text": "За разкритата  схема за източване на пенсионни фондове  в Националния статистически институт (НОИ) в Силистра ще бъдат привлечени шестима, като обвиненията ще са за участие в организирана престъпна група. Това обяви в интервю за БНТ зам.-главният прокурор Иван Гешев. Той допълни, че се очаква да бъдат повдигнати и допълнителни обвинения, след които за длъжностно престъпление. Сред обвинените са директорът на НОИ-Силистра Милен Пенчев, началник на отдел \"Отпускане на пенсии\" - Силистра, бивш служител на НОИ от София, както и семейство - майка, баща и син. От схемата са се възползвали около 20 души, а групата е действала от 2017 г. Членовете на групата са притежавали пълномощни, с които са теглели пенсиите като заплащане за \"услугата\" за фалшифициране на решение за пенсия. В документите пишело, че хората са работили като миньори, за да получават максимални пенсии, но се оказва, че имат малко трудов стаж. Установено е каква е била ролята на шефа на НОИ-Силистра. \"Той по телефона е диктувал на началничката на отдел \"Отпускане на пенсии\" лични дании, на лица, които са искали да получават пенсии, които не им се е следвало. Тя записвала на бележка абривиатурата \"СМЧ - Пенчев\" - тоест \"силно мой човек - Пенчев\". С тези отбелязвания служителите знаели, че това са близки до директора хора. По този начин самите пенсионни досиета се изготвяли по-бързо и безпроблемно. Не се извършвали нужните проверки\", каза Сийка Милева, говорител на Специализираната прокуратура. В хода на разследването са използвани специални разузнавателни средства. Все още не е ясно с колко е ощетена държавата.", "date": "2019.03.09", "title": "Шестима са обвинени за измамите с източване на пенсии в Силистра"}
{"url": "https://www.dnevnik.bg/sviat/2019/03/09/3402154_sutrudnik_na_posolstvoto_na_sasht_opital_da_vnese_mina/", "text": "Сътрудник на посолството на САЩ в Москва тази сутрин се е опитал да внесе на летище \"Шереметиево\" с багажа си мина със взривател, но без взривно вещество, съобщиБТА, като цитира ТАСС. Агенцията се позовава на информация, съобщена й в министерството на външните работи.  Според източника на агенцията тази сутрин на входа на терминал Д на летището при преминаване през рентген на багажа на служител на американското посолство е бил открит предмет, който приличал на минометна мина. Повиканите специалисти потвърдили, че това е мина с взривател, но без взривно вещество, макар че в корпуса \"имало следи от него\".  Посолството на САЩ е било веднага информирано за случилото се. Мината е била иззета, а дипломатът е излетял за Ню Йорк. Той казал, че купил празната мина за личната си колекция.  Руската страна смята, че той съзнателно е предприел тази провокация, заявиха за ТАСС в дипломатическото ведомство. Имайки предвид много голямото внимание, което се обръща в САЩ на безопасността на въздушния транспорт след атентатите от 11 септември 2001 г., не е възможно той да не е разбирал, че превозването на мина в багажа е \"много сериозно\" действие, заявиха от министерството.  Вашингтон се старае да подлага на проверка гарантирането на безопасността на Русия не само действайки отвън, като редовно предприема провокационно преминаване на бойни кораби и самолети край границите на Русия, но и отвътре, отбелязаха в руското външно министерство.", "date": "2019.03.09", "title": "Сътрудник на посолството на САЩ опитал да внесе мина на летище \"Шереметиево\""}
{"url": "https://www.dnevnik.bg/politika/2019/03/09/3402150_vmro_vidia_budeshteto_na_evropa_vuv_vrushtane_na/", "text": "Бъдещето на Европа е във връщане към патриотизма. Това обяви евродепутатът и зам.-председател на ВМРО Ангел Джамбазки, който е кандидат на партията за водач на евродепутатската листа на изборите през май независимо дали тя се явява самостоятелно или в рамките на коалиция \"Обединени патриоти\". Днес в София Джамбазки организира конференция \"Бъдещето на Европа: Традиционализъм, християнски ценности, патриотизъм\". Според Джамбазки патриотизъм, родолюбие и национализъм са едни и същи понятия, казани на различни езици. Той обяви, че не трябва да има противопоставяне, както не трябва да се спори дали да се играе хоро или не. \"Образованието е сфера, която не трябва да подлежи на регулацията от ЕС. Не трябда да допускаме пропаганда, насочена към самоопределяне на пола. Не може да има такива листповки в училищата\", смята още Джамбазки. Той критикува БСП, че са против ратификацията на Истанбулската конвенция, но европейското семейство на партията е за. Според Джамбазки друга сфера, която не трябва да подлежи на европейска регулация, е съдебната система. \"На Балканите България е най-смислената държава. Нашата задача е да сме водещата държава на Балканите. Да направим България велика\", каза още евродепутатът. В конференцията участва и министърът на околната среда и водите Нено Димов, който обяви, че в днешна Европа либерализмът е отровата, а консерватизмът – лечението. \"На изборите трябва да започнем лечението на нашата Европа на отечествата\", каза още Димов. Той допълни: \"Работещият човек плаща 20 години ипотека, за да живее в свой дом, а този от гетото го получава без пари. Всъщност платен от този с ипотеката\". В конференцията трябваше да участва и вицепремиерът и военен министър Красимир Каракачанов, но по думите на организаторите той не успял да дойде заради служебни ангажименти.", "date": "2019.03.09", "title": "ВМРО видя бъдещето на Европа във връщане на патриотизма"}
{"url": "https://www.dnevnik.bg/evropa/2019/03/09/3402159_brekzit_moje_da_bude_otlojen_nai-mnogo_s_niakolko/", "text": "Председателят на Европейския парламент Антонио Таяни заяви, че е от решаващо значение да бъде предотвратено хаотичното излизане на Великобритания от Европейския съюз без споразумение, съобщи БТА, като цитира \"Ройтерс\". Твърдият Брекзит би бил катастрофа за британската икономика и би навредил и на Европейския съюз, аргументира се Таяни в интервю за германски вестници от групата \"Функе\". Той подчерта, че излизането на Великобритания от ЕС, планирано за 29 март, може да бъде отложено най-много с няколко седмици. Във вторник Камарата на общините ще се произнесе за втори път по договореното от британския премиер Тереза Мей споразумение за Брекзит. Ако долната камара на британския парламент отново отхвърли сделката, както вече направи през януари, то тя ще трябва да се произнесе в сряда и четвъртък дали иска излизане от ЕС без споразумение или кратко отлагане на Брекзит, припомня \"Ройтерс\". Примерът на Великобритания ще разубеди други страни за напуснат Европейския съюз, каза още Таяни. Той призова за реформиране на ЕС, но в същото време подчерта необходимостта от единство в блока.", "date": "2019.03.09", "title": "Брекзит може да бъде отложен най-много с няколко седмици, според Антонио Таяни"}
{"url": "https://www.dnevnik.bg/sport/2019/03/09/3402026_guardiola_se_e_razbral_s_juventus_tvurdi_vodesht/", "text": "Мениджърът на \"Манчестър сити\" Хосеп Гуардиола ще е следващият треньор на \"Ювентус\". Това твърди журналистът Луиджи Гуелпа, който през лятото пръв съобщил за преминаването на Кристиано Роналдо при \"бианконерите\". \"Научих, че Пеп Гуардиола вече е постигнал устно споразумение с \"Ювентус\" за следващите четири години\", каза Гуелпа и уточни, че информацията му е от същия човек, който му казал, че Роналдо отива в италианския шампион. Гуардиола е в \"Манчестър сити\" от 2016 г. Той изведе \"гражданите\" до четири купи, най-значимата от които е отличието във Висшата лига за миналия сезон. Тази година \"Сити\" отново е в спор за първото място, като в момента отборът е на върха с точка преднина пред \"Ливърпул\". \"Ювентус\", чийто треньор е Масимилиано Алегри, върви към осмата си поредна титла в Серия А. Дори и без Роналдо \"бианконерите\" спечелиха с лекота с 4:1 срещу \"Удинезе\" и вече водят с 19 точки пред \"Наполи\". Голямото им изпитание предстои следващата седмица, когато  приемат \"Атлетико\" (Мадрид) в търсене на обрат и класиране за четвъртфиналите в Шампионската лига . \"Рома\" вече направи треньорска смяна, като назначи Клаудио Раниери.", "date": "2019.03.09", "title": "Гуардиола се е разбрал с \"Ювентус\", твърди водещ италиански журналист"}
{"url": "https://www.dnevnik.bg/sport/2019/03/09/3401485_moje_li_niakoi_da_spre_djokovich_po_putia_kum_petiia/", "text": "С три поредни титли от Големия шлем и 37 победи в последните си 40 мача Новак Джокович отново се превърна в машина, която трудно може да бъде спряна. Сръбският тенисист направи паметно завръщане на корта след операция в лакътя и за по-малко от половин година се изкачи от №22 до №1 в света. Джокович пренесе блестящата си форма от втората част на миналия сезон в началото на настоящия. 31-годишният тенисист спечели Australian Open, за да вдигне 15-ата си титла от Големия шлем и да подгони рекорда от 20 на Роджър Федерер. Тази седмица сърбинът се завръща на корта в преследване на още ново историческо постижение - рекорден шести трофей в най-престижния турнир извън Големия шлем - мастърса в Индиън Уелс. В момента той разделя първото място с Федерер, а след тях с три титли се нарежда Рафаел Надал. Джокович влиза в турнира като абсолютен фаворит. Той си взе дълга почивка след триумфа в Мелбърн, където дори показващия впечатляващ тенис Надал не успя да му се противопостави. \"Започнах сезона много добре. Надявам се, че в Индиън Уелс ще рестартирам оттам, където спрях в Австралия\", каза световният №1 в навечерието на първия за годината турнир от сериите \"Мастърс\", популярен като \"петия турнир от Шлема\". На шест крачки от рекордите Освен че ще стане едноличен рекордьор в Индиън Уелс, ако спечели турнира Джокович ще изравни рекорда на Надал за най-много титли в сериите \"Мастърс\". Испанецът имат 33, а сърбинът - 32. Преди година световният №1 изживя голямо разочарование в Индиън Уелс, след като загуби още в първия си мач срещу заемащия 109-ото място в ранглистата Таро Даниел от Япония. Две седмици по-късно той отпадна на старта и на следващия мастърс - в Маями, след загуба от Беноа Пер. \"Преди година определено не бях готов да се състезавам на това ниво. Опитвах се да убедя себе си, че съм, но наистина не бях. Повечето хора от екипа ми тогава бяха против да играя в Индиън Уелс и Маями, защото беше твърде скоро след операцията\", каза Джокович на пресконференция. \"Последните 12 месеца бяха невероятно приключение. Не съжалявам, че играх в Индиън Уелс и Маями. Може би трябваше взема други решения, но вярвам, че (тези участия) ме научиха на някои ценни уроци, които ми помогнаха да постигна невероятни резултати в следващите седем-осем месеца и да се изкача от №22 до №1 за по-малко от половин година\", каза още той. Джокович почиваше в първия кръг като поставен под №1. Той ще започне турнира срещу американския квалификант Бьорн Фратанджело, но още в третия може да има много тежко препятствие - изключително талантливия, но винаги непредвидим Ник Кириос. \"Загуби и двата мача, които играх срещу него. Ако имам шанс да играя отново с него... Ще очаквам с нетърпение, защото той се намира в страхотна форма\", коментира сърбинът. Ако стигне до осминафиналите, той може да срещне друг от атрактивните играчи, намиращи се в много добра форма - Гаел Монфис. Доминик Тийм и Борна Чорич са потенциални съперници на световния №1 в четвъртфиналите, а в полуфиналите - Александър Зверев, Стефанос Циципас и Кевин Андерсън. \"Ако Джокович продължи да играе на това ниво, никой не може да го спре\", заяви американският тенис треньор Брад Гилбърт в анализа си за ESPN. Обичайните претенденти Надал и Федерер остават основните съперници на Джокович. И според експертите, и според букмейкърите 32-годишният испанец и 37-годишният швейцарец са играчите с най-голям шанс да спрат победната серия на световния №1. Федерер изглежда в малко по-добра позиция. Той чувства отлично на кортовете в калифорнийската пустиня, като има 21 победи в последните си 24 мача. Маестрото спечели трофея през 2017 г., игра финал преди година и също преследва рекордна шеста титла в Индиън Уелс. Освен това швейцарецът показва отлична форма и продължава да твори история. Преди седмица  той спечели стотната си индивидуална титла , след като спечели за осми път турнира в Дубай. Във финала Федерер изнесе лекция на най-прогресиращия играч в света -  Стефанос Циципас , като го победи само за 69 минути. В полуфиналите той беше безапелационен и срещу друг от талантите от новото поколения - Борна Чорич, на когото даде едва два гейма. Нито един от съперниците, които Федерер победи от началото на сезона, не е от класата на Джокович. Особено когато става въпрос за играта в защита и контраатака. Освен това той няма успех срещу сърбина от 2015 г. Швейцарецът обаче има едно голямо предимство. На този етап от кариерата си той играе без напрежение, защото отдавна няма какво да доказва. \"Ако стигна до такива големи постижения (като стотната титла в Дубай), ще е чудесно. Но аз наистина не съм тук, за да разбивам всички рекорди\", каза Федерер. Надал също има добри спомени от Индиън Уелс, където вдигна титлата през 2007, 2009 и 2013 г. Испанецът обаче не се намира в най-добрия си период. Той стигна по впечатляващ начин до финала на Australian Open, след като преди това не беше играл близо пет месеца заради контузия. В битката за трофея обаче световният №2 претърпя най-тежката си загуба във финал от Големия шлем. Той допусна болезнено поражение и в първия си турнир след Australian Open -  срещу Кириос във втория кръг в Акапулко , след като пропиля три поредни мачбола в тайбрека на решаващия трети сет. Надал продължава да е изключително труден за побеждаване, дори когато има проблеми с травми. А успее ли да достигне най-доброто си физическо състояние, испанецът е най-голямата заплаха за Джокович и има шанс да се противопостави на сърбина дори в настоящата си форма. намери обаче винаги е бил търпелив и внимателен, \"Условията тук пасват много добре на играта ми. Чувствам се много комфортно, когато играя тук. Щастлив съм, когато съм в Индиън Уелс. Този турнир е много по-отпускащ от останалите и това ми дава позитивно настроение\", каза Надал. В първия кръг той ще играе с квалификанта Тацума Ито или участващия с \"уайлд кард\" Джаред Доналдсън. След това обаче потокът на испанеца става тежък - потенциален мач с Диего Шварцман в третия кръг, с Данийл Медведев или Давид Гофен в осминафиналите и с Карен Хачанов или Джон Иснър в четвъртфиналите. Среща между Надал и Федерер е възможна в полуфиналите. За швейцареца най-трудните препятствия по пътя към финалната четворка изглеждат Марин Чилич и Кей Нишикори, с някой от които може да играе на четвъртфинал. Скритите фаворити Извън голямата тройка има няколко тенисисти, които показват отлична форма през последните седмици и месеци и са способни да се намесят в битката за трофея. Един от тези, които има качествата да победи всеки един играч в света, е  Ник Кириос . Само преди десетина дни той заемаше 72-ото място в световната ранглиста, беше спечелил само два мача от началото на 2019 г. и отпадна рано в трите турнира, в които участва. 23-годишият австралиец обаче  направи забележително представяне в Акапулко. По пътя към петата титла в кариерата си той постигна пет поредни победи, включително срещу тримата най-високо поставени в турнира - Надал, Иснър и Зверев, както и срещу носителя на три титли от Големия шлем Стан Вавринка. Въпреки че имаше обичайните негодувания срещу поведението му, Кириос показа характер и страхотен тенис, за да се измъкне по драматичен начин в редица критични моменти. Той продължава да е изключително непредвидим, но успее ли да изненада Джокович в третия кръг, има всички шансове да извърви целия път до финала. Вавринка също показва все по-добра форма след дългия път на възстановяване, който трябваше да измине след двете операции на коляното. Още в третия кръг той може да срещне Федерер. В миналото трикратният шампион в Големия шлем е показвал, че умее да се противопоставя на легендарния си сънародник. Световният №3 Александър Зверев,  пробилият наскоро в топ 10 Циципас , възвръщащият си високите позиции Кей Нишикори,  шампионът от турнира в София Данийл Медведев  и  носителя на трофея от Ротердам Гаел Монфис  са другите тенисисти, които в момента имат потенциала и нужната форма, за да стигнат далеч в турнира. ", "date": "2019.03.09", "title": "Може ли някой да спре Джокович по пътя към \"петия трофей от Големия шлем\""}
{"url": "https://www.dnevnik.bg/politika/2019/03/09/3401248_neizvestnite_pred_pregovorite_na_demokratichnite/", "text": "Обединението \"Демократична България\", в което участват \"Да, България\", ДСБ и \"Зелените\", продължава преговорите за общо явяване на европейските избори със СДС и Движение \"България на гражданите\". В сряда са били разговорите със СДС, а в четвъртък с ДБГ. Според източници на \"Дневник\" от \"Демократична България\" са поставили на СДС условие \"пред скоби\" да изясни политическата си позиция към ГЕРБ и към българските националисти. Причината е, че СДС все още преговоря както с \"Демократична България\", така и с ВМРО и НФСБ, а изразява и желание за преговори с ГЕРБ. Не може да имаш в устава си забрана за членство на сътрудници на Държавна сигурност, но да е приемливо да говориш с Красимир Каракачанов (агент на Шесто управление на ДС), каза източник на \"Дневник\" от \"Демократична България\". Потенциален проблем е и че СДС настоява трите букви - символ на началото на демократичните промени в страната, да присъстват в наименованието на бъдеща коалиция. Другият възможен партньор в ново обединение - ДБГ - партията, създадена от Меглена Кунева, членувала в Реформаторския блок заедно с ДСБ и СДС, демонстрира желание за коалиция с \"Демократична България\", но се готви и за самостоятелно явяване на евроизборите. Разговорите поначало са трудни заради взаимно изключващите се мнения да се търси или не широко обединение. Според едни политици и наблюдатели коалиция е необходима заради непредставените сега в българския парламент десни избиратели, според други - тя би била безпринципна и неустойчива. Противниците на по-голямо обединение посочват противоречията в Реформаторския блок, който участваше във властта и се разпадна. Друг аргумент е неуспехът за коалиция преди парламентарните избори. Върху разговорите оказват влияние и очакваните промени в бъдещия европарламент, както и призивите за изключване на формацията на унгарския премиер Виктор Орбан \"Фидес\" от Европейската народна партия /ЕНП/, в която членуват ДСБ, СДС, ДБГ, както и управляващата ГЕРБ. Срокът, който са си поставили от \"Демократична България\" за край на преговорите с евентуални партньори, е 16 март. Според  най-новите социологически проучвания  \"Демократична България\" има шанс за 1 от 17-те места полагащи се на България в европарламента. Когато е готова листата, а това трябва да стане към средата на март, трябва да е ясно и решението към коя фракция би се присъединил представител на българските демократи, казват от обединението. Във \"Фейсбук\" се развиха спорове и по тази тема между активисти на \"Да, България\" и ДСБ - член на ЕНП. Стефан Тафров, който спечели вътрешните избори на \"Да, България\", но не е известно дали ще води листата, след като ДСБ залага на сегашния евродепутат Светослав Малинов, написа в профила си, че няма да е член на ЕНП, заради Бойко Борисов и заради Орбан. \"Това няма да е лично мое решение, а общо решение на партиите в \"Демократична България\", след като се изясни какви точно политически групи ще се формират в бъдещия парламент, който, изглежда, ще бъде по-фрагментиран и по-различен от сегашния\", уточни Тафров в интервю за \"Капитал\". Радан Кънев /ДСБ/ отговори задочно във \"Фейсбук\": \"Намирам начина, по който се води разговорът за мястото на бъдещи евродепутати от \"Демократична България\" в ЕП, за доста глупав. Не защото разговорът не е важен - напротив. Именно защото следващият ЕП ще бъде доста разделен и динамичен, и именно защото нито една от традиционните политически групи няма да е никак единна по основни теми, и особено защото е възможно ЕП да завърши с различно разпределение от началното, разговорът е много важен. И точно по тази причина, не е работа на отделни кандидати да заявяват къде ще ходят и няма да ходят, а е работа на политическото ръководство на коалицията да вземе политическо решение\". От \"Демократична България\" обясниха след тези реплики, че ще обявят решението си на въпроса за европейското политическо семейство заедно с листата. Каквото и да е, то може да бъде променено от очертаващите се размествания в бъдещия европарламент. В понеделник \"Демократи за силна България\" настоя за изключването на партията на Виктор Орбан \"Фидес\" от Европейската народна партия (ЕНП)  в писмо до Жозеф Дол . ДСБ призова премиера Бойко Борисов и ГЕРБ да подкрепят изключването на \"Фидес\" от ЕНП, но отбелязват, че \"между двете партии няма особена разлика\". Според ДСБ \"Борисов също като Орбан обича европейските пари, но ежедневно атакува европейските ценности. Корупцията, кражбите на еврофондове, потъпкването на върховенството на правото, на свободата на медиите и плурализма са емблемите на управлението не само за \"Фидес\", но и за ГЕРБ\". Движението \"България на гражданите\" също поиска изключването на \"Фидес\", тъй като смята за \"недопустима водената от Орбан външна и вътрешна политика, която е напълно несъвместима с дясноцентристките ценности на ЕНП\". СДС, както и ГЕРБ, не са обявили позиция. Европейската народна партия  ще обсъжда на 20 март изключването на \"Фидес\" . В сряда Европейските \"Зелени\", където членува и българската партия \"Зелените\", и обявиха, че са  готови на сътрудничество с ЕНП , за  сформиране на мнозинство след евроизборите през май. Резултатите на евроизборите на партията на френския президент Еманюел Макрон и намеренията му за създаване на нова либерална група също са част от възможностите за намиране на друго политическо семейство за бъдещия евродепутат на \"Демократична България\". Разговорите в София продължават още седмица.", "date": "2019.03.09", "title": "Неизвестните пред преговорите на демократичните формации за евроизборите"}
{"url": "https://www.dnevnik.bg/skorost/2019/03/09/3401445_sh-30_zapulva_nisha_v_gamata_ot_krosouvuri_na_mazda/", "text": "Мазда\" CX-30 е една от интересните премиери на серийни модели на автосалона в Женева, който продължава до 17 март. Дългият 4.40 м. кросоувър се позиционира над  СХ-3  (4.28 м.) и под  СХ-5  (4.55 м.). Отвън СХ-30 предлага еволюция на познатия от повече от 10 години \"Кодо дизайн\", описван като \"Душа в движение\". Стремежът, както и при новата \"Мазда\" 3, е бил да се премахнат всички излишни орнаменти, като визията е максимално изчистена. При междуосие 2.66 м. автомобилът е петместен, а багажният обем варира между 430 и 1022 литра. При оформлението на интериора стремежът е бил водачът да се почувства у дома си още със сядането, като всичко е там, където очаква. Новите седалки предлагат ергономична позиция на гръбнака, опора както в областта на гърба, така и при бедрата, за да не се \"люлеят\" краката при шофиране на път със завои. Управлението на основните функции става с класически бутони или през въртящ се селектор. Дисплеят на мултимедията е с размер 8.8 инча. \"Мазда\" СХ-30 се оборудва серийно с ново озвучителна система с 8 говорителя, а опционално се предлага и музика от Bose с 12 тонколони. Гамата от двигатели включва революционният Skyactiv-Х бензинов агрегат. Той вкарава технологии от дизелите при бензиновите мотори, като много високо налягане на впръскване на горивото и самовъзпламеняването му. Крайният резултат би трябвало да е разход на гориво като дизелов двигател и динамика като бензинов. Кросоувърът може да се поръча и с преработения двулитров бензинов двигател, който вече се подпомага от микрохибридна система. Тя включва стартер-генератор с мощност 6 киловата и 24 волтова литиево-йонна батерия. Целта е електромоторът да подпомага традиционния двигател при потегляне, и доускорение, като в същото време се генерира и повече енергия при спиране. Крайният резулат е повишаване на мощността до 122 конски сили и намаляване на разхода на гориво. Дизелът е изцяло нов 1.8 турбо, който заменя 1.5 и двулитровите агрегати, познати от досегашните модели на \"Мазда\". Моторът генерира 115 к.с. мощност и 270 Нм въртящ момент. СХ-30 ще се предлага както с предно предаване, така и с еволюиралата система за задвижване на четирите колела. Технологията за подпомагане на завиването чрез прехвърляне на въртящ момент, вече въздейства и чрез спирачни намеси върху външните за завоя колела, което прави автомобила още по-послушен. Сред новите системи за сигурност впечатлява тази за следене очите на шофьора. Тя работи дори ако водачът е с тъмни очила, като при засичане на признаци на заспива не, подава звуков и светлинен сигнал. Радарни сензори в предната част на СХ-30 подават данни за наличието на напречен трафик при влизане в кръстовище, като шофьорът получава предупредителен сигнал.  Адаптивният круиз контрол, комбиниран със системата за поддържане на избраната лента на движение, вече може да предложи асистент за придвижване в задръстване.  Той работи при скорост до 60 км/ч и ролята му е да поддържа оптимална дистанция до предното превозно средство, чрез подаване на газ и задействане на спирачката. В същото време автомобилът може самостоятелно да следва извивките на пътя, като се ориентира не само по маркировкта, но и по позицията на предното превозни средство. ", "date": "2019.03.09", "title": "СХ-30 запълва ниша в гамата от кросоувъри на \"Мазда\""}
{"url": "https://www.dnevnik.bg/evropa/2019/03/09/3401636_es_aktivizira_diplomaciiata_za_da_se_zashtiti_ot/", "text": "Европейският съюз се опитва да изгради по-дефанзивна стратегия спрямо Китай и активизира дипломацията, за да ограничи способността на Пекин да купува чуждестранни компании в блока, който е най-големият му търговски партньор, твърдят дипломати и служители. Въпреки дневния ред, доминиран от наближаващия Брекзит, лидерите на ЕС ще използват срещата си на 21 март, за да обсъдят политиката на Китай за пръв път от много години. Тя е част от поредица консултации на високо равнище преди визитите на президента Си Цзинпин в Италия и Франция и срещата на върха ЕС-Китай на 9 април. Ускоряването на дипломатическата активност, включваща специални съвети на посланици, експерти и външни министри, бележи колективна преоценка на китайско-европейските отношения след десетилетия на разрастваща се търговия и благоразположение към Пекин, контрастиращо с по-агресивната позиция на Съединените щати. Европейският оптимизъм се превърна в разочарование от бавното отваряне на китайската икономика, поредицата от изкупувания от Китай на компании в ключови сектори, американския натиск за избягване на Китай поради  опасения от шпионаж  и усещането в Брюксел, че Пекин не е спазил обещанието си да защитава свободната търговия и глобализацията. Четирима високопоставени дипломати и служители на ЕС, поддържащи тесни контакти с китайците, заявиха, че губят надежда по бизнес спорове, точещи се години наред, като например продължилите близо десетилетие преговори за специален договор за увеличаване на инвестиционните потоци. \"Китайците говорят добре, но когато стане дума за взимането на решение, те постоянно отлагат\", каза високопоставен служител на ЕС, давайки пример с пропуснат през октомври от Китай краен срок за завършването на сделка за признаване на системата на ЕС за защита на наименованията на храните. Китай освен това се отказа от споразумение да инвестира в инфраструктурен фонд на ЕС за милиарди евро. Говорителят на китайското външно министерство Лу Кан заяви на 1 март пред журналисти, че Китай се надява, че Европа ще продължи да предоставя \"честна, справедлива и недискриминационна среда\" за китайските компании. С дневен оборот от над един милиард евро Европейският съюз е най-големият търговски партньор на Китай, а Китай отстъпва само на САЩ като пазар за европейските стоки и услуги. Въпреки това китайските търговски ограничения са по-сериозни от бариерите на ЕС в почти всички сектори на икономиката, твърдят базираната в Ню Йорк изследователска компания \"Родиум груп\" и германският институт за изследване на Китай \"Меркатор\". По техни данни китайските инвестиции в ЕС са далеч по-големи от тези на европейските компании в Китай в повечето сектори на производството. Стратегически съперник? През 2017 г. вдъхновените от лозунга \"Америка на първо място\" политики на президента на САЩ Доналд Тръмп на пръв поглед сплотиха Китай и Европа, след като Си защити свободната търговия на Световния икономически форум в Давос. Според европейците обаче промяната в стила не е довела до по-малко протекционизъм от страна на Пекин. Европейският съюз заяви, че инициативата за развитие на високотехнологична индустрия \"Произведено в Китай 2025\" разчита на незаконна държавна подкрепа и субсидии, като застрашава европейските компании, включително телекомуникационните и авиокомпаниите. Китай многократно отхвърли тези твърдения. На срещата този месец европейските лидери вероятно ще обсъдят дали е възможно да бъде наложена забрана на произведени от \"Хуауей\" устройства за мобилните мрежи от ново поколение, въпреки че широкият дебат в европейските столици е все още на ранен стадий. Европа се превърна в основното бойно поле на американската кампания за прочистването на западните мрежи от китайско телекомуникационно оборудване, като  Вашингтон обвини \"Хуауей\" , че шпионира в полза на Пекин - твърдения, които компанията неведнъж отхвърли. \"Никой в ЕС не иска да изолира Китай, но трябва да се подготвим по-добре срещу една страна, която в някои области се превръща в стратегически съперник. Не разполагаме с ясна политика, но обсъждаме огромен брой идеи\", заяви високопоставен дипломат на ЕС. Китайските служители отхвърлят твърденията на САЩ, че китайските технологии могат да се използват за шпионаж от Пекин. Китайският премиер Ли Къцян ще присъства на априлската среща на ЕС в Брюксел, за да изрази исканията на Китай за честно третиране в търговията и инвестициите. Освен това Ли ще участва по-късно този месец в среща в Хърватия с 16 централноевропейски и източноевропейски страни членки на ЕС и нечленуващи в ЕС. Мониторинг на сделките Лидерите на ЕС няма да се договорят за нова стратегия на 21 март, но се очаква Европейската комисия да представи идеи за европейска индустриална политика в отговор на  призивите на Франция и Германия  за конкуренция с чуждестранните съперници и за по-добра защита на технологиите от чуждестранно изкупуване. Една от идеите е да се съживи преустановения през 2012 г. проект за Международен инструмент за придобиванията, който предвижда чуждите страни да отварят пазарите си за придобивания в замяна на достъп до Европа и да ограничават достъпа в определени области. След вълната от китайски инвестиции в Европа, като се започне от най-голямото пристанище в Гърция и се стигне до производител на роботи в Германия, Европейският парламент реши през февруари да създаде  система за координиране на наблюдението  на чуждестранните придобивания и инвестиции. Според европейските служители обаче наблюдението на инвестициите не е достатъчно. Европейският комисар Джулиън Кинг заяви миналия месец, че е \"време да обсъдим дали искаме да продължим, както сега, да наблюдаваме как напредналите ни технологии се изкупуват една след друга\". Той предупреди и за рисковете от това да се \"позволява на доминиращия доставчик на 5G да се появява навсякъде из континента\", а ръководителят на британското външно разузнаване Алекс Йънгър заяви, че Европа трябва да действа \"поне толкова стратегически\", колкото Китай, що се отнася до разработването на технологиите на бъдещето. \"Това е призив за събуждане и мисля, че трябва да го чуем\", заяви той пред журналисти на Мюнхенската конференция по сигурността. /БТА", "date": "2019.03.09", "title": "ЕС активизира дипломацията, за да се защити от влиянието на Китай"}
{"url": "https://www.dnevnik.bg/bulgaria/2019/03/09/3401895_kak_bulgarska_roza_be_zamesena_v_uspeha_na_kralia_na/", "text": "Не че са розови на цвят, а имат розов вкус. Или по-точно вече нямат само такъв вкус, защото французите не искат да ядат нещо, което им е непознато. Не че не им харесва, изобщо не се стига до там да го опитат. Това не е някое неуспешно българско начинание, целящо да продаде на французите прословутата българска роза през \"най-френския\" сладкиш. Идеята да използва розата в кухнята си е на световноизвестния днес сладкар и стандарт за качество, когато се говори за макарони, Пиер Ерме. Французинът, който е четвърто поколение пекар, е наричан през годините \"кралят на макароните\", \"Пикасо на сладкарството\", \"авангардист и магьосник\"... Причината за това е, че създава собствен стил и нов подход при традиционните техники, и най-вече при правенето на макарони. Не спира да търси нови вкусове и смята, че най-добрият макарон е този, който му предстои да направи. Роден в семейство от Елзас с четири поколения пекари и сладкари, Пиер Ерме започва кариерата си на 14 години при легендата-сладкар Гастон Льонотр. Обявен е през 2016 г. за най-добрия майстор сладкар в класацията на World's 50 Best Restaurants. През 1998 г. основава своя бизнес в партньорство с Шарл Знати и компанията Maison Pierre Hermé Paris. Присъства в множество страни, издава кулинарни книги като една от тях - Ispahan, бе представена снощи пред българската аудитория. Ерме кръщава книгата си на иранския град и вид роза Исфахан, но всъщност увлечението му по розовия вкус и аромат в сладкарството води към България. През 1985 г. присъства на традиционна българска вечеря в Люксембург, която го провокира да помисли за това как да вложи розата в сладкишите си. Две години по-късно прави макарони с роза, но французите не искат да опитват нещо непознато и не се продават. Той 10 г. упорства и ги произвежда, пък и се намират чужденци, които да ги купуват. По-късно намира харесван баланс между роза(заради сладостта, която дава), малината (заради \"бруталния\" й вкус) и личито (което наподобява вкуса на розата). Тези макарони вече имат успех. На основата на това трио са разработени вече 60 рецепти и тъкмо то е емблемата на компанията днес, която произвежда не само макарони. Може да звучи странно, но Ерме мрази думата гурме, която всички изискани кухни вземат и ползват тъкмо от френския език. За него в думата има нещо снобско и освен това разказва, че в миналото гурмани са наричани специалистите енолози. Признава обаче, че собствения си вкус и способност да описва вкуса на напитките и храните дължи тъкмо на въпросните специалисти по виното. Като млад се записал на курс по дегустация на вино, където се научил да поставя точните думи, означаващи вкусовете и емоциите, които предизвикват те. Казва, че според него няма такова нещо като завършен вкус, защото той се развива и открива всеки ден. Сравнява го с езика - все едно да кажеш, че владееш напълно френски и няма нова дума, която да можеш да научиш. Днес Пиер Ерме ще проведе мастър клас по \"висше\" сладкарство, който се организира в партньорство с  HRC Culinary Academy  и Асоциация  Relais Desserts . Петима млади български сладкари ще участват в конкурс, в който за 4 часа ще трябва да приготвят торти с френска техника и минимум три български съставки. Участниците са изявените млади сладкари: Александър Иванчев, Александър Цеков, Росита Симеонова, Кристина Димитрова и Веселин Дойков. Те са избрани след селекция на Асоциация Relais Desserts. Журито в състав Пиер Ерме, председател, Фредерик Касел и Ерик Верн, сладкари, членуващи в асоциация Relais Desserts ще изберат победителя. Той ще спечели едномесеченa стипендия на френското правителство с обучение за една седмица в известното кулинарно училище Ferrandi Paris и три седмици в централата на компания Hermé в Париж. Финалът на състезанието може да бъде гледан на с траницата на Френския културен институт  във \"Фейсбук\".", "date": "2019.03.09", "title": "Как българска роза бе замесена в успеха на \"краля на макароните\""}
{"url": "https://www.dnevnik.bg/sport/2019/03/09/3400761_jenite_koito_promeniha_bulgarskiia_futbol/", "text": "Те обичат футбола. Дишат с него. Живеят за него. Наричаха ги \"Амазонките\" – онези жени, които преди близо 40 години отвориха нова страница в историята на този спорт в България. През 1981 г. в София се събира най-разнообразната група от спортистки, която можете да си представите. Джудистки, хандбалистки, баскетболистки, лекоатлетки отиват на проби, за да покажат уменията си в една друга игра. Така се ражда първият женски футболен отбор в България - \"Академик\" (София). Днес участничките в състава на \"небесносините\" си спомнят с гордост за триумфите си, а техните наследници вървят по трудния път към международната сцена. Това е история за общата страст на три поколения. И за битката, която продължават да водят. Чуйте разказите им в четвъртия епизод на  аудио подкаста \"Виктория\"  (можете да се абонирате в  SoundCloud ,  Apple Podcasts  и  Spotify ). Преди време Георгиев \"изпита\" българските спортни медии, като се представи за футболист на \"Нюкасъл\". Как и защо го направи -  четете тук .", "date": "2019.03.09", "title": "Жените, които промениха българския футбол"}
{"url": "https://www.dnevnik.bg/detski_dnevnik/2019/03/09/3401817_obrazovatelnoto_ministerstvo_pisa_na_uchilishtata_da/", "text": "Министерството на образованието и науката е изпратило писмо до образователните институции да не допускат материали и дейности, които могат да имат негативно влияние върху учениците. Става въпрос за материали с въпроси за самоопределяне на пола, сексуално съдържание, толериращи насилие, нетолерантност, тютюнопушене или пиене на алкохол, обяви министър Красимир Вълчев. Анкетата SELFIE, в която за \"пол\" съществуваше и графа \"друго\", в момента е спряна. Това стана, след като Министерството на образованието и науката  поиска от Европейската комисия да премахне  въпроса в анкетата, в който български ученици над 9 години трябва да отбележат пола си. \"През последните няколко дни в българското публично пространство се разпространи твърдението, че Европейската комисия се опитва да \"наложи\" понятието \"трети пол\" в българските училища. Беше написано, че предлагайки инструмента SELFIE на училищата в България, комисията \"проповядва джендър идеология\". Всички тези твърдения са неверни\",  написа тогава ЕК в изявление . Министър Красимир Вълчев обяви, че е получил писмо от еврокомисаря по образованието Тибор Наврачич, който го уверява, че ще бъде намерено техническо решение на проблема с анкетата. По думите му потвърждението на Наврачич означава, че или ще отпадне отговорът на въпроса, който предизвика остри дискусии в обществото, или няма да е част от проучването. Има възможност да бъде поискана информация от еврокомисията и да се разбере как досега са отговаряли учениците на анкетата.", "date": "2019.03.09", "title": "Образователното министерство писа на училищата да не допускат дейности с негативно влияние"}
{"url": "https://www.dnevnik.bg/sport/2019/03/09/3402059_snimka_na_denia_istoricheskata_vecher_na_novata_zvezda/", "text": "Нападателят на   Мойзе Кен влезе в историята на италианския футбол, като най-младият футболист отбелязал два гола в един мач от Серия А. Той се разписа при успеха с 4:1 над \"Удинезе\" на \"Алианц стейдиъм\", вкарвайки първите два гола. \"Бианконерите\" бяха без големите си звезди, давайки им почивка преди двубоя от Шампионската лига с \"Атлетико\" (Мадрид), но отсъствието на Кристиано Роналдо, Пауло Дибала и Марио Манджукич не се отрази. \"Ювентус\" е убедителен лидер в Серия А, като има 19 точки повече от \"Наполи\".", "date": "2019.03.09", "title": "Снимка на деня: Историческата вечер на новата звезда на \"Ювентус\""}
{"url": "https://www.dnevnik.bg/sport/2019/03/09/3401820_zashto_rusiia_prie_prisurce_zimnite_studentski_igri/", "text": "Седемдесет и осем. Толкова е броят на спечелените медали от Русия по-малко от четири дни преди края на зимната универсиада в Красноярск. До момента домакините имат с десет медала повече от общия брой отличия на всички останали участници взети заедно. Руснаците са с 27 златни, 29 сребърни и 22 бронзови медала. С постижението си дни преди края на игрите Русия постави рекорд за най-много спечелени отличия в рамките на една зимна универсиада. Досега върховото постижение беше 71 медала - също за руския отбор, от преди две години. Но въпросът е защо страната държи толкова много на състезание, в което могат да се състезават студенти на възраст между 17 и 25 години, както и такива, които са се дипломирали предната година? За една ярка победа В свой материал Би Би Си посочва, че откриването на универсиадата в сибирския град Красноярск е било водеща тема за няколко държавни телевизии. От тогава развоят на игрите се проследява редовно. Известният телевизионен водещ Дмитрий Кисельов каза: \"Русия още веднъж се оказа центърът на световния спорт\". Президентът Владимир Путин заяви по време на речта си при откриването на игрите, че подобни събития отварят ярки страници в историята. И нареди този форум до лятната универсиада в Казан 2013, зимните олимпийски игри в Сочи 2014 и световното по футбол миналата година. Гостите ще бъдат \"приети радушно, с традиционното руско гостоприемство и с открито сърце\", посочи той. Президентът пожела на всички успех и \"убедителни, красиви и ярки победи\". Според информации в руските медии организацията струва на страната 1.2 млрд. долара. Путин добави при откриването, че всяка победа ще е изключително престижна, защото в игрите участват 3000 души от 58 държави. Всъщност, докато голяма част от участниците са аматьори, в руския отбор има много елитни състезатели, отбелязва Би Би Си. Отличен пример е хокейният отбор на домакините, в който според sports.ru има петима състезатели, участващи редовно в континенталната лига, а общо 15 от 22-мата играчи имат поне по един мач в лигата. В някои от другите спортове Русия разчита на спортисти с медали от световни първенства. Световен престиж у дома Първият вицепрезидент на Руската федерация по хокей Роман Ротенберг, който е син на определяния за близък до Путин магнат Борис Ротенберг, заяви, че при победите в универсиадата обикновените хора не са по-малко щастливи спрямо триумф на световното първенство. \"Човек се прибира вкъщи и се чувства положително, като види, че нашите момчета са спечелили. Той ще работи по-добре във фабриката или офиса\", заяви Ротенберг, цитиран от sports.ru. Големият размах на руснаците в студентските игри не се забелязва за първи път. През 2013 г. на лятната универсиада в Казан домакините включиха в състава си 17 олимпийци и завършиха с рекордните в историята 292 медала, 155 от които златни. Тогава \"Ведомости\" отбеляза критично, че включването на толкова много професионални спортисти е политическо решение. Путин реагира остро и заяви: \"Когато имаме такива големи победи, някои започват да съжаляват, че нещо не е наред. Бих ги посъветвал да спортуват, а ако имат здравословни проблеми, да отидат на лекар. Ако всичко други не дава резултат, да вземат виагра - това може да помогне. И животът ще е по-хубав\".", "date": "2019.03.09", "title": "Защо Русия прие присърце зимните студентски игри"}
{"url": "https://www.dnevnik.bg/detski_dnevnik/2019/03/09/3400422_kuhniata_na_gospoja_chereshova_na_silviia_plat_e_za/", "text": "Силвия Плат - поетесата, бягаща по вълните на депресията, има и три щастливи истории – \"Костюм за все едно\", \"Кухнята на госпожа Черешова\" и \"Книгата на леглата\". Всички са писани за деца и предизвикват възторг към езика, чувството за хумор и въображението на авторката, удостоена посмъртно с \"Пулицър\" за поезията си. Излизат за първи път в България в книгата \"Кухнята на госпожа Черешова\" като част от поредицата \"Детски шедьоври от велики писатели\" на издателство \"Лист\". Преводът е на Стефан Русинов, а илюстрациите - на Капка Кънева. Историята, дала заглавие на целия сборник, започва така: \"Госпожа Мирта Черешова имаше най-чистата, спретната, лъскава и весела кухня на цялата улица \"Ябълкова\". Всички казваха така и още го казват.\" Авторката на романа \"Стъкленият похлупак\" я съчинява за детско списание през 1958 г. Из страниците ѝ се носят ту аромати на пържено пиле и боровинки, ту на свинско печено и джинджифилов хляб. С едно \"щрак\" Тостер подхвърля златни препечени филийки, а Кафеварка прави толкова необичайно хубаво кафе, че стопанката ѝ понякога си мисли, че е необикновена. Госпожа Черешова не подозира, че зад всички вълшебства стоят двете духчета Сол и Пипер, които се грижат кухненските обитатели да си вършат работата и да живеят в съгласие и доволство. Един ден обаче настава бъркотия, понеже всеки уред налага собственото си мнение и хвърля око на чуждите умения. Пет години след публикуването на \"Кухнята на госпожа Черешова\" Силвия Плат се самоубива, но това вече е драма за възрастни. За децата си Фрида и Никълъс Плат пише другите две истории - \"Костюм за все едно\" и \"Книгата на леглата\", издадени посмъртно. Първата излиза през 1966 г. и разказва за малкия Макс и мечтата му за костюм, който да носи по всяко време, а втората, публикувана през 1976 г., възпява в рими разнообразието от легла. Редактор на стиховете на български е писателката Петя Кокудева. Ето кратък откъс: Това са леглата за тебе и мене! Легла, във които не спим, а лудеем: джобни легла, легла закусвални, подводници, танкове, легла танцувални.", "date": "2019.03.09", "title": "\"Кухнята на Госпожа Черешова\" на Силвия Плат е за деца"}
{"url": "https://www.dnevnik.bg/zelen/2019/03/09/3401880_do_12_mart_evropeiskata_komisiia_pita_grajdanite_za/", "text": "Как и дали Рамковата директива за водите и Директивата за наводненията са довели до промени в устойчивото управление на водите и до подобряване на състоянието на водните обекти и на стратегиите за намаляване на риска от наводнения в ЕС. Това са основните въпроси, които Европейската комисия задава в консултация, в която всеки европейски гражданин може да участва до 12 март чрез  специален онлайн въпросник . Консултацията представлява \"проверка на пригодността\" (fitness check), с която Комисията цели да постави адекватно следващите цели на политиката си за водите. Водната директива действа от 2000 г. , като цели до 2027г. да постигне определени цели за качеството на водите на Европа. Поставените приоритети и мерки за постигането им обаче не са оценявани през изминалите 19 години, а през това време промените са големи. От една страна има нови природни феномени - например, климатични изменения, влияещи и върху все по-застрашителните наводнения. От друга страна, има нови управленски предизвикателства - засилен интерес към ВЕИ, които под формата на мини-ВЕЦ често застрашават биоразнообразието в реките, както и по-силен ефект от натрупващите се сечи, водещи до засушаване, но също и индустриални и битови замърсявания. Освен настъпилите от 2000 г. насам промени, причина за провеждане на оценка на пригодността е и фактът, че директивата се прилага слабо. В момента базата данни на Европейската комисия показва  72 активни наказателни процедури  срещу страни-членки на Европейския съюз за неизпълнения по теми, свързани с водите. WWF-България и Българското дружество за защита на птиците провеждат информационна и помощна кампания в България за консултациите за Директивата за водите. Гражданските организации предлагат на специалния си кампаниен сайт (виж  тук  ) на своите съмишленици да подадат до Европейската комисия предварително подготвени от техни експерти отговори, за които гарантират, че ще подпомогнат по-доброто опазване на водите. Основната препоръка на неправителствения сектор, както в нашата страна, така и на европейско ниво, е, че не трябва да отпадат изисквания, а промяната в директивата трябва да е по посока на по-строго прилагане. По-рано този месец  WWF-България сигнализираха , че в България няма нито една жива река. \"На практика това означава, че няма река, която да не страда, поотделно или с притоците си, от замърсяване, от пресъхване, от прегради, които да спират миграцията на видовете в нея, от копаене за инертни материали или от канализиране,\" беше констатацията на неправителствената организация, разпростанена заедно с апела им всеки гражданин да изпрати до Европейската комисия  чрез линк  искане за запазване строгостта на водната директива. Проверката на директивите за Натура 2000 Да се запазят приоритетите, но да се затегнат контролът и режимите за осъществяването им. Това беше и посланието на гражданската кампания и крайният  резултат  от \"проверката на пригодността\" (fitness check) през 2016 г. за директивите за Натура 2000 (Директивата за местообитанията и Директивата за птиците). Тогава общественото и експертното допитване показаха, че целите на директивите остават актуални, но е важно прилагането им да стане по-ефективно, защото на много места защитените зони от \"Натура 2000\" за птиците и местообитанията остават само \"паркове на хартия\" (повече за \"Натура 2000\" -  тук ).", "date": "2019.03.09", "title": "До 12 март Европейската комисия пита гражданите за предложения за Директивата за водата"}
{"url": "https://www.dnevnik.bg/razvlechenie/2019/03/09/3401684_gradski_detektiv_podzemiia/", "text": "Защо винаги някой реже нещо с флекс, кое е \"Софийското море\", наистина ли \"Бийтълс\" са искали да свирят на Софийския младежки фестивал през 1968-а? Такива \"градски легенди\" разследва документалният подкаст  \"Градски детектив\",  който разказва любопитни истории от архитектурната и културна история на българските градове. Автори са  Ана Благова и Яна Пункина  от сдружение \"Плюс\". Той започва като част от културната програма на българското европредседателство. В четвъртия епизод детективът слиза под земята, за да провери част от митовете за подземията на София. \"Дневник\" е медиен партньор на втория сезон на подкаста, който ще тръгне от 8 април, финансиран от програма \"Култура\" на Столична програма култура. А преди това ще публикуваме първите шест епизода, излезли през 2018. Очаквайте епизодите през уикенда  в метатемата на \"Дневник\" . Можете да се абонирате и във  всички приложения за подкасти.", "date": "2019.03.09", "title": "Градски детектив: Подземия"}
{"url": "https://www.dnevnik.bg/sviat/2019/03/09/3401873_turciia_ima_novo_orujie_sreshtu_kjurdskite_boici_v/", "text": "В сирийската криза се появява относително нова кюрдска група, която не отхвърля връзките с Турция и която може да е предизвикателство за кюрдските бойци от коалицията срещу \"Ислямска държава\", смятани от Анкара за част от терористична организация. Това е изводът в публикация на електронното издание \" Ал Монитор\" , разказваща за среща на организацията, която се нарича Независима кюрдска коалиция за Сирия. Досега кюрдските \"страни\" в Северна Сирия бяха две. Това са Партията на демократичния съюз (PYD) и въоръженото ѝ крило Сили за защита на народа (YPG), смятани от Турция за разклонение на Кюрдската работническа партия (ПКК), и  Кюрдският национален съвет , който се противопоставя на \"монопола\" на PYD в населените предимно с кюрди райони по време на войната в Сирия. На 23 февруари обаче в уравнението влезе и новата Независима кюрдска коалиция. Тя се определя като непартийна, независима инициатива, провела най-голямата си досега среща на тази дата в Турция. Зад нея застават \"известни политици, адвокати, писатели, академици и религиозни фигури\", а тихомълком вече са били свикани три други срещи. С готовност коалицията създава впечатлението, че е създадена или силно поддържана от Турция - знамената на страната са в залата за срещи, а предишните сбирки са били в намиращия се почти година под турски контрол град Африн, пише \"Ал Монитор\". На срещата с близо 300 участници са били обсъждани въпроси като \"Кой представлява кюрдите?\" или \"Кои са приятелите и враговете (на кюрдите)?\" Най-обсъждани обаче са били PYD и YPG, срещу които бе и турската операция в Северна Сирия миналата година (\"Маслинова клонка\"). Анкара е в готовност да продължи операцията на изток от река Ефрат, където сили на YPG са гръбнакът на водената от САЩ коалиция срещу \"Ислямска държава\". Приятели на Турция Новата група споделя възгледите на Турция по този въпрос и свободно описва PYD и YPG като терористи, а за \"Ал Монитор\" лидерът ѝ Абдулазиз Темо обяснява, че досега други страни са използвали кюрдите като карти. Важното, според него, е \"да се реши напълно въпросът в Сирия\", тъй като това би решило и кюрдските проблеми. Според него кюрдите са под натиск от регионалното правителство на Кюрдистан в Ербил, Ирак, и \"групата от Кандил\" - той има предвид планината, където е основният команден център на ПКК. По думите му PYD и YPG не представляват кюрдите. \"Трябва да напуснат земята ни,\" продължава той, цитиран от изданието. Темо обяснява, че коалицията няма проблеми с Ирак, Иран и Турция - предизвикателството е режимът в Дамаск. Той не скрива близките връзки с турската държава, с която кюрдите имат \"приятелски отношения\" като \"Част от сирийската опозиция\", която не гледа на Турция като на враг. Ползата Според професора по право от Диарбекир Вахап Джошкун новата инициатива не може да е решение сама по себе си в момент, когато САЩ се опитват да структурират зона за сигурност по границата със Сирия заедно с \"кюрдска организация\". Той има предвид PYD, с която \"по един или друг начин\"  всички международни актьори са в контакт , така че Турция трябва да разговаря \"с всички кюрди в Сирия\". \"Да се каже, че PYD не представлява всички кюрди и че няма нищо общо с турците, не е реалистично.\" Макар една група да не може да представлява всички кюрди в Сирия, трябва да се отчете сегашното разделение на страната, в което тя остава разделена на територията под властта на президента Башар ал Асад с подкрепата на Русия и Иран, подкрепяния от Турция район под контрола на Свободната сирийска армия и тази на PYD на североизток, а те са подкрепяни от САЩ. Според \"Ал Монитор\" има противоречие и между настояването на новата коалиция, че бъдещето на Сирия не може да включва Асад, и информацията, че Анкара тихо търси начин да подобри връзките си с Дамаск.", "date": "2019.03.09", "title": "Турция има ново оръжие срещу кюрдските бойци в Сирия - други кюрди"}
{"url": "https://www.dnevnik.bg/sport/2019/03/09/3402067_manchestur_junaited_shte_oborudva_old_traford_s_5g/", "text": "Манчестър юнайтед\" ще стане поредният клуб в Европа, който ще инсталира технология 5G на своя стадион, съобщават медиите на Острова. \"Червените дяволи\" ще последват примера на \"Барселона\", след като каталунците вече обявиха, че  \"Камп ноу\" ще е първият стадион в Европа с подобна технология . За целта \"Юнайтед\" вече води преговори с Vodafone, които са в напреднала фаза. От мобилната компания обявиха, че 5G технологията ще бъде 100 пъти по-бърза от досегашната 4G връзка. Всичко това ще позволи най-различни нововъведения. Едно от тях ще бъде правене на интервюта в студиото на телевизията, която излъчва двубоите чрез холограма от терена веднага след двубоя. По-рано през годината \"Барселона\" обяви, че като част от проекта на \"Камп ноу\" ще бъдат инсталирани множество безжични 360-градусови камери, включително до крайните линии и вратите. Благодарение на тях феновете ще могат да гледат двубоите в домовете си с очила за виртуална реалност (VR), все едно са на стадиона. 5G технологията ще спомага и за по-детайлно заснемане на съдържание от тренировките, както и ще предлага виртуални обиколки на \"Камп ноу\".", "date": "2019.03.09", "title": "\"Манчестър юнайтед\" ще оборудва \"Олд Трафорд\" с 5G технология"}
{"url": "https://www.dnevnik.bg/sviat/2019/03/09/3401711_poroshenko_prevurna_curkvata_v_predizboren_lozung/", "text": "На някои от предизборните си афиши, разлепени из улиците на Лвов в Западна Украйна, президентът Петро Порошенко държи указа за създаване на църква, независима от опеката на Москва. На други се чете само лозунгът \"Армия! Език! Вяра!\". Критикуван заради провала на борбата с корупцията и опетнен от скандал за контрабанда във въоръжените сили, Порошенко ще трябва да води жестока битка, щом иска да получи втори мандат след президентските избори, чийто първи тур предстои на 31 март. Гарантирана му е впрочем подкрепата на част от православните украинци като Сергий - войник, когото видяхме да излиза от една лвовска катедрала. Той хвали президента, успял да издейства от Константинопол признаването на нова църква: \"Порошенко наистина свърши работа\". По липса на осезаем напредък в подобряването на жизненото равнище или в решаването на конфликта с проруските сепаратисти в Източна Украйна това постижение в религиозната сфера стана ключов аргумент в кампанията на Порошенко, дошъл на власт през 2014 г. след проевропейски протести в Киев. Украйна прекара повече от 300 години под духовната опека на Русия. Миналата година Константинопол склони да ѝ разреши собствена независима църква, която обедини Киевската патриаршия, самопровъзгласила се през 1992 г., и миниатюрната църква, наричана автокефална. Московската патриаршия, която все още има най-много енории в Украйна, макар някои от тях вече да се присъединяват към новата църква, отказа да я признае и заклейми \"разколниците\". \"Господ е един. Господ не е нито руснак, нито украинец\", философства Сергий, но се съгласява, че новата църква е сред основните причини да подкрепя Петро Порошенко: \"Ако той не стане пак президент, няма вече да се бия за Украйна\". От друга богомолка чухме по-саркастичен коментар. \"Порошенко искаше място в историята и ще го има - констатира жената, която отказа да се представи. - Той прави всичко заради изборите. Иска само да бъде преизбран. Не бива обаче да ни принуждава.\" Ограничен ефект Месеци наред Порошенко полагаше всички усилия да бъде в центъра на събитията, довели до създаването на нова църква, показваше се пред камерите в компанията на духовници и по време на богослужения - понякога дори бе упрекван, тъй като държавата е разделена от църквата. Новата църква не призова пряко своето паство да го подкрепи, но сановниците й изтъкнаха неведнъж ключовата роля на президента за нейната независимост. Според Ирина Бекешкина от киевския Фонд за демократични инициативи тази стратегия е вдигнала президентския рейтинг с четири пункта - най-вече в допитванията от Западна Украйна, примерно Лвов, където хората са по-религиозни и по-враждебно настроени към Москва. Въпреки всичко за Порошенко се канят да гласуват твърде малко избиратели - в анкетите той изостава далеч зад комика Володимир Зеленски; по петите го следва съперничката му Юлия Тимошенко, бивш премиер на страната. Двамата противници на сегашния държавен лидер разкритикуваха неговата обсебеност от религиозните въпроси. \"Армия, език, вяра\" - армията разграбена, хората изкуствено разделени чрез езика, ето защо хич ви нямаме вяра\", иронично коментира Зеленски лозунга на Порошенко. Проповеди нахалост Критики към Порошенко отправи и украинският клон на Московската патриаршия. \"Създаването на т. нар. Украинска православна църква бе осъществено по напълно изкуствен начин\", заяви пред АФП архиепископ Климент, говорител на този филиал, който нарече действията на президента \"груба намеса\" в духовните дела. Според политолога Андрий Битченко от киевския Център \"Разумков\" религията може и да е вдигнала популярността на Порошенко, но няма да е решаващ фактор в изборите. \"Политическата ориентация на хората определя отношението им към църквата, а не обратното\", подчертава той и обяснява, че избирателите, враждебни към Порошенко, няма да го последват само заради успеха му в църковните дела. /БТА", "date": "2019.03.09", "title": "Порошенко превърна църквата в предизборен лозунг"}
{"url": "https://www.dnevnik.bg/politika/2019/03/09/3402123_cvetanov_predpoloji_che_bsp_niama_da_se_vurne_v/", "text": "Зам.-председателят на ГЕРБ Цветан Цветанов обяви, че ако се гледат условията на лидера на БСП Корнелия Нинова, депутатите от левицата няма да се върнат в парламента до европейските избори през май. Във Велико Търново той обяви, че в БСП има голямо вътрешно напрежение заради решението на Нинова народните представители да не участват в заседанията. Според него дрруга причина за напрежението е \"разчистването на сметки\", което Нинова правела със смяната на членове на Централната избирателна комисия. Сред условията на БСП за връщане в парламента са нисък праг за преференция, машинно гласуване навсякъде за евровота, както и връщане на старите правила за обжалване на решенията на Централната избирателна комисия. В отговор на думите на вицепрезидента Илияна Йотова, че ако промените в Изборния кодекс бъдат вкарани в Конституционния съд, в хода на предизборната кампания може да не се знае по какви правила ще се проведат изборите, Цветанов каза, че промените не нарушават конституционното право на хората да гласуват.", "date": "2019.03.09", "title": "Цветанов предположи, че БСП няма да се върне в парламента до европейските избори"}
{"url": "https://www.dnevnik.bg/kultura/2019/03/09/3401329_otkus_ot_liniiata_na_blianovete_na_sergei_lukianenko/", "text": "\"Линията на бляновете\" от Сергей Лукяненко – противоречива, завладяваща и мрачна фантастика от един от най-обичаните и успешни съвременни руски писатели! Космическата опера дава начало на нова и необичайна поредица. След \"Лордът от планетата Земя\" в ново издание на български език се появява още една завладяваща космическа опера от бележития руски фантаст Сергей Лукяненко! \"Линията на бляновете\" е мрачна антиутопия за света на хората след опустошителната Смутна война. Свят, намиращ се в началото на нова технологична революция и в който хората са само една от многото раси, воюващи за своето място в Галактиката. Големите неприятности обикновено започват с дребни формалности. Когато обикновният бодигард Кей е избран да ескортира детето на най-важния човек в галактиката до далечна планета, това, което започва като проста задача, се превръща в кървава мисия, от чийто край зависи бъдещето на човечеството. Кей е принуден да работи не за друг, а за Къртис Ван Къртис, първия човек, победил смъртта и превърнал безсмъртието в стока за продан. Собственик на най-могъщата корпорация в Галактиката, той е способен да дари на подчинените си вечно блаженство, но и вечни мъки. След като е станал господар на живота и смъртта, Къртис си е поставил дори по-амбициозна задача и за нея му трябва най-добрият, адаптивен и изобретателен боец, който може да намери. В битка, в която дори смъртта е загубила своето значение, а възкръсването е ежедневие, бодигардът Кей трябва да надмогне своите страхове, да се справи с призраците от миналото, да впрегне всичките си сили, да се победи тайните служби на самата галактическа Империя, а също няколко извънземни цивилизации, за да има дори малък шанс за успех. При това, без да е сигурен, че неговият успех няма да донесе нещастие и смърт на човечеството. Майсторски написан и несравним по размах на въображението, \"Линията на бляновете\" е роман, изследващ психологията на човека, който се оказва достатъчно суров и адаптивен, за да оцелее сред безмилостни интриги и жестока борба за власт и безсмъртие. Сергей Лукяненко е един от майсторите на руската фантастика. Носител е на наградите \"Старт\" (1993), \"Меч Руматы\" (1995 и 1997), \"Интерпресскон\" (1995 и 1996), \"Аелита\" (1999),а творбите му, сред които и филмираната \"Нощен патрул\", \"Чернова\", \"Белова\", \"Геном\", се превръщат в едни от знаковите творби на миналия век. 1. Най-малко от всичко Кей обичаше децата. Дали за това бе допринесло собственото му детство – в приюта \"Ново поколение\" на Алтос, не се знае. Както и да е, той никога не се бе задържал на една планета повече от девет месеца. На планетите, преминали през фертилна обработка по време на Смутната война и откровено служили като доставчици на пушечно месо за Империята, не се бе застоявал повече от четири месеца и половина. Освен това Кей не обичаше да бъде убиван. Нещо понякога крайно болезнено и винаги свързано с големи разходи. А парите му бяха необходими. Той обичаше своя хиперкатер – изискващ скъпоструваща поддръжка, жените – изискващи доста по-малко, виното на Империята и Мршанската асоциация, ароматите на произведенията на старите клаконски майстори и онези удоволствия на останалите раси, които е способен да разбере и понесе човекът. Сега двете му антипатии се бяха събрали накуп. И най-лошото беше не това, че дете се канеше да го убие заради друго дете, и то по един от най-неприятните начини. Проблемът беше, че Кей не бе успял да заплати удължаването на аТана си. А това, както се знае, е фатално. Стаята в хотела беше прекалено мизерна, за да заинтересува организираните обирджии, и достатъчно прилична, за да предпази Кей от дребните крадци. Хлапакът, застанал до кревата му, по външност спадаше към втората категория. Откъде е взел електронен ключ, за да отвори вратата, и нулификатор за блокиране на сигнализацията оставаше загадка. Работата с оръжието в ръката му беше по-проста – алгопистолетите, оръжието на садистите и неудачниците, не струваха скъпо. – Нека направим следното – предложи Кей, като правеше отчаяни усилия да запази спокойния израз на лицето си. – Ти ще отклониш цевта и ще си поприказваме. Като сериозни хора. Момчето се усмихна: – Аз съм несериозен. Той наистина не изглеждаше особено сериозен – мургав чернокос хлапак на дванайсет-тринайсет години. Копринената риза в крещящо розово и късите бели панталони му придаваха още по-безопасен вид. – Чуй ме – отново призова Кей. – Дори да изхвърлиш пистолета през прозореца... Момчето леко се намръщи. – Дори да изхвърлиш пистолета, няма как да ти направя нещо! Нали виждаш... – Виждам. – Аз не мога да разговарям с насочено към мен дуло... – А за какво ми е да разговарям с теб? – леко се удиви момчето. Мислено Кей отправи благодарност към всички известни му богове. Колкото повече бъде казано сега, толкова по-малки са шансовете гадинката да натисне спусъка. Да убиеш човека, с когото разговаряш, не е толкова лесно. Вярно, Кей не беше сигурен, че същото правило важи и за децата. – Каниш се да ме убиеш, нали? – поинтересува се той. Момчето мълчаливо кимна. – Смърт от алгопистолет – това е най-страшното, което можеш да си представиш. Повярвай ми, знам това. – Убивал ли си? – заинтересува се момчето. – Мен са ме убивали. Хлапакът присви очи. Явно разбра. – Виж какво – продължи Кей, придавайки на гласа си най-приятелски и внушаващ доверие тон, – ако ще използваш тази гадост срещу мен, поне кажи защо го правиш. Не е чак толкова голямо благодеяние, нали? – Вярно – неочаквано лесно се съгласи момчето. Приближи се към креслото до стената, седна в него, кръстоса крака и нагласи пистолета върху страничната облегалка. За съжаление, той нищо не рискуваше. Кей лежеше на кревата гол и абсолютно безпомощен. Тънка сребриста паяжина покриваше тялото му, като го приковаваше неподвижно към леглото и стената до него. Момчето бе оставило флакона със спрей на масата – сякаш имаше намерение, в случай на необходимост, да повтори процедурата. – И така, какво съм ти причинил, приятелче? – попита Кей и предпазливо, за да не се впият тънките нишки в тялото му, обърна глава. – Крадец ли си? Браво, талантлив си. И си късметлия. Ще ти кажа къде са парите и какъв е кодът на картата. Утре отлитам, така че няма да те търся, а пък вашата полиция... Лицето на момчето трепна. – Не съм крадец. И ти за никъде не отлиташ. Достатъчно е, че долетя. За миг в хотелската стая настъпи тишина. После Кей попита – много тихо: – Каква ти се падаше малката? – Сестра. – Приятелче, това беше просто нещастен случай. По време на кацане на космодрума. Приземих се в определената зона... – Но не го направи в кръга! Ти я уби нарочно! Знам какво си казал на диспечера: \"Ненавиждам децата, тези дребни кучки вечно се пъхат под дюзите\". Много хора те видяха как кацна – направи малко рязко завойче над площадката, за да удариш Льонка с лъча! Гласът на момчето стана тънък, треперещ – Кей с ужас разбра – той се самонавива. Самонавива се, за да натисне спусъка. – Не я видях, повярвай ми. Защо би ми било нужно... – Ама, разбира се, ти просто си танцуваше във въздуха – с презрение продължи момчето. На Кей му приседна подготвената фраза. Как да обясни на това момче от тази затънтена планета, че наистина бе танцувал? Как да предаде с думи и усещането от тежестта на пилотския шлем, и синевата наоколо, и безтегловния кораб, в който си се превърнал? Бученето на гравитационните двигатели, потоците на въздушните течения, опиянението от полета... Да, той бе танцувал. И не беше гледал към бетонната равнина, на която момичето, дало дребен подкуп на охранителите на космическото пристанище, бе чакало неговия кораб – за да се затича първо към люка и да предложи най-евтините на планетата наркотици, себе си като гид или просто себе си... Той танцуваше. И гравилъчът се плъзна по момичето, сплесквайки го върху бетона, превръщайки го в кървав прах, в онова сиво-кафеникаво петно, което бе видял на излизане от кораба. – Момче, автопилотът ми беше неизправен. Аз поех управлението, но в този момент корабът кривна настрана... – Лъжеш – безмилостно го уведоми хлапакът. – Всички в пристанището знаят, че катерът ти е съвсем наред. Той взе пистолета, внимателно свали предпазителя и се доближи до кревата. – Чуй ме! – усещайки леден хлад по кожата си, каза Кей. – Имам аТан. Не можеш да ме убиеш напълно, не разбираш ли? Ще се върна и ще ти причиня такива неща, че алгопистолетът ще ти се стори просто избавление. – Лъжеш – едва забележимо се поколеба момчето. – Не. Виждаш тялото ми – на него няма нито една драскотина. Хората с моята професия не изглеждат така. Аз се съживих преди месец, разбираш ли? Противно на смътните надежди на Кей, момчето не прояви интерес към неговата професия. Но затова пък оцени края на фразата му. – Ако си се съживил преди месец, може и още да не си възобновил аТана – замислено произнесе хлапакът. – Ще рискувам. Кей закрещя. Мислено, разбира се. Беше долетял на Каилис, за да възобнови своето безсмъртие – тук това беше несравнимо по-евтино, отколкото на Сигма-Т, където го бяха убили. Той обичаше парите, които правеха живота приятен. И беше загубил този живот. – В краен случай – тихо помоли той, – можеш да ме убиеш не с алгопистолет. Сестра ти умря мигновено – недей да ме мъчиш. И това ще бъде шанс за теб, защото няма да проявя прекалено усърдие при отмъщението. Момчето огледа Кей, като с особено внимание оценяваше шийната му мускулатура, и поклати глава: – Не съм сигурен, че ще успея да те удуша... – В шкафа, на втория рафт отдолу, има бластер. Десантна \"Пчела\", офицерски модел. Там са и парите ми, и кредитната карта. Кодът за достъп е тридесет и две, оранжев, \"ВЪЛК\". Всичко това ще е твоята награда. Убий ме с бластера. – Добре. Момчето се отправи към шкафа, като пъхна пистолета в колана си. Кей извърна очи към лявата си ръка. Паяжината не беше легнала добре върху нея, прихващайки само върховете на пръстите. От рамото до втората фаланга ръката беше свободна. – Как влезе в хотела? – поинтересува се Кей. Прехапа устни, така че да почувства вкуса на кръв и болка, и изтръгна ръката си. Полимерната нишка равнодушно прие жертвата, отделяйки последните фаланги на четирите пръста. Палецът остана невредим. Добре. – Представих се за момче на повикване – обясни хлапакът, докато внимателно отваряше шкафа. – Платих на портие... Ей, тук са само парите, пистолета го няма... – Ето го – изваждайки ръка изпод възглавницата, съобщи Кей. Кръвта от отсечените пръсти шуртеше на тънки пулсиращи струйки. Ръбестата цев на \"Пчелата\" се тресеше. Момчето се обърна, повдигайки пистолета, и замря при вида на заплетените кървави фонтани. – Мразя децата – прошепна Кей. – Жалко, че не видях сестра ти – щях да я убия нарочно.", "date": "2019.03.09", "title": "Откъс от \"Линията на бляновете\" на Сергей Лукяненко"}
{"url": "https://www.dnevnik.bg/biznes/2019/03/09/3402120_tazi_sedmica_be_nai-loshata_za_uolstriit_ot_nachaloto/", "text": "Нюйоркската фондова борса преживя най-лошата си седмица от началото на годината, съобщи БТА като цитира \"Франс прес\". Търговията на Уолстрийт вчера приключи с лек спад на котировките, на фона на негативните данни за заетостта в САЩ и износа от Китай, които възобновиха безпокойствата за глобалния икономически растеж, в момент, когато търговските преговори между двете най-големи икономики в света буксуват. Промишленият индекс Дау Джоунс се понижи с близо 23 пункта или 0.09 на сто до 25 450 пункта. Той загуби общо 2.21 процента от стойността си от понеделник - най-лошата седмица за него от началото на годината.  По-широкообхватният индекс Стандард енд Пуърс 500 спадна с близо 6 пункта или 0.21 на сто до 2743 пункта (спад от общо 2.46 процента тази седмица), а индексът на високотехнологичните дружества Насдак се понижи с 13 пункта или 0.18 на сто до 7408 пункта (спад от 2.16 процента за седмицата). Доларът поевтиня с 0.31 процента спрямо \"кошница\" от валути. Еврото поскъпна с 0.36 на сто до 1.1232 долара, съобщи \"Ройтерс\". Американските държавни облигации, смятани за сигурно убежище, поскъпнаха след лошите данни за заетостта в САЩ. Доходността на тези с падеж след 10 години се понижи до 2.632 процента срещу 2.639 процента в четвъртък, а на онези с падеж след 30 години - до 3.012 процента от 3.026 процента ден по-рано, предаде \"Франс прес\". Безпокойствата за икономическия растеж, наред с нарастващото предлагане в САЩ, се отразиха на цените на петрола. Американският лек суров петрол поевтиня с 1.04 процента до 56.07 долара за барел, съобщи \"Ройтерс\".", "date": "2019.03.09", "title": "Тази седмица бе най-лошата за Уолстрийт от началото на годината"}
{"url": "https://www.dnevnik.bg/sport/2019/03/09/3402155_baiern_izleze_nachelo_v_bundesligata_sled_162_dni/", "text": "Мачовете от 25-ия кръг на Бундеслигата донесоха смяна на върха в германското първенство, където \"Байерн\" (Мюнхен) се завърна. Баварците оглавяват таблицата за пръв път от 29 октомври насам и след прекъсване от 162 дни изместиха \"Борусия\" (Дортмунд). \"Байерн\" разгроми \"Волфсбург\" с 6:0 на своя \"Алианц арена\", а по същото време \"Борусия\" стигна до измъчен успех с 3:1 срещу изпадащия \"Щутгарт\" у дома. Двата тима остават с равни точки, както бяха и преди кръга. \"Дортмунд\" водеше с по-добра голова разлика, като имаше две отбелязани попадения повече. След кръга двата тима са с по 57 точки, като разликата на \"Байерн\" е +35, а на жълто-черните +33. От началото на 2019 г. жълто-черните изгубиха преднина от шест точки. Успехът е едва втори в шест шампионатни мача на \"Борусия\". В тях тимът записа три равенства и една загуба с голова разлика 10:9.   За \"Байерн\" победата е пета поредна в Бундеслигата. Във втори пореден мач баварците отбелязаха пет или повече попадения, а головата разлика от 9 февруари насам е 18:4. На \"Алианц арена\" Роберт Левандовски се разписа два пъти и вече има 197 гола в кариерата си в Бундеслигата. Той е най-резултатният чужденец в историята на германския футбол, като изпревари бившия си съотборник и настоящ нападател на \"Вердер\" Клаудио Писаро. Левандовски е начело и при реализаторите през сезона. Другите голове бяха дело на Серж Гнабри, Хамес Родригес, Томас Мюлер и Йошуа Кимих. За \"Дортмунд\" при успеха вкъщи точни бяха Марко Ройс от дузпа, Пако Алкасер и Кристиан Пулишич. За \"Щутгарт\" се разписа Марк Кемпф. До 84-ата минута резултатът беше 1:1, но в края на мача домакините се активизираха и спечелиха.", "date": "2019.03.09", "title": "\"Байерн\" излезе начело в Бундеслигата след 162 дни прекъсване"}
{"url": "https://www.dnevnik.bg/bulgaria/2019/03/09/3402156_sergei_stanishev_poiska_bsp_da_podredi/", "text": "Час по-скоро БСП трябва да приключи процеса на вътрешните номинации и формирането на кандидатската листа за евроизборите. Това заяви в Пловдив евродепутатът и лидер на ПЕС Сергей Станишев. Той и евродепутатите Момчил Неков и Петър Курумбашев участват в среща с актива на левицата от областта, за да направят отчет за мандата си, съобщи БНР. На \"Позитано\" 20 планират да свират пленум на 17 март, на който да определят водача на листата за евродепутати. Ръководството на БСП планира той да не е Станишев, а непартиен кандидат като Елена Йончева. Листата ще бъде готова в началото на април. Според Сергей Станишев ключ към успеха на партията на евроизборите са единството и балансираната листа на кандидатите за евродепутати.Председателят на ПЕС смята, че левицата е действала правилно, напускайки Народното събрание, заради направените по думите му \"на тъмно, в последния момент и в интерес на управляващите промени в изборното законодателство\".", "date": "2019.03.09", "title": "Сергей Станишев поиска БСП да подреди евродепутатската листа по-скоро"}
{"url": "https://www.dnevnik.bg/bulgaria/2019/03/09/3402160_ispaniia_e_poluchila_iskaneto_za_ekstradiciia_na/", "text": "Документите с искането за екстрадиция на семейство Ветко етко и Маринела Арабаджиеви,  които са издирвани за пране на пари и задържани в Испания , са получени от испанските власти. Това съобщи изпълняващият функциите административен ръководител на Специализираната прокуратура Димитър Петров на брифинг днес. Той добави, че се очаква испанските власти да насрочат дело, в което да се разгледа искането. По-рано от прокуратурата обявиха, че след пристигането на Арабаджиеви в България, те ще бъдат задържани и ще им бъде поискана най-тежката мярка за неотклонение. Двамата са обвинени за участие в организирана престъпна група и пране на пари. В момента семейството е в ареста.", "date": "2019.03.09", "title": "Испания е получила искането за екстрадиция на Арабаджиеви"}
{"url": "https://www.dnevnik.bg/photos/2019/03/09/3400999_fotogaleriia_kak_se_pravi_ljuleesht_se_kon/", "text": "Близнаците Марк и Тони Стивънсън правят по поръчка реплики на люлеещ се кон, включително и модели за британската кралица Елизабет, дългогодишен ентусиаст на конни и състезателни надбягвания, разказва фоторепортаж на \"Ройтерс\".", "date": "2019.03.09", "title": "Фотогалерия: Как се прави люлеещ се кон"}
{"url": "https://www.dnevnik.bg/sport/2019/03/09/3402162_cska_prechupi_etur_v_osporvan_mach_i_se_izkachi_na/", "text": "С вдъхновена игра и силно второ полувреме ЦСКА победи \"Етър\" с 3:1 и завърза още повече интригата в Първа лига. Червените се наложиха над великотърновци като гост пред пълните трибуни на стадион \"Ивайло\", взимайки ценни три точки. Успехът доближи ЦСКА само на две точки от лидера \"Лудогорец\", преди шампионите да се изправят срещу \"Левски\" в неделя. Тимът от Разград води с 56 точки, пред червените с 54 и \"Левски\", който има 51. Победата е втора поредна за ЦСКА. Точни за успеха бяха Али Соу на два пъти и Жоржиньо. За \"Етър\" се разписа Даниел Младенов. Всички голове паднаха през второто полувреме, което беше много интересно и пълно с положения пред двете врати. Съставът от Велико Търново се представи силно, като доказа, че играе отлично на свой терен. \"Етър\" загуби едва за втори път в последните осем домакинства, като загубите дойдоха от ЦСКА и \"Лудогорец\". Поражението обаче остави без шансове \"Етър\" да участва в плейофите в топ 6. Великотърновци са седми в класирането с 37 точки, а шестият \"Черно море\" е с 40 и мач по-малко. Първото полувреме се игра при лежерно темпо и от двата тима, като почти не се забелязваше острота в действията на футболистите на терена. Въпреки пълните трибуни, на терена на \"Ивайло\" качествени изпълнения липсваха. Тиаго отправи първият точен удар в срещата, който дойде в 11-ата минута. Вратарят на \"Етър\" Христо Иванов обаче нямаше проблеми да улови. Последваха минути, в които преобладаваше битката в средата на терена. ЦСКА търсеше развитие на атаките си с бързи разигравания, а \"Етър\" владееше топката, но и двата тима нямаха успех в предни позиции. Няколко пъти Али Соу опита да се прибира назад, за увлича със себе си бранители във виолетово, но и това отваряше пространства в защитата на \"Етър\". В края на първата част Жоржиньо и Сърмов стреляха по веднъж, като това бяха по-интересните моменти пред двете врати. За сметка на това второто полувреме започна по-оживено и в 50-ата минута Тиаго удари греда за ЦСКА. Португалецът стреля от пряк свободен удар, но топката срещна напречния стълб и излезе в аут. Постепенно ЦСКА започна да играе много по-добре от домакините, но последният пас не се получаваше. Няколко пъти Жоржиньо се измъкна отдясно, но не успя да отправи точно центриране. В 63-ата минута Али Соу беше изведен отлично от Малинов, но стреля прекалено слабо в ръцете на Христо Иванов. Проблемите отляво в защитата на \"Етър\" продължиха и накрая ЦСКА се възползва. В 65-ата минута червените откриха след колективна грешка на домакините. Точен беше Жоржиньо след асистенция на Али Соу. Преди това Турицов догони топката до крайната линия и центрира, а в наказателното поле трима бранители във виолетово не успяха да изчистят. Соу намери технично Жоржиньо и той се разписа с плътен удар по диагонала. Това беше и първи гол за ЦСКА като гост под ръководството на Любослав Пенев. Само две минути по-късно червените бяха близо и до ново попадение. При удара на Тиаго обаче Христо Иванов се намеси и изби в корнер. В 69-ата минута грешка вече нямаше и Али Соу удвои аванса на гостите. Тиаго копна топката над отбранатана \"Етър\", за да изведе гамбиеца и той без проблем реализира.Домакините имаха претенции за засада в случая, но повторенията показаха, че тя е покрита от Венцислав Василев. За Соу това беше осми гол в Първа лига от началото на сезона и 11-и във всички турнири. Гамбиецът се разписа във втори пореден двубой и за пети път в последните четири срещи. Малко по-късно централният нападател се отчете с голям пропуск, останал сам срещу вратаря. Това беше от ключово значение, след като четвърт час преди края \"Етър\" се върна в срещата. Домакините продължително се задържаха пред наказателното поле на ЦСКА и стигнаха до гол. Венцислав Василев центрира, резервата Милчо Ангелов свали с глава, а голмайсторът на виолетовите Даниел Младенов намали с осмото си попадение от началото на сезона. Устремът на домакините продължи само пет минути, след които ЦСКА вкара трети гол и реши всичко в срещата. Тиаго стреля от около 22 метра, но отново удари греда. Топката все пак се върна около точката за изпълнение на дузпа, откъдето Али Соу без проблем я прати в мрежата – 1:3.", "date": "2019.03.09", "title": "ЦСКА се доближи на две точки от \"Лудогорец\" след успех над \"Етър\""}
{"url": "https://www.dnevnik.bg/istorii_na_denia/2019/03/09/3402170_nai-chetenoto_v_dnevnik_merdvedev_i_bulgarskata/", "text": "1.  Медведев посъветва левът да се приравни към юана, а не към еврото  - 24 847 прочитания. 2.  Създателите на българската криптовалута OneCoin са обвинени в измама за милиарди долари  - 21 568 прочитания. 3.  Румен Радев обслужва чужди интереси, смята Росен Плевнелиев  - 19 130 прочитания. 4.  Да се повозиш на автобус, или как със 115 млн. лв. транспортът във Варна не стана по-модерен  - 18 951 прочитания. 5.  Вокалистът на Prodigy Кийт Флинт се е самоубил  - 17 762 прочитания. 6.  Кой е Георги Попов - новият собственик на \"Левски\"  - 16 489 прочитания. 7.  Забраната пенсионери да са държавни служители се оказа противоконституционна  - 13 797 прочитания. 8.  Амстердам - големият печеливш от Брекзит  - 13 075 прочитания. 9.  България е сред най-нетолерантните страни в Европейския съюз  - 12 640 прочитания. 10.  Спасен, но нещастен: Боксьорът Руди Луберс си спомня с носталгия за живота в България  - 12 357 прочитания.", "date": "2019.03.09", "title": "Най-четеното в \"Дневник\": Медведев и българската криптовалута OneCoin"}
{"url": "https://www.dnevnik.bg/sviat/2019/03/09/3402171_hakeri_ot_severna_koreia_otkradnali_570_mln_dolara_za/", "text": "Хакери от Северна Корея са извършили серия от кибератаки и са успели да откраднат 570 милиона долара, в това число и в криптовалута в периода януари 2017 г. - септември 2018 г., пише БТА, като цитира японския вестник \"Никей\". Изданието се позовава на данни в доклада на комисията към Съвета за сигурност на ООН, която следи как се спазват санкциите, наложени на Северна Корея, предаде ТАСС. Според експерти в последните около 2 години Пхенян е предприел най-малко пет успешни пробива на борси за криптовалута в различни азиатски страни. Освен това Северна Корея може да е използвала и технологията на блокчейна за заобикаляне на санкциите, действащи срещу нея. В същото време севернокорейски компании са задействали активно акаунти в ЮТюб и Инстаграм за продажба на военна техника, която също е забранена със санкциите, се казва в доклада. Месинджърът Уичат е бил още едно средство, позволяващо на Северна Корея да осъществява незаконна търговия в открито море. В частност по месинджъра са се предавали информации за координатите на плавателните съдове, от които след това севернокорейски катери товарели нефт и други стоки, които са обект на санкциите. Спрямо Северна Корея действа най-тежкият санкционен режим, включващ финансови санкции, оръжейно ембарго, забрана за доставка на гориво за ракети, на оборудване и на материали с двойно предназначение, а също и експорт на желязо, морска продукция, въглища, олово и др.", "date": "2019.03.09", "title": "Хакери от Северна Корея откраднали 570 млн. долара за две години, пише японско издание"}
{"url": "https://www.dnevnik.bg/sport/2019/03/09/3402177_sporno_sudiisko_reshenie_i_hettrik_na_sturling/", "text": "Манчестър сити\" записа шеста поредна победа във Висшата лига и постави под напрежение \"Ливърпул\". Шампионът надви на своя \"Етихад\" гостуващия \"Уотфорд\" с 3:1. В герой за \"гражданите\" се превърна Рахийм Стърлинг, който реализира хеттрик. Двубоят беше белязан от луди 13 минути в началото на второто полувреме, в които Стърлинг вкара и трите си попадения. Първото от тях падна след спорно съдийско решение на рефера Пол Тиърни да зачете гола въпреки маркирана засада от помощника му. Почетното попадение за \"Уотфорд\" вкара Жерар Деулоуфеу едва 17 секунди след появата си на терена. Голът на испанеца беше и единствения удар на \"стършелите\" в срещата. \"Гражданите\" събраха 74 точки и поведоха с четири на върха пред \"Ливърпул\", който е с мач по-малко. В неделя червените приемат \"Бърнли\". Преди почивката \"гражданите\" доминираха напълно, но така и не успяха да пробият защитата пред Бен Фостър. Домакините имаха своите ситуации, като най-чистото положение се откри пред Серхио Агуеро. Аржентинецът стреля в долния десен ъгъл на вратата, но Фостър се намеси и изби. \"Уотфорд\" действашя изцяло в защита, като дори централният нападател Андре Грей се прибираше пред наказателното поле на своя отбор. Първата част завърши без голове и със 70% притежание на топката от страна на \"гражданите\". Футболистите на Гуардиола отправиха девет изстрела, от които три точни. След подновяването на играта \"Сити\" се нуждаеше от 39 секунди, за да открие резултата. Това се случи подаване на Илкай Гюндоган, откланяне на топката от Агуеро и точен изстрел на Стърлинг. Страничният съдия маркира засада, след като правилно видя, че топката е докосната от Агуеро преди да стигне до Стърлинг. След кратка консултация все пак главният рефер Пол Тиърни призна гола. Той мотивира решението си с докосване на бранителя Дарил Янмаат, който отклони топката в крака на Стърлинг, както и тълкувание за активната позиция на английския национал в ситуацията. Голът разби плана за игра на гостите, които буквално рухнаха за няколко минути. Футболистите на Грасия вече оставяха повече празни пространства в своето поле, което позволи на \"Сити\" да атакува без притеснения. В 50-ата минута Стърлинг се разписа още веднъж, този път след асистенция на Рияд Марез. Алжирецът беше изведен отдясно и центрира прострелно успоредно на голлинията, където непокритият Стърлинг удвои. За 13 минути английският национал вече беше оформил своя хеттрик, като това се случи в 59-ата минута. Давид Силва намери Стърлинг, той финтира двама бранители и с плътен удар с десния крак се разписа за трети път. Хеттрикът на Стърлинг беше записан за 13 минути и 12 секунди, най-бързият от 2016 г., когато Ромелу Лукаку вкара три гола за 11 минути и 37 секунди. За втори път в кариерата си англичанинът реализира три гола в една среща. С повече от едно в \"Сити\" в ерата на Висшата лига са единствено Серхио Агуеро (11) и Карлос Тевес (4). Изправени до стената \"стършелите\" потърсиха промяна, като в 65-ата минута мениджърът Грасия пусна на терена Трой Дийни и Жерар Деулоуфеу. Именно двамата комбинираха секунди по-късно, за да може испанецът да се разпише. Деулоуфеу намали едва 17 секунди след появата си на терена. Дийни отклони с глава дълго подаване от вратаря Фостър, а непокритият испанец промуши топката под плонжа на Едерсон. Това беше и първият удар на \"Уотфорд\" в срещата. До края на срещата футболистите на Гуардиола буквално се надпреварваха в това кой да пропусне по-добро положение. Резервата Лерой Сане пропусна да се разпише. Това направиха още Бернардо Силва и Агуеро, който имаше голямо желание да вкара.", "date": "2019.03.09", "title": "Спорно съдийско решение и хеттрик на Стърлинг белязаха поредната победа на \"Сити\""}
{"url": "https://www.dnevnik.bg/sport/2019/03/09/3402185_mesi_izprevari_iniesta_po_machove_za_barselona_pri/", "text": "Лионел Меси се изкачи на второ място по участия за \"Барселона\" в Ла Лига, като изпревари бившия си съотборник Андрес Иниеста. Това се случи при успеха на каталунците с 3:1 над \"Райо валекано\" в мач от 27-ия кръг на Примера. Аржентинецът записа своя двубой №443, като пред него остава единствено Шави Ернандес с 505 срещи. Меси успя и да се разпише в срещата, като отбеляза второто попадение. \"Барселона\" трябваше да обръща съперника си от зоната на изпадащите, който изненадващо поведе на \"Камп ноу\". Аржентинецът вече има 26 гола от началото на сезона и е водещ реализатор в големите първенства на Европа от началото на сезона. Той е лидер и по асистенции, след като има 12 на сметката си. След 24 минути Раул Де Томас откри след отлична контраатака на \"Райо\". Все пак \"Барселона\" изравни с гол на Пике до почивката. Централният бранител вкара с глава след центриране на Меси от пряк свободен удар. През втората част \"Барселона\" бързо успя да поведе с гол на Меси от дузпа. Той беше точен в 50-ата минута, след като тя беше спечелена от Нелсон Семедо. Португалецът обаче падна много лесно при съприкосновение със съперник. От бялата точка Меси вкара своя гол №409 в Ла Лига. Аржентинецът се е разписал точно 200 пъти в мачове на тима си, които се играят в събота. До края на срещата остана време и за трети гол, дело на Луис Суарес. Той завърши хубава контраатака, белязана от няколко подавания с едно докосване, а асистенцията записа Иван Ракитич. След 27 кръга \"Барселона\" води със седем точки пред \"Атлетико\" (Мадрид), който по-рано надигра \"Леганес\" с 1:0. Трети е \"Реал\", който изостава с 15 точки от каталунците, но има и мач по-малко.", "date": "2019.03.09", "title": "Меси изпревари Иниеста по мачове за \"Барселона\" при успех над \"Райо Валекано\""}
{"url": "https://www.dnevnik.bg/evropa/2019/03/09/3402182_naslednichkata_na_merkel_se_obiavi_protiv_ideiata_na/", "text": "Лидерът на германския Християндемократичен съюз (ХДС) се обяви против няколко от основните идеи, предложени от френския президент Еманюел Макрон за реформиране на Европа. Анегрет Крамп-Каренбауер, която през декември наследи начело на партията канцлера Ангела Меркел, отговори със статия във в.\"Велт ам Зонтаг\" и в нея изразява и съгласие с някои от предложенията на Париж. Основната линия, която Крамп-Каренбауер продължава, е че Берлин е против прекалена централизация на ЕС и има малко по-разлчна визия за икономическото засилване на съюза. Според нея наистина има нужда от реформиране на миграционната политика, но тя отхвърля идеи като въвеждането на европейска минимална работна заплата, адаптирана към нуждите на всяка страна, както и опитите колективно да се носи отговорност за дълговете на конкретна страна член, разказва \"Ройтерс\". \"Нашата Европа трябва да стане по-силна. Но европейски централизъм, колективизация на дълговете, европеизация на социалните системи и минимална заплата биха били погрешен път\", заявява тя в статията. Според Крамп-Каренбауер, която е протеже на Меркел и се смята, че има водеща позиция за наследяването ѝ като канцлер, би трябвало вътрешният банков пазар на ЕС да осигури на европейския бизнес средства. Освен това финансирането на нови технологии би трябвало да става чрез общ за всички в ЕС бюджет за иновации. За подсилване на икономиката трябва също да се затворят вратичките в данъчните законодателства на съюза и да се въведе цифров данък на базата на модела, предложен от Организацията за икономическо сътрудничество и развитие (ОИСР). Акцентът при миграционната политика трябва да е върху справяне с причините за имиграция на мястото, от което хората тръгват да бягат. Нужно е да се защитават добре външните граници на ЕС, но и да има система за приемане на получилите убежище, която да ги разпределя справедливо между страните. В допълнение Крамп-Каренбауер настоява в бъдещете ЕС да получи място на постоянен член на Съвета за сигурност на ООН. С тази привилегия разполагат единствено САЩ, Русия, Китай, Франция и Великобритания. Това означава, че след Брекзит единствената страна от ЕС, която ще е с право на вето върху решенията на съвета, остава Франция. Статията на лидера на ХДС запълва мълчанието на Берлин, оставено от Меркел след публикуването на статията на Макрон. Нейният говорител каза единствено, че Германия подкрепя дискусиите за бъдещето на Европа. Крамп-Каренбауер реагира на натиска от партията пгермански олитически лидер да заеме позиция по предложенията на френския президент.", "date": "2019.03.09", "title": "Наследничката на Меркел се обяви против идеята на Макрон за минимална заплата в ЕС"}
