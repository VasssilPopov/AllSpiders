{"url": "https://www.dnevnik.bg/gradska_sreda/2019/11/28/3998485_demokratichna_bulgariia_fandukova_vdiga_danucite_ot/", "text": "Пореден пример на управленската немощ на Фандъкова е вдигането на местни данъци, заяви Методи Лалов, председател на групата на \"Демократична България\" в общинския съвет. \"В края на годината пришпорено се предлага вдигане на данъците без анализ от стария нов кмет\", посочи той. Спред него е абсурдно да се информират общинските съветници само три дни преди да се гласува вдигане на данъци на имотите и на колите на софиянци. Като напълно необосновано определи качването на данъка върху сделките с имоти Владислав Панев, съпредседател на \"Демократична България\". Още в предизборната кампания обединението е заявявало, че този данък даже трябва да бъде намален. \"Сега е период, в който заради негативните лихви на Европейската централна банка такива сделки стават все по-недостъпни. Един имот в София струва средно 200 000 лева и повишаването на данъка с половин пункт означава още 1000 лева отгоре оскъпяване. Тези пари ще ги плащат младите семейства, които сега излизат на пазара на имоти. А после общината няма да им осигури детска градина за детето\", обясни той. Управлението на София по никакъв начин не е доказало, че може да управлява добре парите на столичани. Вижте загубите на Топлофикация, скъпите и некачествени ремонти! Вълка и Ковачки се връщат в сметосъбирането. На тези ли хора е разумно да даваме още пари от джоба си? Защото ще ги изхарчат по добре от самите нас ли? Силно се съмнявам\", каза Панев. Увеличаването до 3% на данъка върху сделките с имоти и коли е максималното, позволено от закона, отбеляза Бойко Димитров, експерт на \"Демократична България\". Той е проучил, че събираемостта на приходната част на бюджета на общината е с тревожна тенденция към неизпълнение. \"През октомври 2018 г. събираемостта вече е била 87%, а сега е 80%. В абсолютна стойност в момента се събира по-малко, отколкото през миналата година\", подчерта той. Трайчо Трайков, кмет на район \"Средец\", коментира, че повишаването на данъка за колите е мярка в правилната посока, но предложи категоризацията на замърсяващите коли да се актуализира и да не се разчита само на екологичния стандарт. \"Степента, с която замърсява дадена кола, може да се установи на годишния технически преглед и на тази база да се определя нейният екологичен компонент\", предложи Трайков. Ако управлението на общината иска да продължи с принципа \"замърсителят плаща\", трябваше да го предвиди и в план сметката за отпадъците. Там отново плащанията са на база данъчна оценка на имот, а не на реално изхвърлен боклук. Няма и помисъл за реформа, която да стимулира по-отговорно отношение от гражданите. ", "date": "2019.11.28", "title": "\"Демократична България\": Фандъкова вдига данъците от управленска немощ"}
{"url": "https://www.dnevnik.bg/bulgaria/2019/11/28/3998515_psihiaturka_e_razsledvana_za_iztochvane_na_polovin/", "text": "Психиатърка от Пловдив е била задържана при операция икономическа полиция, ДАНС и прокуратурата срещу канал за източване на НЗОК чрез изписването на лекарства на фиктивни пациенти. Лекарката изписвала медикаменти за параноидна шизофрения на напълно здрави хора. В схемата са били включени общо 52 пациенти - някои от тях изобщо не живеят в България, а други страдат от други заболявания, но не и от параноидна шизофрения. По делото са разпитани над 80 души, съобщиха на брифинг разследващите. Районният прокурор на Пловдив Чавдар Грошев обясни, че са изписвани три вида скъпоструващи лекарства, и каза, че една ампула е на цена между 700 и 900 лева. Медикаментите били получавани от няколко аптеки чрез подставени лица, след което се продавали на черния пазар. Според икономическа полиция, ДАНС и прокуратурата става въпрос за канал за източване на пари от НЗОК. Чрез лични лекари от Пловдив, Първомай, Кричим, Карлово и други общини психиатърката е поставяла фалшива диагноза параноидна шизофрения. Измамата се е извършвала чрез фалшиви документи. Събрани са веществени доказателства – ампули, печати на НЗОК и заготовки за тях, както и компютърни конфигурации. \"Претърсени са пет адреса в Пловдив, Първомай, село Фотиново, село Кърнаре и други\", съобщи директорът на областната дирекция на полицията в Пловдив старши комисар Йордан Рогачев. Иззети са били около 350 протокола и рецептурни книжки на пациенти. \"Според събраните доказателства има данни за повдигането на още едно обвинение на лекарката психиатър от Пловдив – за държане на силиконови заготовки на печата на НЗОК, което също е подсъдимо\", каза наблюдаващият прокурор. Престъпната схема е действала от 1 януари 2017 година до август 2018 година. Психиатърката се е сдобивала с направления от лични лекари. По делото има данни те да са били издавани от 5-6 лекари не само в Пловдив, а и извън общината, като тепърва ще се доказва дали те са знаели за измамата. Част от иззетата документация представляват и разрешения от Здравната каса, като тепърва ще се проверява дали те са били фалшифицирани и дали има съпричастни лица от РЗОК и НЗОК към схемата. Също така ще се търси и съпричастност на посредниците, които са получавали лекарството от аптеките. Психиатърката, която има лекарска практика в Пловдив, е вземала направления от личните лекари на пациенти, след което е изготвяла документите с невярно съдържание за това, че пациентът е болен от параноидна шизофрения. Тези документи са били придвижвани към НЗОК, откъдето са били разрешавани да се закупят скъпо струващите лекарства за лечение. Чрез посредници тя е вземала от аптеката ампулите, всяка от които е струвала от 700 до 900 лева, и ги е пласирала на черния пазар, след което е прибирала парите. Засега разследващите не съобщават на лекарката, а само, че има частна практика и не е част от екипа на психодиспансера в Пловдив. Утре прокуратурата ще й повдигне обвинение и тя ще бъде задържана за 72 часа, а след това ще й бъде поискана и постоянна мярка за неотклонение \"задържане под стража\". Ако бъде призната за виновна, законът предвижда наказание от 1 до 8 години затвор и конфискуване на имуществото. Разследването по случая продължава и от държавното обвинение съобщиха, че може да има още арести.", "date": "2019.11.28", "title": "Психиатърка е разследвана за източване на половин милион лева от здравната каса"}
{"url": "https://www.dnevnik.bg/video/deniat_s_veselin_dremdjiev/2019/11/28/3998509_kmetut_na_lozenecne_moje_belejki_na_arhzdravkov_da_se/", "text": "Този строеж (на небостъргача \"Златен век\") ще е унищожителен за квартала. Вчера бях там и сега има задръствания от коли, когато сградата още не е построена, а какво ще стане, ако тя се насели с хора. Това попита кметът на \"Лозенец\" Константин Павлов-Комитата от \"Демократична България\" в предаването \"Денят с Веселин Дремджиев\" по ТV+ и TV1. Той е изпратил две писма за премахване на строежа - едното до Дирекция за национален строителен контрол (ДНСК), а другото - до столичния кмет Йорданка Фандъкова и главния архитект Здравко Здравков. Аргументът му е изтеклото през ноември 2017 г. разрешение за строеж на сградата. Павлов е получил отговор от ДНСК, в което \"те се крият зад съдебно решение, което третира дефекти по строителството\", докато той възразявал срещу самата сградата. \"Не може бележките на главния архитект Здравков да се тълкуват като разрешение за удължаване на срока на строежа \"Златен век\", отбеляза още Павлов.", "date": "2019.11.28", "title": "Кметът на \"Лозенец\": Бележки на Здравков се тълкуват като разрешение за строеж на \"Златен век\""}
{"url": "https://www.dnevnik.bg/v_pamet/2019/11/28/3998514_pochina_rukovoditeliat_na_bulgarskata_ekspediciia/", "text": "На 86 години е починал алпинистът Аврам Аврамов, съобщава Българската федерация по катерене и алпинизъм. Аврамов е ръководител на българската експедиция \"Еверест-84\". Като част от нея петима българи изкачиха най-високия връх (8848 м). Пръв на Еверест се качва Христо Проданов на 20 април 1984 г., но той загива при слизането. След него се изкачват Методи Савов и Иван Вълчев (8 май), Кирил Досков и Николай Петков (9 май). През 1953 г. поради измръзване Аврамов губи пръстите и на двата си крака. Въпреки това продължава да се занимава с алпинизъм. През 1967 г. заедно с още петима алпинисти стават първите българи, изкачили седемхилядник - връх Ленин (7134 м, сега носи името Абу Али ибн Сина). През 1983 г. отново изкачва върха. Аврамов стъпва и на връх Комунизъм (7495 м, сега Исмаил Самани) (през 1982 г.).", "date": "2019.11.28", "title": "Почина ръководителят на българската експедиция \"Еверест-84\""}
{"url": "https://www.dnevnik.bg/bulgaria/2019/11/28/3998553_karachakanov_se_nadiava_dogodina_da_trugne/", "text": "Министърът на отбраната Красимир Каракачанов се надява догодина да тръгне доброволната казарма, предаде БНР. Във Велико Търново пред журналисти той обяви, че за издръжка на бъдещите войниците и за ремонти на базите, в които ще служат, в бюджета на Министерството на отбраната са планирани 4 млн. лева. \"Ние сме го замислили в три модула – три, шест и девет месеца доброволно, и с опция, ако след това имаш желание, на практика тази подготовка, която си получил, ти е основата, на която ти веднага можеш да постъпиш в армията, ако желаеш\", допълни военният министър. Той изрази надежда, че в началото на следващата година ще бъдат приети промените в Закона за отбраната и въоръжените сили, които позволяват въвеждането на доброволната казарма. Каракачанов обаче не скри, че дори и този ход няма да доведе до запълване на свободните места в армията. За него решението е възстановяването на задължителната военна служба. Каракачанов каза още, че има трудности в преговорите с министерството на образованието за връщането на задължително военно обучение в средните училища. \"Следващата година очаквам да приключим с договорите за корабите и за бронираната машина\", каза още военният министър, цитиран от агенция \"Фокус\". Покупката на 150 машини за пехотата ще струва 2.2 млрд. лева, а за двата нови многоцелеви кораби са предвидените 840 млн. лв., като сумите са без ДДС. Парите ще присъстват в бюджета на Министерството на отбраната за следващата година. \"Ние сме достатъчно толерантни към участниците в тези два конкурса - по искане на някои от фирмите удължавахме на няколко пъти сроковете, тъй като това е сложна материя. Целта ни е да има повече участници и конкуренцията да бъде по-голяма, за да можем да изберем най-доброто. Ако нещата вървят добре, мисля, че до средата на другата година трябва да сме приключили с тези два проекта, тоест да сме сключили договорите\", уточни министър Каракачанов.", "date": "2019.11.28", "title": "Карачаканов се надява догодина да тръгне доброволната казарма"}
{"url": "https://www.dnevnik.bg/sport/2019/11/28/3998551_kongresut_na_bfs_shte_e_na_7_juni/", "text": "Конгресът на Българския футболен съюз (БФС), на който трябва да бъде избрано следващото ръководство, ще се проведе на 7 юни. Това е пет дни преди началото на Евро 2020, за което България все още има възможност да се класира. Решението е взето на заседание на изпълнителния комитет на БФС в отсъствието на Кирил Домусчиев и Спас Русев. Домусчиев не беше и на предишното заседание, когато колективно бяха подадени оставки. \"Това е първата удобна дата, която не се засича със спортния календар\", заявиха от БФС.", "date": "2019.11.28", "title": "Конгресът на БФС ще е пет дни преди началото на Евро 2020"}
{"url": "https://www.dnevnik.bg/evropa/zemedelie/2019/11/28/3998559_ot_sledvashtata_godina_zemedelcite_shte_kandidatstvat/", "text": "Земеделските производители ще кандидатстват електронно по основните схеми и мерки за подпомагане по линия на директните плащания от 2020 г. Това е съобщил директорът на фонд \"Земеделие\" Васил Грудев по време на семинар на асоциацията на зърнопроизводителите, става ясно от прессъобщение на институцията. В момента фондът работил в посока дигитализация на процесите, които администрира, е обявил Грудев. От думите му е станало ясно, че се разширява и системата за електронни услуги, създадена от фонд \"Земеделие\". В момента в разработената индивидуална за всеки кандидат среда могат да се визуализират електронни документи, уведомления и географски данни. В публичната част на системата са налични регистри и справки, нормативни документи, калкулатори, както и специализирана географска карта, съобщават от институцията. \"Предвиждаме и обучение за работа в системата за електронни услуги за всички заинтересовани страни с цел запознаване с процесите по очертаване на парцелите и зареждане на данните\", е казал директорът на фонда по време на срещата. От миналата година онлайн се подават документите за кандидатстване по инвестиционните мерки от Програмата за развитие на селските райони. Това се случва през системата ИСУН, по която работят и останалите европейски програми. Кампанията за кандидатстване за директни плащания ще започне през март следващата година. Годишно по различни схеми чрез нея се изплащат около 1.5 млрд. лв. субсидии, а кандидатите се движат между 95 и 100 хил.", "date": "2019.11.28", "title": "Oт следващата година земеделците ще кандидатстват онлайн за субсидии"}
{"url": "https://www.dnevnik.bg/biznes/2019/11/28/3998549_gazovata_vruzka_s_gurciia_shte_e_gotova_do_kraia_na/", "text": "Междусистемната газова връзка Гърция – България ще бъде готова до края на 2020 г. Това каза министърът на енергетиката Теменужка Петкова на днешното заседание на Комисията по енергетика в парламента, цитирана от Агенция \"Фокус\". Газовата връзка е една от трите, които бе определено да се изграждат по спешност след кризата с доставка на газ от Русия през Украйна през зимата на 2009 г. Досега готова е само тази с Румъния, като не работи реверсивно, каквато беше идеята, за да може България да има алтернативи за доставка на газ. Тя обясни, че строителството на интерконектора, което наскоро  бе проверено от премиера Бойко Борисов , България трябва да завърши заедно със завършването на Трансадриатическия газопровод. По този начин ще може да се изпълни договорът между \"Булгаргаз\" и азербайджанската компания СОКАР за доставка на 1 млрд. куб. метра газ от находището \"Шах Дениз 2\", обясни тя. \"Ние трябва да сме готови, така че до края на 2020 г. да можем да поемем този 1 млрд. куб. метра газ, който ще дойде от Каспийския регион, за да може проектът да заработи\", каза Теменужка Петкова. Депутатите от Комисията по енергетиката днес одобриха законопроект за ратифициране на гаранционно споразумение между България и Европейската инвестиционна банка, която кредитира проекта със 110 млн. евро.", "date": "2019.11.28", "title": "Газовата връзка с Гърция ще е готова до края на 2020 г., обяви Теменужка Петкова"}
{"url": "https://www.dnevnik.bg/evropa/2019/11/28/3998581_ot_bulgariia_samo_evrodeputatite_ot_dps_podkrepiha/", "text": "Двама евродепутати от ДПС и \"Обнови Европа\" са единствените, подкрепили резолюция за присъединяването на ЕС към документа за борба с насилието, основано на пола, известен като Истанбулската конвенция. Резултатите от вота на Предложение за резолюция В9-0225/2019 показват, че сред въздържалите се евродепутати има и такива, които подкрепяха конвенцията. Те трябваше да дадат мнението си за това дали трябва да бъдат осъдени кампаниите срещу Истанбулската конвенция в някои държави и новата Европейска комисия да превърне борбата срещу насилието, основано на пола, в по-важен приоритет. Повече за резолюцията  четете тук . Илхан Кючюк и Атидже Алиева-Вели са двамата от ДПС, гласували \"за\" необвързващия документ, подкрепен с мнозинство от 500 депутати (според стр. 184 от документа). Третият, Искра Михайлова, не участва в гласуванията (както и във вчерашните за новата Европейска комисия). Сред 91 евродепутати \"против\" са осем български. Те са двамата от ВРМО и групата на Европейските консерватори и реформисти Андрей Слабаков и Ангел Джамбазки. Така са гласували и трима от Европейската народна партия - Асим Адемов, Александър Йорданов и Андрей Новаков. Има и трима социалисти (единствените, гласували по този начин от Прогресивния алианс на социалистите и демократите) - Иво Христов, Цветелина Пенкова и Петър Витанов. Въздържалите се са 50, сред които са и българите Андрей Ковачев, Радан Кънев и Емил Радев (ЕНП), заедно със Сергей Станишев (който бе поддръжник на конвенцията) и Елена Йончева от \"Социалисти и демократи\". Конвенцията, подписана от България още преди години, предизвика ожесточени спорове в началото на миналата след  кампания, която представяше  основната ѝ цел като вратичка за узаконяване на еднополовите бракове и я определяше като посегателство срещу семейните ценности,  независимо от всички аргументи , оборващи това твърдение.", "date": "2019.11.28", "title": "От България само евродепутатите от ДПС подкрепиха резолюция за Истанбулската конвенция"}
{"url": "https://www.dnevnik.bg/sport/2019/11/28/3998561_iordan_lechkov_veche_ne_e_viceprezident_na_bfs/", "text": "Дългогодишният вицепрезидент на Българския футболен съюз (БФС) Йордан Лечков е освободен от поста си. Това беше съобщено след  заседанието на изпълнителния комитет . Мястото на Лечков като първи вицепрезидент и отговорник за националния отбор поема Емил Костадинов. Бившият кмет на Сливен остава член на изпълнителния комитет поне до конгреса на 7 юни. Лечков е вицепрезидент на БФС от 2005 г. Той обаче твърди, че заседанието на изпълнителния комитет е било нелегитимно. \"Много се нагнети напрежението подписал-неподписал. Излезе, че все едно ние лъжем. Затова беше решено единодушно да бъде освободен от тази позиция\", каза Венцислав Стефанов. След  оставката на Борислав Михайлов  през октомври и последвалото назначаване на Михаил Касабов за временно изпълняващ длъжността Лечков оспори и подаде иск в съда. Той дори обяви, че не е подавал оставка. Атанас Фурнаджиев, който също е вицепрезидент, обяви, че Лечков не е искал да има конгрес. \"Желанието му беше да се изкара мандатът до неговия край и конгрес да няма\", каза Фурнаджиев и коментира гласуването на Изпълкома. \"Имаше един въздържал се от гласувалите. Не присъстваха само двама души - Спас Русев и Кирил Домусчиев, които предоставиха пълномощни.\" \"Всичко, което се прави, се прави по неправилен начин. Този конгрес няма как да бъде свикан от този временно изпълняващ президент или този изпълком. Аз съм подал жалба в съда за решенията на предишното заседание. На 14 октомври се случи нещо на мача, никой не говори за това, на 18 октомври пак се случиха някои неща, има проверка на държавата, доколкото разбирам до утре има краен срок. Ще се произнесат органите. Има си ред и през цялото овреме ви казвам, запазих мълчание, сега вече мога спокойно да говоря. Подал съм си по надлежния ред в съда моите опасения, сега това, което взехме като решения днес - пак е нелегитимно. Всяко едно решение\", каза Лечков след заседанието на изпълнителния комитет. Той изрази желание следващият конгрес да бъде редовен, а не извънреден. \"Сега трябва да похарчим 500 хиляди лева за конгреса\". \"Има два начина да бъде свикан Конгрес, на първо място от клубовете, вчера имахме среща с областните, те казаха, че няма да приемат оставката на Борислав Михайлов. Без да търся конспирации, предния път обезглавихме Михайлов, сега Лечков, следващият път ще е Костадинов\", добави той.", "date": "2019.11.28", "title": "Йордан Лечков беше сменен като вицепрезидент на БФС, но ще оспорва"}
{"url": "https://www.dnevnik.bg/bulgaria/2019/11/28/3998495_simeon_sakskoburggotski_obedinena_evropa_niama/", "text": "Европа и Европейският съюз са нашето бъдеще, винаги съм се борил за това бъдеще. Това бе акцентът в словото на бившия премиер и цар Симеон Сакскобургготски, цитиран от БТА, на кръгла маса във Врана. Форумът е организиран от Европейския либерален форум с подкрепата на Либералния институт за политически анализи и фондацията \"Фридрих Науман\". Темата на днешната конференция - \"Европа без стени - какво ни обединява днес\", прозвуча символно заради съвпадението със 100-годишнината от Ньойския диктат, който сложи край на надеждите на българите за национално обединение с военни средства. Новото оръжие е диалогът, подчерта Симеон Сакскобургготски. И допълни: \"За мен няма алтернатива освен обединена Европа, тя е единственият начин за България да може да защити интересите си\". Според него либералната ценностна система покрива най-широко различни идеи. Той отбеляза, че напоследък радикални нагласи под претекст, че съществуващите системи на са актуални и не функционират добре, са готови да разрушат всичко и да градят наново. За мен това е утопия, посочи той и допълни, че либералното мислене и диалогът, с който може да се гарантира мирът, не бива да се подценяват. Председателят на Атлантическия клуб  изтъкна значението на образованието за възпиране на популизма, който е общото име на бедите. Създаването на плашила, издигането на стени, за да се появи някой, който да каже \"аз ще ви спася от това\", е средството за изграждане на диктаторите, напомни бившият външен министър в кабинета \"Сакскобургготски\". дългогодишен посланик на Чехия в България и дисидент, каза, че борбата с режимите тогава може да се погледне и като борба за правата на човека. А човешките права са изключително важни, затова и падането на Берлинската стена е победа на човешките права срещу репресията и срещу политическите диктатури, посочи той. Не трябва да водим стари войни, а да гледаме напред, апелира Поспихал. , президент на словенския \"Новум институт\", каза в словото си, че всички стени рано или късно падат, това е заложено в човешкия стремеж за солидарност и че и днес е много важно да не се затваряме в затворени общности, а да поддържаме отворено нашето съзнание.  регионален директор на Източна и Югоизточна Европа на фондацията \"Фридрих Науман\", коментира, че ЕС е проект на мира, и допълни, че когато разглеждаме ползите от ЕС, обръщаме внимание най-вече на икономиката. Но трябва да помним, че Берлинската стена не падна от само себе си, а беше разрушена от порива на хората да бъдат свободни, отбеляза Адам. Бившият вицепремиер постави темата за ценностите. Нашите поколения на прехода трябва да поемат отговорността за липсата на разговор за ценностите, посочи тя. Според нея е проблем, че успешните неща в България остават анонимни и медиите не отразяват достатъчно положителните примери. По традиция във Врана Симеон Сакскобургготски периодично домакинства на конференции и дискусии на европейска тема, предишната кръгла маса се състоя през юни 2017 под наслов \"Европа отново на път\".", "date": "2019.11.28", "title": "Симеон Сакскобургготски: Обединена Европа няма алтернатива, диалогът е новото оръжие"}
{"url": "https://www.dnevnik.bg/sviat/2019/11/28/3998504_siankata_na_oligarha_kolomoiski_produljava_na_vitae/", "text": "Колкото и да отрича украинският президент, сянката на демоничния олигарх Игор Коломойски витае над управлението му и половин година след встъпването в длъжност опетнява неговата репутация и затруднява отношенията му със Запада. Всички говорят за този къдрокос, присмехулно усмихнат и остроезичен 56-годишен милиардер с войнствен темперамент. Западните дипломати, Международният валутен фонд и бизнес средите се питат реално или въображаемо е приписваното му влияние върху младия държавен глава Володимир Зеленски. Игор Коломойски внушава страх, тъй като името му се свързва с цял куп скандали. И вече от седмици прави все нови противоречиви изявления. Веднъж се обявява за дефолт по външния дълг, друг път - за сближаване с Русия в разрез с досегашната прозападна стратегия на Украйна, при все че според Киев страната воюва с Москва. Това обърква съюзническите държави. \"Безспорно той е основният проблем за отношенията на Зеленски със Запада\", смята украинският политолог Володимир Фесенко. Съветничката в Белия дом Фиона Хил също заяви миналия месец пред американски депутати, че е \"крайно разтревожена от отношенията между Зеленски и този господин Игор Коломойски\". В отговор на въпрос по тази тема през седмицата Володимир Зеленски сухо отсече, че \"господин Коломойски не е президент на Украйна\" и Киев не се отклонява от пътя \"към европейска интеграция\". Марионетка? Подозренията все пак са налице, доколкото президентът, заемащ поста от май т.г., винаги е могъл да разчита на олигарха. Неговата телевизия \"1 + 1\", една от най-големите в страната, отразяваше кампанията на актьора в добра светлина. Тя излъчваше и хумористичните му шоута, а после - сериала \"Слуга на народа\", в който той игра ролята на обикновен учител, станал президент, критикувайки вездесъщата корупция. \"Коломойски е бизнес партньорът на Зеленски, а по всичко личи, че е и негов наставник\", писа наскоро във \"Фейсбук\" Володимир Ариев, депутат от прозападната опозиция. Оттогава критиците на 41-годишния президент го наричат \"марионетка на Коломойски\", припомняйки, че олигархът се завърна след години в изгнание точно преди встъпването в длъжност на държавния глава. Назначаването на един от бившите му адвокати за шеф на президентската администрация също хвърли мнозина в недоумение. \"Страхът иде от възможността Коломойски да е мажоритарният акционер на Зеленски\", резюмира Серхий Фурса от инвестиционната група \"Драгън кепитъл\", и неговите икономически интереси накрая да надделеят над \"тези на страната\". Тази предполагаема близост смущава още повече, доколкото Володимир Зеленски спечели популярност с обещания \"да пречупи системата\" на корупция и игри на влияние между света на бизнеса и политическия свят, разяждащи обществения живот, откакто страната е независима от Съветския съюз, разпаднал се през 1991 г. \"Слуга на народа или слуга на олигарси?\" е заглавието на материал, публикуван през октомври от американския аналитичен център \"Атлантически съвет\". Според други наблюдатели Игор Коломойски всъщност далеч не е толкова влиятелен, колкото изглежда. Война няма да има По думите на Фесенко с действията си олигархът показва преди всичко \"неспособността да се примири с факта, че Зеленски вече не е негов подчинен\". \"Историята с Коломойски се надценява\", уверява и високопоставен украински източник. \"Но медийният шум около него е много полезен, защото ограничава възможността за сътрудничество\" на властта с олигарха, добавя той. \"Ужасно дете\" на бизнеса, заграбвал някога предприятия с помощта на въоръжени бойци и финансирал подразделения, участвали във войната с пропуските сепаратисти в Източна Украйна, Игор Коломойски е фактор с осезаема тежест в икономиката на страната предвид интересите му в металургията, електроснабдяването и горивния сектор. Той обаче изгуби основния си актив - най-голямата банка в страната Приватбанк, национализирана набързо през 2016 г. след предполагаема злоупотреба за 5.5 млрд. долара според оценка на централната банка. Властите уверяват, че учреждението никога няма да бъде върнато на олигарха въпреки неговите усилия за анулиране на национализацията. Западните съюзници на страната обаче очакват сигнал, че Украйна наистина започва борба с корупцията. Например разследване срещу бившите собственици на Приватбанк. Президентът \"няма да отстъпи нищо\" на олигарха, твърди източник, близък до канцеларията на държавния лидер. Според него обаче няма как да избухне \"открита война\", защото Володимир Зеленски се чувства донякъде длъжник на Коломойски. /БТА", "date": "2019.11.28", "title": "Сянката на олигарха Коломойски продължава на витае над Зеленски"}
{"url": "https://www.dnevnik.bg/analizi/2019/11/28/3998601_borisov_v_sasht_da_poglednem_mejdu_redovete/", "text": "                         Визитата на премиера Борисов в Белия дом с право се определя като успешна. Защото препотвърди ангажиментите на най-могъщата държава в света към България като стратегически партньор в НАТО. И понеже президентът Доналд Тръмп често е изпращал амбивалентни сигнали към европейските си колеги, беше изключително важно, че по време на срещата с Борисов в посланията му нямаше никакви колебания: Америка има траен стратегически интерес към Европа и България, а в бъдеще отношенията само ще се задълбочават. Това като цяло е достатъчно, за да оценим положително визитата на иначе живописната българска делегация. Много се изприказва за стила, с който сме били впечатлили Тръмп. И особено за езика на тялото, ръкостисканията и попипванията, с които сме създали топла неформална връзка. По този въпрос може само да се каже, че друг път е добре да сме по-обрани в себеизразяването. Разбира се, Борисов и ГЕРБ интерпретираха успешната визита като одобрение на САЩ за тяхната цялостна политика – включително по въпроси като АЕЦ \"Белене\", руско-турския поток и избора на новия главен прокурор Иван Гешев (тоест, \"борбата\" срещу корупцията). Краткият коментар на тези твърдения звучи така: дипломатично казано, те са силно преувеличени. Защото всъщност са напълно неверни. Подобно одобрение не фигурира в документите от срещата, нито пък в думите на Тръмп в медиите. Какво са си говорили насаме двамата лидери - това не знаем. Но целта на едно одобрение на цялостната политика, ако изобщо го има, не е да остава тайно, нали така? \"Белене\" и тръбите Премиерът Борисов още във Вашингтон се похвали, че е убедил Тръмп в нуждата и икономическата целесъобразност на проекта за АЕЦ \"Белене\". Ако беше вярно, това щеше да е голямо постижение, тъй като поне досега Борисов не е успял да убеди в същото нито собственото си общество, нито някой стратегически инвеститор, който да сподели с България риска от строежа на централата. Нещо повече: Борисов не е успял да убеди даже себе си и собственото си правителство в икономическия смисъл от \"Белене\", защото официалната му позиция по този въпрос гласи, че централата ще се строи, само ако друг поеме голямата част от финансовия риск. Въпреки че мнозина \"имат интерес\" да участват в проекта, досега никой не е заявил намерение да поеме риска. Тоест, да се окаже собственик/оператор на скъпи мощности, които нямат достатъчен пазар, за да се изплатят. Китай, Русия, а дори и САЩ със сигурност имат интерес да продадат техника за централата, но не и да участват като инвеститор. По отношение на САЩ визитата на Борисов във Вашингтон само потвърди това положение. А дали все пак Тръмп не даде зелена светлина за проекта, вдигайки американското вето от него? Това също не е вярно, защото такова вето просто не е имало. Все пак ние вече сме си закупили (под формата на два руски реактора) копчето и единия ръкав от втория си ядрен балтон. Явно суверенитетът ни не е под въпрос - напълно свободни сме да взимаме необмислени решения. Като това да ходим с два балтона един върху друг. Що се отнася до руско-турския поток през България, нещата и тук опират не само до геополитика, но и до българския интерес. Вашингтон изглежда не е против проекта, стига да е съчетан с възможности за диверсификация на източниците на газ и по-специално за закупуване на втечнен газ от Америка. Това беше позицията на САЩ и преди визитата - по време на посещението на българската делегация тя бе просто потвърдена. Тъй като проектът отговаря на европейските условия, срещу него няма възражения както относно \"Южен поток\". Какво обаче печели България от този проект? Таксите от транзит, които ще получим през следващите десет години, инвестираме в тръби, паралелни на тези, които имаме. Старите тръби вероятно в един момент ще останат празни (или пък новите ще са празни?), тъй като количествата, които ще преминават през България, ще са горе-долу колкото сегашните. В най-добрия случай след тази операция ще сме на нулата. Или около нулата. Русия обаче получава от нашата инвестиция две трасета, с които ще може да притиска държави като Украйна и да вдига цената на ресурсите си. От строителството на тръбопровода ще се облажат и енергийните лобита в България. Затова да попитаме: САЩ ли трябва да ни защитават от това, че не можем или не искаме да смятаме, когато става дума за обществения интерес? \"Борбата срещу корупцията\" и тандемът Гешев-Цацаров Размяната на местата на Цацаров и Гешев е бетониране на сегашната антикорупционна политика на ГЕРБ и ДПС (с мълчаливото съгласие на БСП). За тези, които намират тази политика за успешна, новите назначения са триумф на логиката. За всички останали става дума за избор на статуквото, който е предназначен да пази същото това статукво. За пръв път обаче имаме ситуация, в която сериозни институции вече изразиха недоволството си от избора на Гешев и от цялостната антикорупционна политика, с която той е свързан. Дотук това са президентът Радев, шефът на ВКС Лозан Панов и други висши съдии, Висшият адвокатски съвет, Съюзът на съдиите и много други. На коя страна са САЩ в този спор - и взели ли са изобщо страна? Цацаров и Гешев вече също бяха на посещение във Вашингтон, което може да е намек, че администрацията на Тръмп одобрява Борисовата \"борба срещу корупцията\". Лидерите изглежда \"са се разбрали\" САЩ да не надничат много-много в кухнята на нашето управление, стига органите ни да развият някакъв минимален имунитет към руското присъствие (в т.нар. шпионски скандали). Борисов обаче не бива да разчита на подобно \"разбирателство\" – визитата му в САЩ демонстрира защо.  , в комюникето след срещата му с Тръмп стана ясно, че НАТО си остава съюз на ценности, сред които правовата държава и свободата на медиите са ключови елементи. И никакви персонални (реални или въобразени) \"разбирателства\" не могат да суспендират тези ценности.  скритите разбирателства в политиката може и на някого да му изглеждат като \"висш пилотаж\", но често те стават и причина за висши гафове, какъвто безспорно е казусът между Тръмп и президента на Украйна. Особено пък когато става дума за сравнително малка страна като България, сметката, че с лични договорки ще спечелим повече, отколкото чрез принципи и ценности, винаги ще излезе крива. онези, които разчитат на \"скрита персонална договореност\" САЩ да си затварят очите, бъркат Америка с държава, която се ръководи от един бащица. Президентът Тръмп е титуляр на една от най-важните американски институции, но освен него има Конгрес, чийто Сенат е поне също толкова важен във външната политика. В САЩ си имат и независим съд. Имат си и медии, които не са подчинени на някой бащица, както е на други места. В този смисъл отношенията с Америка не се свеждат до това \"да се разберем с началника\". Ако подобни рефлекси са се задействали у някого, те са рецидив от съветските времена. И ефект от унеса по Путин. Като теглим чертата Така че: като теглим чертата, посещението си остава упешно, но това не означава индулгенция или одобрение за спорни и направо вредни политики на настоящото ни управление. И след визитата в САЩ те си остават такива, каквито си бяха.", "date": "2019.11.28", "title": "Борисов в САЩ: да погледнем между редовете"}
{"url": "https://www.dnevnik.bg/sport/2019/11/28/3998503_ceko_minev_svetovnata_kupa_za_jeni_v_bansko_shte/", "text": "Провеждането на Световната купа по ски за жени в Банско ще струва между 4 и 4.2 млн. лева, заяви председателят на българската федерация Цеко Минев. По думите му това ще е най-значимото спортно събитие в страната догодина. Банско ще приеме стартове в спускането и супергиганския слалом на 25 и 26 януари 2020 г. \"Човек, като чуе такава цифра, и си казва: \"Ау, колко много пари.\" Да ви кажа ли - това нещо на ден в Европа струва същото, ама в евро. Разликата е в това, че трудът на хората, който се използва, от една страна, е доброволен, а от друга страна, е нещо, което в Австрия или Швейцария е по три или по четири. Това, което правим ние като федерация, е признато от международната федерация като еталон\", каза Минев. По думите му сумата за организацията се дължи на двете състезания в скоростните дисциплини, които са с дълги трасета. \"Това изисква изключително много техника, изключително много екипировка, осигуряване, десетки километри мрежи, колове, подготовка на пистата. Такъв тип състезания са изключително трудни за организиране, защото са свързани с много материали и ресурс на хора високо в планината\", заяви дългогодишният председател на федерацията по ски. Заради липсата на спасителни хеликоптери в България два такива ще бъдат наети от чужбина, защото са задължителни за събитието. \"Само те си представете колко струват, за да дойдат тук с екипите, които са с тях.\"      И добави, че туристите знаят, че когато някъде има Световна купа, ще намерят на това място нещо, което е на високо ниво. \"Пореден сезон, поредна Световна купа. Надявам се, че това ни става традиция и България трайно е на картата на световните ски и на зимните спортове. Смятам, че това е спортното събитие на 2020-а година, защото медийното отразяване на събитие от такъв ранг не може да бъде достигнато от нищо друго през годината\", каза Минев и посочи, че това ще е десетата Световна купа в България в ските и сноуборда за новия век. \"Ските са в много динамичен период и България е част от тази динамика\", заяви Георги Бобев. Билетите за състезанието ще се продават от 1 декември.", "date": "2019.11.28", "title": "Цеко Минев: Световната купа за жени в Банско ще струва между 4 и 4.2 млн. лева"}
{"url": "https://www.dnevnik.bg/biznes/turizam/2019/11/28/3996864_reguliraneto_na_airbnb_oflain_predizvikatelstvata_pred/", "text": "Изсветляване\" - под това мото преминава опитът на управляващите да регулират набиращите популярност онлайн платформи за краткосрочно отдаване на имоти. В последните две години сайтът Airbnb, който придоби популярност по света с евтините, предлагани почти на приятелски принцип имоти, които се ангажират само с натискане на един бутон и въвеждане на данните от банкова карта, преживя истински бум и в България. Предлаганите в София имоти се увеличиха три пъти за две години и половина. Това може да обясни желанието на властите да вкарат бизнеса в ясни законови рамки и да осигурят плащането на данъци, както правят много други страни. Необясними обаче остават поредица от действия - от това, че за пореден път промени се правят не директно, а косвено - през друг закон, без да се съобразят несъответствията с други държавни регулации и без ясни разчети за финансовия ефект от упражнението и с готовност за още промени \"в движение\" до окончателното одобрение от Народното събрание. Две напред, едно назад Както и много други идеи в последните години, и тази за регулацията на онлайн платформите като booking и airbnb върви в ритъма \"две напред, едно назад\". Преди малко повече от година на среща на европейските ресорни министри министърът на туризма Николина Ангелкова предложи създаване на общоевропейско законодателство, което да задължава тези платформи да предлагат само категоризирани обекти. След острата реакция по идеята й в България обясни, че имала предвид не нова регулация, а изваждане от сивата икономика тези имоти. Оттогава по темата на практика легна мълчание - дискусии не е имало, опити на управляващите да регламентират този бизнес - също. Допреди седмица, когато през проектозакона за бюджета за 2020 г. се промъкнаха промени в Закона за туризма, внесени от лидера на НФСБ Валери Симеонов и председателя на бюджетната комисия и депутат от ГЕРБ Менда Стоянова. Те предвиждат тези имоти да минат през категоризация като хотелите и къщите за гости. ( . Интересен детайл е, че текстът минава през главата на ресорното министерство, чийто ръководител Ангелкова беше в открит конфликт с Валери Симеонов, докато той беше вицепремиер и отговаряше и за туризма. Двамата се разминаваха практически по всички важни теми в сектора. Менда Стоянова отказа да коментира кой и защо е дал идеята за текстовете. От Министерството на туризма не отговориха на въпроса на \"Дневник\" дали внесените промени са били съгласувани предварително с тях. В понеделник вечерта обаче ведомството излезе с позиция, че подкрепя напълно направените предложения от двамата депутати. Тя не е оповестена на институционалния сайт, но беше публикувана в електронното издание на вестник \"24 часа\". Няколко дни след като проектът на двамата депутати доби публичност и беше критикуван от туристическия бранш и собственици на имоти, вносителите дадоха крачка назад. В сряда пред журналисти в парламента Валери Симеонов обяви, че все още се обмисля каква да е регулацията, като допусна да има само регистрация, за да не се утежнява бизнесът с тежки процедури   По-късно и Стоянова посочи, че вероятно ще се въведе само регистрационен режим. За момента няма обяснение какви правила би включвал той какви задължения ще вмени на собствениците на имоти. Само малко ред Вносителите отказват всякакви паралели със съдбата на друг ключов бизнес от т. нар. споделена икономика - \"Юбер\", който в крайна сметка бе забранен в България от Комисията за защита на конкуренцията след протестите на традиционните превозвачи. Пред \"Дневник\" Менда Стоянова обяви, че в момента тези имоти \"са на сиво, направо са на черно\", не плащат туристически данък, крият приходи, не плащат данък печалба, не плащат ДДС, ако са стигнали прага за регистрация по него, и на практика са в сивия туристически сектор. ( Същата теза защитава и Валери Симеонов. Дай ми звезда Категоризирането - в каквато версия са засега законовите промени, е процедура, през която минават всички хотели, къщи за гости и апартаменти. Категорията на мястото за настаняване показва какви услуги предлага то и има пряко отношение към цените му. За местата с по-малко от три звезди се произнасят общините, а за хотелите с повече звезди, апартаментните комплекси, вилните селища, туристическите селища и вилите - ресорното министерство.      Това означава, че ако се стигне до категоризация на предлаганите в онлайн платформите имоти, с това ще бъдат натоварени общините и най-вече Столичната община, където са съсредоточени най-много места за настаняване от този тип. Процедурата е сравнително проста. Заявлението за категория и всички изисквани документи се подават в деловодството на общинското предприятие \"Туризъм\" или онлайн, обясниха от дружеството пред \"Дневник\". От информацията на сайта на предприятието се вижда, че таксата е 10 лв. на легло, а разглеждането на документите трае до 14 дни. Ако няма проблеми за отстраняване трябвало за това време да приключи процедурата, която завършва с издаването на заповед за категория. Администрацията срещу дигиталния бизнес За Борис Павлов, създател и мениджър на Flat Manager, която управлява 130 апартамента в София, Пловдив, Варна, Бургас и Букурещ, идеите на управляващите са опит една дигитална услуга да се върне към хартиената реалност. \"Ако съдя по опита с \"Юбер\", не гледам добре на проекта. Не виждам причина България, която се стреми да бъде дигитална столица на Европа, да забранява най-големите феномени в дигиталната икономика. Създават се предпоставки за забрана на всички иновации, които идват отвън\", смята той. Според него декларираната от вносителите основна цел - да се съберат повече приходи в бюджета от туристически такси, няма да се изпълни. А собствениците на тези имоти и сега плащат доход от наем. Подобно мнение изразиха и други експерти, напомняйки, че плащанията в онлайн платформите за наемане са изцяло електронни и рискът от укриване на получени \"на ръка\" пари е много по-малък. Закон срещу закон Павлов вижда много потенциално проблемни ситуации от оповестените промени, включително заради противоречия с други действащи законови разпоредби. Подчертава, че измененията трябва да се съгласуват със Закона за устройство на територията и дава пример как заради разминавания с него общината в София отказала да категоризира имот в жилищна сграда и дори искала да го спре от експлоатация, а казусът няма решение вече 2 години.      Прогнозира затруднения и със Закона за туризма. Посочва, че не е реалистично, например, да се очаква апартаменти в жилищни сгради да имат изискваната по закон рецепция. Друго задължение - за табела с ценоразпис, пък директно противоречи на концепцията за отдаване на имоти за краткосрочно настаняване, при които цената се променя непрекъснато и зависи от множество фактори. Като следващ нонсенс Павлов посочва задължението на имота да се поставя табела с данни за управляващия го, доколкото внесените сега промени допускат собственик вече да е не само фирма, но и физическо лице. Павлов определя като \"опасен прецедент\" предложението чрез нареждане от съда по искане на министъра на туризма да се спира достъпа до платформи, които предлагат имоти в нарушение на предлагания закон, ако той стане реалност. \"Фейсбук\" също дава възможност за наемане. И него ли ще забранят?\", попита риторично той. Вносителят Менда Стоянова, опонира, че не вижда нищо скандално в текста и се аргументира така: \"В момента за една касова бележка НАП може да запечата временно един обект. Това обаче не може да се случи, ако някой друг не изпълнява закона\". Днес пред журналисти тя разви тезата си, че това е начинът да се контролира бизнес, който работи онлайн и допълни, че сред сайтовете за наемане на имоти има и доста български. Преглед на мотивите към проекта им с Валери Симеонов показва, че там са изредени основно глобални платформи. Срещу прекомерната регулация, каквото представлява взимането на категория, възрази и Асоциацията на българските туроператори и туристически агенции (АБТТА). \"Безспорно е, че всеки, който генерира доходи, трябва да плаща данъци за това и да издава съответните финансови документи. Но това не означава, че трябва да се влиза в най-строгата форма на регулация\", заяви председателят на организацията Даниела Стоева. В този вид настаняване тя вижда предпоставки за развитие на градския туризъм в България. Засега представените в парламента партии, извън тези на вносителите, не са коментирали проекта. В сряда следобед срещу него се обяви \"Демократична България\". Тя е против предложенията за забрана на публикуване на некатегоризирани обекти в иновативни туристически платформи като Airbnb и Booking и произтичащите от това ограничения за самите платформи. Но в същото време отчита нуждата от равнопоставеност на пазарните участници. Цялата позиция можете да прочетете  тук . Регулирай това Проектът на Стоянова и Симеонов, който се очаква в крайна сметка да бъде одобрен под една или друга форма, не е изолиран опит за регулация на имотите за краткосрочен наем. Подобни идеи се обсъждат и в други европейски страни. През пролетта  Гърция обяви, че подготвя подобна регулация . Причината - лавинообразно нарастващият брой на имоти за краткосрочно отдаване е довел до силен ръст в цените на дългосрочните наеми, тъй като много жилища са преминали към онлайн сегмента. В края на октомври пък  Община Виена обяви, че започва нова общоевропейска офанзива  за изработване на ясни правила за бизнеси като Аirbnb. Промените трябва да задължат онлайн платформите да предоставят данните за отдаването под наем на местните власти. Общината подчертава, че разбира значението на туризма като източник на доходи и на заетост за местните, но не вярва, че фирмите на този пазар трябва да бъдат освобождавани от регулации. Охлаждане на пазара Близо 1000 са имотите, които се предлагат само в София през booking, а близо 3 хил. са в airbnb. Макар и по-малко, места за настаняване има и в останалите по-големи градове и популярните туристически дестинации. Вносителите на проекта засега нямат идея какви приходи биха могли да осигурят от тях на централния бюджет. Според Менда Стоянова ефектът ще е видим за общинските бюджети, а тезата й звучи в унисон с неколкократно отправяните в последните седмици от премиера и финансовия министър призиви към общините да вдигнат местните данъци и такси, за да си осигурят финансов ресурс, вместо да чакат на централния бюджет. Според Борис Павлов за последните две години и половина предлаганите конкретно в airbnb имоти са нараснали три пъти. В последно време обаче ръстът на жилищата, които се отдават по този начин, а не са на пазара на дългосрочни наеми, се е забавил значително. За третото тримесечие годишният ръст е 15%, по негови данни, докато през 2018 г. е бил 33%, а предходната - 100%. Това се дължи на насищането на пазара и се очаква забавянето да продължи докато останат само най-конкурентните предложения.", "date": "2019.11.28", "title": "Регулирането на Airbnb: офлайн предизвикателствата пред онлайн бизнеса в България"}
{"url": "https://www.dnevnik.bg/analizi/2019/11/28/3998081_o_presveshteni_starini_pod_igoto_na_funkcionalna/", "text": "                         \"Някой възрастен, ако ви види да четете тази история, ще ви каже да спрете дотук, защото: \"Годениците\", истинската книга, написана от Алесандро Мандзони, е голяма досада, скучна и нечетима. Не го слушайте. Много хора смятат, че \"Годениците\" е скучна, защото са били задължени да я прочетат в училище към четиринайсетгодишна възраст, а всички неща, които вършим, защото сме принудени, са голяма досада. Но ви уверявам, че книгата е завладяваща.\" Така започва предговорът на Умберто Еко към адаптирания от него роман \"Годениците\", писан през 1823 г. Книгата е част от поредицата \"Запази историята\" по идея на Алесандро Барико, предназначена за деца и подрастващи. В нея големи съвременни автори преразказват литературни класики като \"Гъливер\", \"Антигона\", \"Престъпление и наказание\". Идеята зад поредицата е, че книгите са живи, когато се четат, обявим ли ги за недосегаеми скрижали, от които и една запетая не може да се махне - обричаме ги на музеен живот и забрава. на съответните произведения, да убедят читателите, че има смисъл и днес да четем тези книги, че са интересни и вълнуващи. Освен тези непосредствени цели, книжките от поредицата убеждават младата аудитория, че класиката не хапе и в една оптимистична версия провокират вече порасналите читатели да посегнат към оригиналите. И така стигаме до актуалния скандал с преведеното на съвременен български издание на \"Под игото\" със заскобени обяснения на архаизмите, турцизмите и русизмите в оригинала. Ако не друго, дискусиите около изданието циментираха статута на вазовия роман като най-първа свещена крава на българската литература и прибавиха някой и друг метър в издигането на пиедестала на \"Под игото\" още по-високо, извън обхвата на детските очи. А както знаем, ако искаме да кажем на детето нещо така, че да ни разбере, трябва да застанем на неговото ниво и да го гледаме в очите. Децата в 6-ти клас – първия момент на среща (сблъсък) с \"Под игото\" – на бой (височина) вече са почти колкото възрастните, но според данните на PISA (видим ли това съкращение, знаем, че нищо хубаво не следва): \"По четивна грамотност функционално неграмотните ученици са 41,5%, което означава, че не разбират смисъла на прочетеното.\" От това следва, че превеждането на \"Под игото\" на съвременен български е по-скоро храбър и ефектен жест, отколкото мост към разбирането на романа на Патриарха. ако едно дете няма практика да чете, никоя версия, освен силно адаптирана, няма да достигне до него. В английската издателска практика от години има политика популярни класики и велики произведения да бъдат адаптирани за различни образователни нива и нужди. От Шекспир до Конан Дойл и от Дикенс до Агата Кристи, вероятно същото се отнася и до френската, италианската, испанската издателска култура. Вероятно, ако днес реша да уча испански и достигна до ниво В1, ще успея да намеря адаптирано издание на \"Дон Кихот\", съобразено именно с това ниво на владеене на езика. Вероятно, също така испанците не намират подобно нещо за кощунствено посегателство към текста на Сервантес в частност и испанщината в цялост. Рано е да се измери ефектът от превеждането на \"Под игото\" с обясненията в скоби, но едва ли то ще направи романът по-четен и привлекателен за подрастващите, ако не са спечелени на много по-ранен етап за каузата на четенето. Естествено, добре е запознаването с четенето да е започнало преди тръгване на училище, т.е. топката поема към родителското поле, откъдето я вади яростна контраатака, насочена към методите на преподаване, езика на учебниците и натоварените школски програми. Така или иначе, ако от една страна твърдим, че \"Под игото\" е капсула на времето – жив, създаден с обич (и носталгия) портрет на възрожденското общество, същевременно съдържа вечни и универсални обобщения, валидни и днес за всеки българин – а от друга имаме полу-неграмотна аудитория, която смята, че четенето на литературната класика служи за вземане на изпити, изпадаме в патова ситуация. Отговор донякъде дава самият роман – като го поставим на пиеса. \"Представлението\", главата, в която Бяла черква се вълнува от поставянето на \"Многострадална Геновева\", се изучава в 10 клас. Има и друго – адаптирането на вазовата проза за сцена вече е правено, при това успешно. С друго произведение на класика, също недолюбвано (не твърде харесвано) от учениците – \"Немили недраги\". Постановката \"Хъшове\" на Александър Морфов се играе повече от 15 години на сцената на Народния театър, който неслучайно носи името на Патриарха. При това се играе пред салон, пълен с цели випуски деца, които съумяват без затруднения да разберат \"какво е искал да каже авторът\" и да съпреживеят паденията и възходите, иронията и възхитата, заложени в текста. За тези повече от 15 години откак \"Хъшове\" е на сцена, България изгуби голяма част от населението си и темата за изгнанието и сънародниците ни зад граница стана болезнено актуална и важна – което всъщност е главната особеност на класиката – тя винаги е съвременна, тя винаги ни казва нещо за днешния ден. Дали ще се намери талантлив театрал, който да преведе \"Под игото\" на смислен, адекватен и ангажиращ театрален език, не зная. Знам само, че със заскобените обяснения с нищо не помага на разбирането на романа от съвременните деца. И като става въпрос за академични светила, нека завършим с Еко и финала на предговора му към \"Годениците\": \"Накрая \"Годениците\" остава важна за италианските читатели книга, защото в Италия, през изминалите два века, били изписани романи с не особено значима стойност, докато във Франция, в Англия, в Германия се появяват грандиозни творби. И така, книгата на Мандзони е първият голям италиански роман и има огромно влияние над всички следващи писатели. Дори и над онези, които го оценяват като досаден.\"", "date": "2019.11.28", "title": "О, пресвещени старини, под игото на функционална неграмотност"}
{"url": "https://www.dnevnik.bg/analizi/2019/11/28/3998094_tvurde_skupoto_specializirano_pravosudie/", "text": "                         Правосъдието е скъпо занимание. Бюджетът на съдебната власт за 2019 г. е малко над 700 млн. лв. През следващите години е заложено сумата да расте. Но колкото и да е висока, цената си струва, ако насреща гражданите получават качествено, предвидимо и ефективно прав­осъдие. Не по-малко важно е обществото да има доказателства и да е убедено, че системата работи неотменно. От тазгодишния бюджет на съдебната власт 343 млн. лв. са за съдилищата, а 260 млн. лв. за прокуратурата. На фона на тези числа издръжката на специализираните съд­илища и прокуратури изглежда нищожна. Според официалните данни бюджетът на Специализирания наказателен съд за 2018 г. е 2 628 181 лв., над 1.6 млн. лв. от тях са за заплати. Бюджетът на Апелативния специализиран наказателен съд е 1 674 135 лв. за 2019 г. От тях малко над 1.2 млн. лв. са за заплати. Година по-рано бюджетът е 1 440 550 лв., над 1 млн. лв., от които са за възнаграждения. Публична информация за бюджета на специализираните прокуратури няма, тъй като както всичко в държавното обвинение, и средствата му са централизирани. От прокуратурата предоставиха данните по Закона за достъп до обществена информация. Утвърденият бюджет на Специализираната прокуратурата за 2019 г. е 6.64 млн. лв. Актуализираният към края на октомври бюджет е 7.54 млн. лв. За Апелативната специализирана прокуратура числата са 1.44 млн. лв. и 1.47 млн. лв. Още със създаването на специализираните съд и прокуратура през 2012 г. архитектите на тези структури – управляващите от ГЕРБ, и по-специално вътрешният министър Цветан Цветанов, оставиха впечатлението, че го правят, за да има кой да подпечатва безкритично обвинителните актове на прокуратурата и да гарантира успехи за отчитане пред Европейската комисия. Това е и една от причините към новите структури да няма особен наплив от магистрати. И в тях да заработят \"В Европа има само един такъв съд – в Испания, но там има ЕТА (Баска терористична организация – бел. ред.), тероризъм. За съжаление, целта е да се създадат два вида съдилища – едни за масовите дела и едни за тези, които правителството на всяка цена иска да спечели\", казва по време на дискусия в парламента през май 2010 г. председателят на Висшия адвокатски съвет Даниела Доковска. Интересен детайл е, че на същата дискусия настоящият главен прокурор Сотир Цацаров, тогава само председател на Окръжния съд в Пловдив, изказва мнение, че в специализираните съдилища трябва да се гледат и делата срещу хора с имунитет и членове на кабинета. Нещо, което беше прокарано 7 години по-късно – през 2017-а, за да бъде заобиколен Софийският градски съд, който по онова време разглеждаше почти всички т.нар. знакови дела, но се ръководеше от неудобния за статуквото Калоян Топалов. Така към специализираните структури бяха прехвърлени и делата за корупция по високите етажи на властта. С две свои решения Конституционният съд закрепи специализираните юрисдикции и отрече тезата, че се създават извънредни съдилища, каквито основният закон забранява. \"Пoдxoд, кoйтo въвeждa или cъздaвa пpeдcтaвa oтнocнo пpeзyмпция зa злoнaмepeнocт нa дeйcтвия нa opгaни нa cъдeбнaтa влacт, e нeпpoдykтивeн и нe мoжe дa бъдe cпoдeлeн\", записаха конституционните съдии във второто решение. свързани със специализираните структури, чиито магистрати се обгрижват от държавата с особено внимание. С промени в Закона за съдебната власт, които са в сила от началото на 2018 г., беше регламентирано, че магистратите в специализираните структури получават допълнително възнаграждение в размер до 6 основни месечни възнаграждения годишно. Същият бонус се полага и за съдебните служители там. За целта през юли 2019 г. Министерският съвет одобри допълнителни разходи за съдебната власт в размер на 2 млн. лв. от централния бюджет, които да отидат за бонуси в системата. На 10 октомври е одобрен втори трансфер – от 1 млн. лв. В постановлението изрично е записано, че тези пари са за обезпечаване на изплащането на допълнителни възнаграждения на магистратите и служителите в първоинстанционния и Апелативния специализиран съд. Според последните официални данни от двете съдилища в тях работят общо около 30 съдии и 70 служители. Вносители на предложението за бонусите са депутати от ГЕРБ, \"Воля\", ДПС, \"Обединени патриоти\". Те се мотивираха с това, че правомощията на специализираните магистрати са увеличени, те ще поемат \"нов огромен обем специфични по своя характер дела\" и това може да блокира дейността им. Затова трябват и стимули, които да привличат магистрати и съдебни служители в специализираните юрисдикции. \"Няма как те да бъдат мотивирани да постъпят в съдебната система предвид по-големия обем работа, честите командировки в цялата страна и по-високата сложност на производствата\", пишат вносителите на законопроекта в мотивите към него. От документа обаче изобщо не става ясно дали е правен анализ на този \"нов огромен обем\" работа, \"Огромният обем\" работа не стряска и двама от членовете на предишния състав на Висшия съдебен съвет. Галя Георгиева и Магдалена Лазарова се възползваха от подсигурения от парламента с промени в Закона за съдебната власт т.нар. кариерен бонус и избраха да работят в Апелативния специализиран наказателен съд. Иначе Георгиева трябваше да се върне като апелативен съдия в Пловдив, а Лазарова – като апелативен съдия в София. По делата за корупция по високите етажи на властта през 2018 г. в специализирания съд са образувани 25 процеса, сочи годишният му доклад. За 2018 г. спецсъдът е разгледал 3411 искания за разрешение за използване на специални разузнавателни средства, т.е. по близо 10 всеки ден. Същата година в съда са образувани общо 7778 дела, което е с 11.80% повече от предходната година. Излиза, че един съдия е получил средно по 409 дела. Повечето обаче са частни наказателни дела, например мерки за неотклонение – 7580. Истинските дела, т.е. тези от общ характер, са едва 197 за целия съд, което е по-малко от 2017 г., когато са 204. На сайта на Върховния касационен съд има секция, в която се публикуват актуални списъци на делата, свързани с организираната престъпност и корупционни престъп­ления. Това се прави като част от Плана за действие за изпълнение на препоръките от Доклада на Европейската комисия от януари 2017 г. в рамките на Механизма за сътрудничество и оценка. Според информацията от списъците към 18 октомври 2019 г. в първоинстанционния специализиран съд са висящи 29 дела за корупционни престъпления и 132 за организирана престъпност. От прегледа на самите дела се вижда, че През март т. г. например е приключило на първа инстанция дело срещу 9 служители на ДАИ Стара Загора, обвинени, че са били организирана престъпна група за подкупи. Съдът не признава обвиненията, че са организирана група. В крайна сметка петима от подсъдимите са оправдани. Останалите четирима са осъдени условно на по 2 години затвор и глоби – един 500 лв., а останалите – по 2000 лв. Става дума за подкупи от 6800, 5000, 1800. Акцията по разбиването на \"групата\" е от юли 2011 г. Тоест до присъдата на първата инстанция са минали 8 години. Пробация за срок от 6 месеца е резултатът по дело срещу прокурора от Добрич Румяна Желева. Тя е призната за виновна само по обвинението за лъжесвидетелстване и оправдана за това да е опитвала да използва служебното си положение, за да помогне на съпруга си да избегне полицейска проверка, след като е спрян във видимо нетрезво състояние. На 26 февруари 2019 г. бившият областен управител на Бургас Павел Маринов е оправдан от спецсъда за длъжностно престъпление. Според обвинението през 2014 г. той е използвал служебното си положение в услуга на частни интереси, като се е намесил в спор за собственост между две дружества. Най-голямото постижение на специализираната прокуратура досега е осъдителната присъда срещу бившия кмет на столичния район \"Младост\" Десислава Иванчева и заместничката є Биляна Петрова. На 15 април двете, заедно с Петко Дюлгеров, бяха признати за виновни и осъде­ни съответно на 20, 15 и 12 години затвор. Този процес обаче по всяка вероятност Тъй като и в мотивите към присъдата беше признато, че правата на подсъдимите са били нарушени по време на ареста. На сайта на Специализираната прокуратура не е качен докладът за дейността є през 2018 г. Така че последните данни за работата и натовареността й са за 2017 г. Промените, които пратиха към Специализираната прокуратура делата за висша корупция, обаче са в сила от началото на ноември 2017 г., т. е. няма как от доклада й да се види как новата уредба се е отразила на дейността й. В общия доклад за дейността на прокуратурата за 2018 г. е записано, че с оглед компетентността си Специализираната прокуратура е наблюдавала най-много дела за организирана престъпност – 695, представляващи 96.8% от всички наблюдавани дела в страната за този вид престъпления. Внесените в съда прокурорски актове от Специализираната прокуратура са 161 (207; 60 за предходните две години), а предадените на съд лица са 400 (492; 386). От внесените в Специализирания наказателен съд дела, на прокурор са върнати 29, което представлява 18% от внесените в СпНС прокурорски актове през годината. За сравнение, през 2017 г. върнатите дела са 15%. Осъдени с влязъл в сила съдебен акт са 198 (261; 125) лица. Оправдани с влязъл в сила съдебен акт са 12 (26; 19) лица. През лятото на 2019 г. стана ясно още, че цената на ремонта на сградата на бившия Механотехникум на бул. \"Ал. Стамболийски\" в София, където ще се помещават специализираните съд и прокуратура, някак си се е увеличила повече от два пъти. И За сравнение ремонтът и реконструкцията на двете сгради, които бяха дадени да решат 20-годишния битов проблем на Софийския районен съд, струваха около 20 млн. лв. Само че в този съд и прокуратура работят в пъти повече магистрати (в двете сгради работят 1100 души, специализираните са под 300), които се занимават с пъти повече дела. \"Увеличението е съобразено с размера на установената при обследване на сградата застроена площ, както и с идеята за отстраняване на полуразрушени халета встрани от нея и построяване на тяхно място на подземен паркинг и сграда със съдебни зали и с възможността за усвояване на подпокривното пространство\", гласи обяснението на съвета. В тази сума не е включено оборудването на бъдещата съдебна палата, което значи, че цената ще се увеличи още. По време на обсъждането само Олга Керелска е против увеличаването на сумата, защото според нея тя е драстично завишена. Керелска обяснява, че средната цена на квадратен метър за ново строителство е 500 евро, а Комисията за управление на собствеността на ВСС предлага 650 евро. \"Подходът за извършването на това строителство, а именно чрез инженеринг, не е най-удачен. (...) които тепърва ще се извършат и които не знаем точно какви ще бъдат\", казва Керелска по време на заседанието. Боян Новански отговаря, че сградата се нуждае от укрепване, иначе няма да издържи и ще пропадне \"Максималната стойност на новото строителство, и то луксозно изпълнение, е между 700 и 800 евро, суперлуксозно строителство в момента е 800, говоря за луксозно строителство, но следва да се има предвид това, че сградата на \"Стамболийски\" е стара сграда. Едно е да строите сграда отначало, от нула, друго е да преустроявате, това винаги е с процент и половина, два – казват архитектите и проектантите – по-скъпо, отколкото да почнете от нулата. По принцип най-добре е да я бутнем и да построим нова сграда, само че това не знам как ще се случи\", казва Новански. В крайна сметка увеличението е подкрепено с 20 гласа. Против гласува само Керелска. Тази сграда бе дадена на съдебната власт през 2017 г. Преди това беше собственост на Софийския университет и прехвърлянето предизвика напрежение. От създаването си през 2012 г. специализираните съд и прокуратура са в бившата сграда на ДАНС на ул. \"Черковна\". Твърдят обаче, че там е прекалено тясно, а петте съдебни зали не им стигат. В новата сграда са предвидени 15 зали. Където и да се преместят специализираните магис­трати, каквито и бонуси да вземат, фактите говорят, че специализираните съдилища и прокуратури са съмнителен политически проект на управляващата партия ГЕРБ. До този момент съществуването на специализирани структури не е подобрило нито \"борбата\" с корупцията по високите етажи на властта, нито тази с организираната престъпност. Нито е довело до по-бързи присъди. Заради съсредоточаването на тези дела в ръцете на по-малко на брой магистрати обаче върху тях е концентриран по-голям корупционен риск и огромни обществени очаквания. Макар че дори добре платените от управляващите съдии не могат да произнесат осъдителни присъди за висока корупция, когато прокуратурата не си е свършила работата.", "date": "2019.11.28", "title": "Твърде скъпото специализирано правосъдие"}
{"url": "https://www.dnevnik.bg/sport/2019/11/28/3997977_ludogorec_izliza/", "text": "Три седмици след  разгромната загуба от \"Еспаньол\"  в Лига Европа \"Лудогорец\" се завръща в турнира с гостуване на ЦСКА (Москва). Българският шампион ще направи опит да си осигури класиране за фазата на директните елиминации. Срещата е тази вечер от 19.55 часа и ще бъде предавана по БНТ1. След четири срещи \"Лудогорец\" е втори в група Н на Лига Европа с шест точки (две победи и две загуби). Тимът има с точка повече от \"Ференцварош\" и изостава с четири от \"Еспаньол\". ЦСКА (Москва) е последен с една. В първия си мач с руския тим  \"Лудогорец\" победи с 5:1 . Българският шампион  може да се класира на 1/16-финалите  кръг преди края, но за целта се нуждае и от благоприятен резултат в другия мач. Ако \"Лудогорец\" победи ЦСКА, а \"Ференцварош\" загуби от \"Еспаньол\" като домакин, българският тим ще продължи напред. \"Сега с ЦСКА (Москва) се познаваме много по-добре. Играем на техен терен и след като в първия мач им нанесохме тежка загуба, предполагам, те ще искат да се реваншират. От своя страна ние имаме добри шансове за позитивен резултат. Не правим сметки. Всеки мач излизаме за победа. Когато побеждаваш, всичко се нарежда по най-добрия начин\", каза треньорът Станислав Генчев.      \"Всяка победа ни приближава към класирането. Ако успеем да победим, ще сме много близо, дори може да се класираме, но аз не си правя тънки сметки.\" Генчев не може да разчита на трима футболисти – наказаните Яцек Горалски и Рафаел Форстър, както и Жоржиньо, който е контузен. След разгромното поражение в Разград през септември треньорът на руския тим Виктор Гончаренко обеща променен ЦСКА. \"Дали сега сме по-добри ще покаже играта, но може да се каже, че сме в по-добра форма. В онзи мач имахме кадрови проблеми, отпаднаха няколко футболисти, играхме с експериментален вариант в атака. Сега е готов Алан Дзагоев и ще бъдем с по-високо самочувствие\", каза Гончаренко.", "date": "2019.11.28", "title": "\"Лудогорец\" гостува на ЦСКА (Москва) в опит да си открие пътя в Лига Европа"}
{"url": "https://www.dnevnik.bg/evropa/2019/11/28/3997976_zashto_malmyo_poniakoga_prilicha_na_bagdad/", "text": "                         На моменти изглежда, че Малмьо има повече общо с Багдад, отколкото с други европейски градове. От началото на годината общо 29 бомбени експлозии разтърсиха този шведски град с 317 хиляди души население, регистрирани са и 50 престрелки до края на октомври по данни на полицията. Удивителен е фактът, че това се случва в страна, в която придобиването на законно оръжие е изключително трудно. Малмьо е бивш индустриален град, известен с корабостроенето си, който се преобразява значително след откриването през 2000 г. на моста Йоресунд, свързващ го с датската столица Копенхаген. Със своя университет, привличащ студенти от цял свят, както и с редица водещи компании, като например гигантите в света на компютърните игри Massive и King, третият по големина шведски град се превърна в център на науката и иновациите. Освен това Малмьо е най-интернационалният град в Швеция: почти всеки трети от неговите жители е с мигрантски корени. Когато убиват деца Жителите на Малмьо са свикнали с криминалната хроника - почти не минава ден без съобщение за извършено някакво престъпление. Миналата седмица държавната телевизия SVT съобщи, че членове на местна банда са принудили собственик на магазин за хранителни стоки да им позволи да съхраняват наркотици в негов склад в центъра на града. Полицията се опитва да овладее насилието, което се свързва главно с организирани групи, занимаващи се с наркотици. В началото на ноември при престрелка пред една пицария беше убито 15-годишно момче, а друго постъпи в болница с наранявания. След този инцидент към полицията беше създадена специална оперативна група за превенция на насилието. Местният криминален репортер Федерико Морено коментира така действията на властите: \"Време беше да се направи нещо. Трябва да реагираме, когато убиват деца. Важно е полицията, както и държавата да реагират адекватно и да изпратят ясен сигнал\", казва той. Нерядко насилието взема и невинни жертви, какъвто е например случаят с 31-годишната лекарка Каролин Хаким. Жената беше застреляна посред бял ден на улицата с бебе на ръце. Петра Мец, която преподава шведски език за възрастни имигранти в проблемния квартал Фоси, е загрижена за случващото се в нейния град. Тя признава, че се страхува да се прибира след работа сама по тъмно, но най-много се притеснява за трите си деца на възраст от 13 до 18 години - особено след като през юни 2018 г. трима младежи бяха убити при стрелба в едно интернет кафе. \"Ако се беше случило само месец по-рано, може би там щеше да седи и синът ми\", казва Мец, чието най-голямо дете преди прекарвало доста време във въпросното кафене. Много хора обмислят да напуснат града Мец обмисляла дали да не се преместят да живеят на друго място, но си дала сметка за жертвата, която ще трябва да направят децата ѝ - да се разделят с приятелите си, училището и т.н. \"Отказах се. Реших, че децата ми скоро ще заминат да учат на друго място\", споделя тя. Но немалко нейни приятели с по-малки деца обмислят сериозно да напуснат Малмьо. \"Обичам Малмьо\", казва Морено, който няма намерение да се мести на друго място - въпреки заплахите, които получава заради репортажите си за престъпността. Той казва, че в Мексико е видял как тероризирани от наркокартелите хора успяват въпреки всичко да се справят. Но всичко това ни се отразява, добавя той. \"Говорил съм с хора, които признават, че си разменят стаите, за да не пострадат децата им, в случай че избухне бомба. Като цяло престъпността намалява Статистиката отчита спад на престъпността в Малмьо спрямо 2017 г., когато в града са били регистрирани общо 58 бомбени експлозии и 81 престрелки. Но ще отнеме време, преди градът да изчисти лошата си репутация на място с висока престъпност. \"В някакъв смисъл Малмьо е катастрофа\", казва Морено. Но Малмьо е също така и много красив и оживен град, който наистина е различен от другите шведски градове - в положителния смисъл на това понятие, убеден е той.", "date": "2019.11.28", "title": "Защо Малмьо понякога прилича на Багдад"}
{"url": "https://www.dnevnik.bg/analizi/2019/11/28/3997788_knigite_za_oplakvaniia_ili_za_deficitite_prez/", "text": "Книгите за предложения, похвали и оплаквания са източник за опознаване на всекидневието при социализма. Те са въведени в България по съветски модел от началото на 50-те години. Появяват се и в други социалистически страни, например Полша, в магазини, заведения и обществени места със същите им възлагани задачи като в СССР. Макар и изолирано, например на железопътни гари, книги за жалби са съществували още в досъветска Русия. Нормативното им и повсеместно въвеждане във всички сектори на търговията на дребно и услугите е акт на съветската власт по идея на Ленин и се осъществява постепенно от 1926 г. нататък, отначало в магазините, после в заведенията за обществено хранене, хотелите, лечебните заведения (болници, родилни домове, санаториуми), ателиета и други места за услуги (бръснарски и фризьорски салони) или за поръчка и поправка на различни вещи, гарите и автогарите и на редица други места, където потребителите на стоки и услуги влизат в контакт с обслужващ персонал. Там книгата е трябвало да бъде поставена на видно и достъпно за клиентите място. На книгите са били възложени функциите да служат за връзка с потребителите и бърза реакция при констатирани нередности в обслужването, а оттук – и като инструмент за контрол на работата в споменатите сфери и сектори. В книгите за оплаквания у нас пишат най-различни хора. Стилът, почеркът и правописът на едни подсказва, че клиентът не се отличава с добра езикова и писмена култура. В други случаи, обратно, те свидетелстват за висока езикова компетентност, за обиграност в административното писане. В книги от Габрово няколко от оплакващите се граждани се позовават на държавни или местни нормативни актове (постановления, инструкции, заповеди), които в дадените случаи смятат за неизпълнени или нарушени; препращат и към критични публикации по съответния проблем в пресата. Тези позовавания биха могли да се разглеждат като свидетелство за проявяван интерес, поне от част от гражданите, към актуални проблеми в икономиката и в частност в търговията. Клиентите най-често се оплакват от невежливо, понякога грубо отношение на продавачи и други обслужващи, неспазване на работното време, липса или недостиг на стоки – било то шлифери, ученически чанти, бира или малки хлебчета; от проблеми при покупка или невъзможност за купуване на стоки, изложени във витрините, или при връщането на стъклени бутилки и буркани. При изработка на артикули по поръчка и при поправка на вещи – от неспазен срок за изпълнение, използване на нискокачествени материали, дефекти в изработката и промени в поръчания дизайн. И не на последно място – от връзкарство при покупка на стоки, понякога дори съвсем елементарни като кибрит.  Какво е социалистическото тук? Проблеми с връщането на стъклен амбалаж човек може да има и в днешна Германия. В нашия случай водеща е връзката на тези проблеми със \"системата\". На пръв поглед клиентите на магазина-ателие за кожени изделия пишат буквално за дреболии – кожи, ципове, копчета. Но от звучащите като оправдания отговори на управителя на магазина и председателя на предприятието разбираме, че малките проблеми се дължат на по-големи проблеми в плановата икономика: хроничен недостиг или липса на суровини и/или неправилно планиране, липса на или недобра координация между отделни предприятия, в частност тези, които доставят суровини на кожарското предприятие. Същото впечатление оставят книгите в останалите три обекта, особено в сладкарницата. В крайна сметка на тези места клиентите се сблъскват не просто с липса на ципове или кибрит, а с несъвършенства и дефицити на плановата икономика. Оплакванията от отказа да се изкупува стъклен амбалаж без подмяна, макар той да е бил платен от клиента; от практиката да не се предлагат по-евтини продукти преди изчерпването на по-скъпите от същия вид (например \"Обикновена\" бира, преди да е продадена онази с марката \"Оригинал\"); от нежеланието на сервитьорите да обслужват клиенти с малки поръчки или, както се жалва една група в габровския ресторант, от \"насилственото сервиране\" на повече и по-скъпи ястия и напитки Оплакванията от този вид отвеждат към преплитането на партийната и държавна повеля за изпълнение на плана и личния интерес на търговците да постигнат по-голям оборот, а с това – и премии. Оттук техните всекидневни практики влизат в конфликт с всекидневните практики на потребителите.  Макар да използвам книги от различни места и времена и макар оплакванията да са писани от най-различни хора, те, както и отговорите на тях могат да се разглеждат като източник за създаването на картина на всекидневния живот през социализма. Поради актуалността на оплакванията спрямо момента на конкретните случки и поради – в повечето случаи – реалистичността и фактологичността на оплакванията книгите са огледало, отразяващо неща от реалния живот. За разлика от биографичните разкази при интервю само с един човек, в което той разказва за живота, тук множество хора пишат за единични неща от живота, които понякога са локализирани съвсем точно във времето – с час и минута. Именно поради тази единичност и конкретика те позволяват прозрения например за това как дефицитите в икономика определят някои всекидневни действия и планирането на времето, т.е. те са един от факторите, структуриращи всекидневния живот.   За да получи най-сетне артикула, чиято изработка или поправка се бави, човек трябва понякога за втори или даже трети път да напусне работното си място или да се отклони от някаква друга дейност и да отиде до магазина в определен час – масови са оплакванията от \"загубено време\". За да си купи бира през лятото, трябва да знае, че не трябва да разчита на кварталния магазин, а да отиде до централната част на града, където магазините се зареждат приоритетно. За да върне стъкления амбалаж, трябва да планира обиколен маршрут, през няколко магазина. Тоест трябва да усвои и умело да ползва знания, стратегии и тактики за разрешаване на всекидневните проблеми в реално преживявания социализъм. Повечето оплаквания са фактологични, но не липсват и такива с ирония, реторични фигури, субективни оценки или критики, които са насочени не само към дребния всекидневен проблем, с който някой се сблъсква, а към проблеми на \"системата\". В оплаквания от този тип могат да бъдат разчетени представи на хората за правилност и неправилност на света, в който те живеят. От тях разбираме и нещо за оценките, които те дават, за пропастта между желанията, очакванията им и реалността. Оплакванията за нередности, които управите на предприятията за търговия и услуги са оценявали като основателни, са водили до наказания по Кодекса на труда или административни санкции, вариращи от забележка и мъмрене до преместване на друга работа. Клиентите са знаели за последствията, до които може доведе едно оплакване, и при възникнал проблем съвсем целенасочено са искали книгата и, ако това все още не е помагало, започвали са да пишат оплакване. Интересен пример идва от книгата на магазина за кожени изделия, в която клиент се оплаква, че, първо, поправката на двете му чанти не била изпълнена в уречения срок, второ, това налагало да си губи времето за повторно идване в магазина и, трето, магазинерката проявявала незаинтересованост към проблема. След това е задраскал оплакването си и под него е написал похвала. Очевидно написаното оплакване е променило поведението на продавачката в желаната от клиента посока и той е получил чантите си. От своя страна магазинерите също изработват и прилагат стратегии – за избягване на санкции. Търсят начини как при поискване да откажат предоставянето на книгата, която обикновено държат на скрито вместо на видимо място. Всъщност в част от оплакванията освен по ключовия проблем клиентите се оплакват и от първоначалния отказ да им бъде дадена книгата. \"С голям зор ми се даде книгата\", пише клиентка на габровската сладкарница. Друга тактика е набавянето на свидетел, който под оплакването да напише опровержение или да представи друга версия за случката. В едно оплакване магазинерът си е намерил доста авторитетен свидетел, добавил пред името си \"доцент\" и след него – \"съветник към Столичния градски народен съвет\", и отбелязал в текста: \"Оплакването на гражданина по мое дълбоко убеждение не е основателно.\" (запазен е автентичният правопис): Влезнах да си купя шлифер и един гражданин ми направи лошо впечатление. Закани се на продавачката че ще изхвърчи от магазина и то нямаше никакви особени причини от страна на продавачката. София, 21 октомври 1961 г. Табакова се държи вулгарно, което не подобява на един продавач при социалистическото общество. София, 22 юни 1961 г. Нема питки на сладкарницата тук е централен пунт или червените книжки ви са в жоба и не мислите понататак БУКЛУК ръководители Габрово, 15 юли 1971 г. Господа ръководители II ра сутрин немала питки вие сте некадърници. Габрово, 16 юли 1971 всека сутрин баници нема. поиска(м) халва – неме. въобще закуските от 6:30 като идем, нема. тук 11 влака пристигат и заминават. крайно време е държавните органи да прочистат тая организация, защото тя гнила и некадърна. томозят хората и развалят настроението за работа. молим градски и окръжен комитет да обърнат внимание. въпроса че отнесеме до ЦК НаБКП. нема време да кажа повече, отивам на работа, Без закуска. (с добавени препинателни знаци) Габрово, 1971 г. Аз съм ученичка. Почти редовна клиентка на тази сладкарница. Нахално ми беше отнета пастата и бозата от които бях изяла много малко и бях наругана с много обидни думи, тъй като времето е минало и трябвало да си ходи. А защо тогава ми продава, като няма време. Габрово, 16 февруари 1973 г. Система е в магазина да не се приема амбалажа. Налага се възрастни хора и деца да разнасят празни стъкла от магазин на магазин. Моля стопанското ръководство да вземе необходимите мерки за подсигуряване на касети и др. мероприятия за отстраняване на констатираното. Габрово, 23 ноември 1973 г. е етнолог, представи темата на международната конференция 7-9 ноември 2019 г./", "date": "2019.11.28", "title": "Книгите за оплаквания, или за дефицитите през социализма"}
{"url": "https://www.dnevnik.bg/sviat/2019/11/28/3998098_amazon_nauchi_aleksa_da_e_malko_sredno_i_mnogo/", "text": "Виртуалният помощник \"Алекса\" се отдалечи с крачка от \"роботския\" и се приближи с толкова до \"човешкия\" глас. Поне в САЩ (засега) асистентът на \"Амазон\" не реагира безизразно. \"Алекса\" обаче не просто предлага две емоции - развълнувана и разочарована. Тя може да им  придава нюанси  чрез гласа си, за да създаде представа дали емоцията е силна, умерена или слаба. Според \"Амазон\" \"Алекса\" може да отговаря радостно или развълнувано, когато потребителят познае отговора на въпрос, а разочаровано или съчувствено - когато попита за среща на любимия си отбор и новините са лоши. Технологичното издание The Verge изразява съмнение, че \"разочарованият\" режим е направен професионално - звучи по-скоро сякаш \"Алекса\" е нещастна - но смята вълнението за по-успешен резултат. \"Алекса\" става \"все по-човешка\", отбелязва телевизия Си Би Си. Технологичен редактор на телевизията казва, че в реакциите ѝ вероятно ще се долавят и одобрение и неодобрение в зависимост от зададения въпрос или отговор. От януари тази година американските потребители  могат да ползват  \"новинарски\" режим на асистента. Сега е добавена  още една  възможност - интонация, наподобяваща музикално предаване.", "date": "2019.11.28", "title": "\"Амазон\" научи \"Алекса\" да е малко, средно и много развълнувана"}
{"url": "https://www.dnevnik.bg/bulgaria/2019/11/28/3998148_ustanoven_e_mujut_zaradi_kogoto_bankova_slujitelka/", "text": "Самоличността на мъжа, за когото се твърди, че е получил близо 1 милион лева от банкова служителка, е установена. Предстои да се докаже дали той наистина е съучастник в престъплението\". Това заяви пред Нова телевизия окръжният прокурор във Варна Красимир Конов. Задържаната вчера служителка на банков клон във Варна е обвинена в присвояване на близо 1 млн. лв. от влогове на клиенти на банката. Специалистката от отдел \"Банкиране на дребно\" на 38 г. е арестувана за 72 часа.  Предвиденото наказанието за служителката е затвор за 10 години или повече. Около 30 клиенти на банката са потърпевши, каза Конов пред Нова телевизия. ", "date": "2019.11.28", "title": "Установен е мъжът, заради когото банкова служителка присвои близо 1 млн. лв."}
{"url": "https://www.dnevnik.bg/sport/2019/11/28/3998147_lebron_djeims_dostigna_granicata_ot_33_hiliadi_tochki/", "text": "Леброн Джеймс  стана едва четвъртият играч в историята на Националната баскетболна асоциация (НБА), който достига границата от 33 хиляди отбелязани точки. Крилото на \"Лос Анджелис лейкърс\" реализира 29 при победата със 114:110 над \"Ню Орлиънс пеликанс\". В кариерата си Джеймс вече има 33 008 точки. Пред него са величията Кобе Брайънт (33 643), Карл Малоун (36 928) и Карим Абдул-Джабар (38 387). Джеймс отдавна изпревари Майкъл Джордан, който е пети и има 32 292 отбелязани точки в кариерата си. Единственият действащ баскетболист освен Краля, който попада в топ 20 на класацията по отбелязани точки, е Кармело Антъни. Крилото се завърна в НБА, подписвайки с \"Портланд трейлблейзърс\", като има 25 634 точки. В сблъсъка с \"Ню Орлиънс\" Джеймс игра много силно и реализира 10 от 18 опита за стрелби от игра. Той беше точен и при седем от 11-те си опита от наказателната линия. Освен това лидерът на \"Лейкърс\" овладя пет борби и се отчете с 11 асистенции, за да запише дабъл-дабъл. Антъни Дейвис вкара 41 точки и овладя девет борби срещу бившия си отбор. От началото на сезона \"езерняците\" имат 16 победи и само две загуби, катоо са тимът с най-добри показатели в лигата. Баскетболистите на \"Лейкърс\" са считани и за основен фаворит за титлата.", "date": "2019.11.28", "title": "Леброн Джеймс достигна границата от 33 хиляди точки в НБА"}
{"url": "https://www.dnevnik.bg/razvlechenie/2019/11/28/3998016_nova_kniga_predstavia_istinskata_istoriia_na_enco/", "text": "След папата Енцо Ферари е най-почитаният мъж в Италия. Животът му всъщност е историята на XX век. \"Папата на Севера\", както често е наричан, успява да си изгради образ на свръхчовек сред своите ревностни почитатели по света, което от своя страна допринася изключително много за процъфтяването на бизнеса, управляван от него в продължение на близо шестдесет години. Един американски журналист обаче се наема за напише изчерпателната биография на един титаничен човек и компанията, която носи неговото име. \"Доста бързо установих, че е имало двама души Енцо Ферари: физическото лице и изкусно създадената му публична версия. Намерението ми е да документирам колкото е възможно по-точно и безпристрастно истинския Ферари, личността, съвкупност от тези два образа\", коментира Брок Йейтс. Резултатът е книгата \"Ферари\", която от тази седмица е на българския пазар. Интересното в случая е, че авторът не е някой болен фен на Ферари, дори напротив - критикува го и не крие негативното си отношение към черти в характера на Комендаторе, но не може да не признае силата му и неговата роля в света на автомобилите. За качеството на книгата говори и фактът, че режисьорът Майкъл Ман вече води преговори да я филмира. \"Ферари\" е част от поредицата Via sine fine (\"Живот без край\") на издателство Locus Publishing, в която вече бяха издадени биографиите на Андре Агаси и на създателя на \"Найк\".", "date": "2019.11.28", "title": "Нова книга представя Енцо Ферари отвъд мита"}
{"url": "https://www.dnevnik.bg/hrana_i_napitki/2019/11/28/3997909_koi_e_veselin_kalev/", "text": "                         Роден във винарския Карнобат, Веселин завършва перспективната специалност технология на напитките. Скоро след това открива, че кулинарията е неговото призвание. Започва професионалното си развитие в софийския \"Хилтън\" – в кухнята на Андре Токев, а след това работи с Емил Минев в ресторант \"Талисман\". Амбицията да се развива го отвежда в Германия, където професионалният му път минава през няколко престижни ресторанта. През 2012 работи при един от най-забележителните топ готвачи в Германия Томас Келерман в ресторант Kastel, отличен с две звезди \"Мишлен\" . Преди да се завърне в България в началото на 2017 година, е и chef de partie в ресторант Bambergs Häuschen, с една звезда \"Мишлен\". В момента го откриваме в хотел \"Рила\", Боровец, начело на трите му ресторанта. Веселин черпи вдъхновение от неограничените възможности, които кулинарното изкуство предлага: \"Разнообразието от вкусове може да те отведе до всички точки на света, а комбинирането им всеки път създава ново и неочаквано изживяване.\" Предизвикателство за него би било да готви за деца – да комбинира неустоими за тях вкусове, здравословни продукти и забавно представяне на рецептите. Любимата му подправка е мащерка – баща му е археолог и ароматът ѝ го връща в детските години, когато е обикалял с него различни обекти. \" \"", "date": "2019.11.28", "title": "Кой е Веселин Калев"}
{"url": "https://www.dnevnik.bg/hrana_i_napitki/2019/11/28/3997983_pusturva_s_proletni_zelenchuci_sake_i_leshta/", "text": "                           Филетирайте и обезкостете пъстървата. Овкусете със сол и поставете между двете филета бейби спанака. Вакуумирайте със зехтин и мащерка. Гответе на 32˚C между 40 и 60 минути (в зависимост от големината на рибата). Извадете от вакуум торбичката и обжарете с горелка от страната на кожата. Нарежете зеленчуците в предпочитана форма и бланширайте в подсолена вода за няколко минути. Шокирайте в подсолена ледена вода и подсушете. Овкусете със саке маринатата при аранжирането в чинията. За маринатата нарежете шалота на ситно и задушете в маслото. Добавете 250 мл саке и оставете да се редуцира напълно, преди да добавите останалото саке, зехтина и ксантана. Разбийте се с миксер и изчакайте 10 минути, след това добавете останалите продукти и разбийте още веднъж. Разделете карфиола за крема на две равни части и нарежете на ситно. Задушете половината шалот в маслото и добавете половината карфиол. Овкусете, долейте 500 мл вода, кипнете и оставете 30 минути на огъня. Прецедете и оставете настрана. Другата половина от карфиола задушете с шалот, добавете първия бульон и гответе до редуциране. Когато бульонът изври, добавете сметаната и маслото. Разбийте в термомикс и овкусете. Налейте в сифон и сложете патрон за сметана. Дръжте крема на 50˚C до момента на сервиране. 1 пъстърва 4-5 листа бейби спанак 1 бр. романеско 1 бр. карфиол 12 зелени аспержи 50 г пресен грах 4 г чери домати 1 червена чушка 30 г леща 2 големи картофа 1 тиквичка 4-5 стръка бял равнец 2-3 стръка мащерка 250 г масло 1 бр. лук шалот 350 мл саке 1 г ксантан 200 мл зехтин сок от каперси бял балсамико оцет сок от 1 портокал сол и пипер 1 бр. карфиол 2 глави шалот 50 г масло 50 г сметана сок от ½ зелен лайм индийско орехче сол и пипер", "date": "2019.11.28", "title": "Пъстърва с пролетни зеленчуци, саке и леща"}
{"url": "https://www.dnevnik.bg/na_put/2019/11/28/3997903_turoperator_tursi_slujitel_za_ocenka_na_kolednite/", "text": "Испанският туроператор  Civitatis  търси да назначи временен служител, който да обиколи и оцени най-добрите коледни базари в Европа. Спечелилият кандидат ще трябва да проучи предлагането и да докладва на екипа своите впечатления, за да подпомогне компанията в подготовката на офертите й. Той трябва да е чувствителен към детайлите и аргументирано да обясни кое му е харесало и кое - не. Туроператорът се интересува конкретно от атмосферата на базарите в Прага, Виена, Братислава и Будапеща. Петдневният проучвателен тур започва на 16 декември на централния площад в Стария град на Прага. Маршрутът включва базарите край двореца Белведере и пред кметството във Виена, както и в Стария град на Братислава. Програмата за Будапеща включва посещение на зимния фестивал на площад Vörösmarty и базара пред будапещенската базилика \"Св. Стефан\". Настаняването и трансферите се покриват от работодателя. Отделно се предлагат 200 евро безотчетни командировъчни. Срокът за кандидатстване  през сайта на компанията  е 30 ноември.", "date": "2019.11.28", "title": "Туроператор търси служител за оценка на коледните базари"}
{"url": "https://www.dnevnik.bg/sviat/2019/11/28/3998155_trump_razgnevi_kitai_sus_zakon_podkrepiasht_protestite/", "text": "Президентът на САЩ Доналд Тръмп подписа приет от Конгреса закон в подкрепа на продемократичните протести в Хонконг въпреки гневните протести на Пекин, който води деликатни преговори с Вашингтон за постигане на сделка за прекратяване на търговската война, съобщиха \"Ройтерс\" и ТАСС, цитирани от БТА. Законът \"за демокрацията и правата на човека в Хонконг\" беше приет единодушно от Сената миналата седмица. В Камарата на представителите само един конгресмен гласува против. Законът изисква от Държавния департамент да потвърждава пред законодателите всяка година, че Хонконг запазва достатъчно автономия, за да оправдава предоставянето от САЩ на специалните търговски условия, които му помогнаха да поддържа позицията си на световен финансов център. В закона също се предвиждат санкции срещу лица, нарушаващи правата на човека в специалния административен район на Китай. Конгресът прие и втори закон - който Тръмп също подписа - забраняващ износа за Хонконг на американско специализирано полицейско оборудване като сълзотворен газ, гумени куршуми и електрошокови пистолети. \"Подписах тези закони от уважение към президента Си (Дзинпин), Китай и Хонконг\", заяви Тръмп в комюнике, цитирано от \"Франс прес\". \"Те се обнародват с надеждата, че лидерите и представителите на Китай и на Хонконг ще успеят приятелски да преодолеят разногласията си, което ще доведе до дълготраен мир и просперитет за всички\", добави президентът. Китайското правителство заплаши днес, че ще вземе твърди ответни мерки. В комюнике на китайското външно министерство се посочва, че този закон е \"сериозна намеса във вътрешните работи на Хонконг и на Китай, сериозно нарушаване на международното право\", както и \"неприкрита хегемония\". Пекин не уточнява какви ответни мерки ще вземе. Властите на Хонконг изразиха съжаление за подписването на закона и обвиниха Вашингтон в намеса във вътрешните работи на специалния административен район на Китай, предаде \"Франс прес\". Представител на властите заяви в комюнике, че законът изпраща \"лошо послание на демонстрантите\".", "date": "2019.11.28", "title": "Тръмп разгневи Китай със закон, подкрепящ протестите в Хонконг"}
{"url": "https://www.dnevnik.bg/politika/2019/11/28/3998150_valeri_simeonov_obiavi_che_ot_godina_raboti_nad_sebe_si/", "text": "Избраният наскоро за зам.-председател на Народното събрание лидер на НФСБ Валери Симеонов заяви, че от година работи над себе си след като загуби вицепремиерския си пост заради острия си език. Майки на деца с увреждания и техни съмишленици протестират в последните дни с искане за оставката на Симеонов от зам.-председателския пост заради изказването му преди година по техен адрес, когато ги нарече \"група кресливи жени\", които спекулират с \"уж болни деца\". \"Осъзнавам, че съм по-различен в политически план, използвам по-остри изрази, чепат съм по характер. Но в продължение на година работя върху себе си\", каза Симеонов в интервю за Нова телевизия. \"Не е справедливо да ме изкарват обществен враг номер 1, не е човешко. Платих си своята цена\", добави той. \"Много често се обръща внимание на изразите, които използвам, а не на смисъла, който преследвам. Моето желание е да скъся разстоянието от проблема до възприемането му от зрителя, разясни той комуникационния си подход. Симеонов е на мнение, че не е редно организации на хора с увреждания да обявяват политически искания и подчерта, че трите законопроекта, за които настояваха майките, са приети, тоест протестите им са довели до успех. Той уточни, че е в парламента не защото е арогантен и циничен, а защото за него са гласували 320 хил избиратели  \"Не е въпрос на чест, на въпрос и смърт дали ще остана зам.-председател. Аз съм успешен бизнесмен,\" каза лидерът на НФСБ и добави, че в продължение на три месеца отказвал, но в крайна сметка бил издигнат по настояване на ВМРО. Симеонов каза, че приема като комплимент реакцията на ДПС срещу избирането му за зам.-председател. Той разказа, че преди да влезе в политиката е помогнал с лични средства на много хора - платил е гаранцията и адвоката на българи, намиращи се в затвор в Гърция, смяната на става на мъж и кохлеарен имплант на дете с увреден слух. Негови близки също страдат от тежки заболявания и той се грижи за тях. Изкарват ме като звяр, който няма сетива да разбере болката на тези жени, напротив, много добре я разбирам, защити се той и добави: \"Не ми е присъща показност\".", "date": "2019.11.28", "title": "Валери Симеонов обяви, че от година работи над себе си"}
{"url": "https://www.dnevnik.bg/sviat/2019/11/28/3998157_sasht_shte_namaliat_vnoskata_si_v_bjudjeta_na_nato/", "text": "Правителството на президента на САЩ Доналд Тръмп смята да съкрати размера на вноската в бюджета на НАТО, съобщи телевизия Си Ен Ен, цитирана от БТА. Вашингтонското издание THe Hill и телевизия \"Ю Ес Ей Тудей\" отбелязват, че страните от НАТО са се договорили как да разпределят средствата от този момент. Според източници на телевизията в Пентагона и НАТО понастоящем около 22 процента от бюджета на алианса се сформира от средства, предоставяни от Вашингтон. Правителството на Тръмп смята да намали този размер до 16 процента. За сравнение, Германия покрива 14.8 процента от бюджета. Един от източниците отбелязал, че САЩ ще пренасочат икономисаните средства за финансиране на редица програми в областта на сигурността в Европа, включително програми за Украйна и Грузия. Други държави - членки на алианса, са готови да компенсират дефицита, който ще се образува след съкращаването на американската вноска в бюджета, посочва Си Ен Ен. Решението е по-скоро символично, тъй като сегашният бюджет на НАТО е малък - едва около 2.5 млрд. долара. Тези средства не са свързани с изискването на алианса разходите за отбрана на страните членки да са поне 2% от брутния им вътрешен продукт. Представител на НАТО, цитиран от Си Ен Ен, обаче казва, че новата \"формула за споделяне на разходите\" е \"важна демонстрация за ангажимента на съюзниците към алианса и към идеята за по-справедливо разпределяне на тежестта\".", "date": "2019.11.28", "title": "САЩ ще намалят вноската си в бюджета на НАТО"}
{"url": "https://www.dnevnik.bg/sport/2019/11/28/3998200_ivet_lalova_beshe_izbrana_za_atlet_1_na_balkanite/", "text": "Ивет Лалова беше избрана за най-добра лекоатлетка на Балканския полуостров на галавечерта на Балканската атлетика (АБАФ). Церемонията се проведе в сръбския град Вършаничка баня. Това е втори приз за Лалоова, която беше избрана за №1 и през 2011 г. През годината 35-годишната спринтьорка се класира седма на  финала на 200 метра  на световното първенство в Доха и спечели две титли на балканския шампионат в Правец. За пети път Лалова беше избрана и за  Атлет на България . Лалова вече има квоти и за двата спринта в Токио. През май  тя си осигури участие на пети олимпийски игри, като взе квота на 200 м . В края на август  спринтьорката направи най-бързото си бягане на 100 м от 2013 г. , с което си заслужи място в Токио и в тази дисциплина. Победителят от Европейския олимпийски фестивал при юношите под 18 г. в хвърлянето на чук Валентин Андреев получи признание като Изгряваща звезда на АБАФ при юношите. 17-годишният българин спечели две балкански титли на чук при юношите под 18 г. и под 20 г. Андреев оглави и световната ранглиста при юношите под 18 г. За №1 при мъжете беше избран босненецът Амел Тука, който спечели сребро на 800 метра на световното първенство в Доха.", "date": "2019.11.28", "title": "Ивет Лалова беше избрана за атлет №1 на Балканите"}
{"url": "https://www.dnevnik.bg/sviat/2019/11/28/3998198_ungariia_se_ottegli_ot_evroviziia_sred_obvineniia_che/", "text": "Унгария няма да участва тази година в конкурса \"Евровизия\" и от Будапеща не съобщават официални мотиви за това решение. Но в страната усилено се говори, че това е, защото управляващи и близки до тях собственици на медии смятали песенния конкурс за \"прекалено гейски\". Коментатор по проправителствена телевизия нарече \"Евровизия\" по-рано тази година \"хомосексуална флотилия\" и допълни, че унгарското участие няма да допринесе за психическото здраве на нацията. Източник на лондонския \"Гардиън\" в обществената телевизия MTVA казва, че колегите му смятат, че отказът за участие се свързва с това, че \"Евровизия\" била асоциирана с ЛГБТ културата. Той допълва, че в телевизията не се одобрява позитивното отразяване на хора с такава ориентация с изключение на годишния прайд в столицата. Обществените медии плътно се контролират от консервативните и евроскептични управляващи на Виктор Орбан и разпространяват антиимигрантски послания и твърденията на партията \"Фидес\", че на всяка цена трябва да се брани \"традиционното семейство\". Лично Орбан се въздържа от хомофобски изявления. От обществената телевизия казват, че \"вместо да участваме в \"Евровизия\" 2020, ще подкрепим стойностни продукции, създадени от таланти на унгарската поп музика\". През последните години националният участник бе победителят в местното издание на шоуто \"Гласът на Унгария\". Този път наградата е възможност за участие в местни медии и фестивали. Организаторите на \"Евровизия\" припомнят, че и други държави, включително Унгария, са пропускали годишни издания, но от 2011 г. страната редовно е участвала.", "date": "2019.11.28", "title": "Унгария се оттегли от \"Евровизия\" сред обвинения, че бил \"твърде гейски\""}
{"url": "https://www.dnevnik.bg/sviat/2019/11/28/3998235_tanzaniia_predupredi_jurnalistite_da_ne_citirat/", "text": "Властите в Танзания предупредиха вчера местните медии, че ще вземат мерки срещу тях, ако цитират чужденци, предаде \"Асошиейтед прес\". Предупреждението беше отправено, след като САЩ и Великобритания изразиха тревога във връзка с нарушенията по време на местните избори в Танзания в неделя. Посолството на САЩ посочи в изявление, че изборните власти масово са изключвали кандидати на опозицията от участие в изборния процес. Британският посланик Сара Кук заяви, че липсата на акредитация за надеждни местни наблюдатели, координираното дисквалифициране на опозиционни кандидати и решението на опозицията да бойкотира вота са лишили танзанийците от възможността да изберат местни ръководители по свободен, честен и прозрачен начин. /БТА", "date": "2019.11.28", "title": "Танзания предупреди журналистите да не цитират чужденци"}
{"url": "https://www.dnevnik.bg/zelen/2019/11/28/3998197_za_zemiata_i_raion_ovcha_kupel_zapochvat_kampaniia_za/", "text": "Екологичното сдружение \"За Земята\" обяви, че започва информационна кампания за намаляване на замърсяването от битовото отопление с твърди грива в София. Домакин на старта на кампанията е район Овча купел в столицата, като в сградата на общината ще бъдат разположени информационни плакати и брошури за вредните ефекти от изгарянето на дърва за отопление и как да ги избегнат. Ивайло Попов от \"За Земята\" разяснява, че когато се изгаря дървесина, се изхвърлят големи количества сажди, фини прахови частици (ФПЧ), бензопирен и други полиароматни циклични въглеводороди, които са опасни за здравето, особено на тези, които ги използват в дома си. Остарелите печки, неправилното им използване, горенето на влажни или боядисани дърва засилват проблема. Според неправителствения експерт отоплението с дървесина е приемливо за здравето, само ако е с уреди, които имат сравнително ниски емисии на ФПЧ и се използват сухи дърва, пелети или брикети. Кампанията ще разпространи препоръки за алтернативи в отоплението, като например програмата на Столична община за подмяна на уредите или пък националните програми за енергийна ефективност. С тях гражданите могат чрез различни уреди или подобрена изолация на жилищата да намалят необходимите количества дърва, а оттам и замърсяването. Друга важна мярка е ползващите дърва за огрев да ги оставят да изсъхнат под навес за поне една година, за да постигнат нормативното изискване за влажност до по-малко от 30%. Изискванията към гражданите По-рано тази седмица от \"За Земята\" разпространиха своето  становище по новоприетата Наредба  за изискванията и контрола върху дървесината, която се използва за битово отоплениe, която от 7 октомври насам задължава гражданите да следят за качеството на дървесината, която ползват за отопление. Именно на ползващите дървен материал е вменена отговорността да спазват ограничението дървеният материал да бъде с абсолютна влажност до 30%. За момента контролът по спазването на ограничението за битово изгаряне е неясно разпределен между кметовете и регионалните инспекции на екоминистерството (РИОСВ) и се очаква да се извършва с посещения в домовете.  От \"За Земята\" твърдят, че с това не се въвежда желаният стандарт за съдържанието на влажност, който да е задължителен за производителите и доставчиците на дървесина. Според неправителствената огранизация именно тези, които са в началото на веригата на дървесината за отопление, са подходящият и обозрим обект на институционалния контрол. Сдружението отбелязва също, че стандартът за дървесина е изключително важен за изпълнение на изискванията на Европейския съюз за фините прахови частици, защото над 76% от хората, ползващи твърди горива, сe отопляват с дърва и едва 14-15% - с въглища. Предисторията Вече две години и половина екоминистерството на България периодично отговаря на Европейската комисия за това какви мерките е предприело, за да се справи с мръсния въздух след  решението на Съда на ЕС от април  2017 г , с което държавата беше осъдена за неизпълнение на задълженията по Директивата за качеството на въздуха. През декември 2018г. бяха приети изменения в Закона за чистотата на атмосферния въздух, с които се въведоха изисквания за качеството на въглищата за отопление. През септември 2019г. беше приета и нова Национална програма за контрол на замърсяването на въздуха 2020 - 2030 г. В програмата са предвидени мерки в секторите, които са по-значими източници на емисии в атмосферния въздух, като селско стопанство, автомобилен транспорт и битово отопление, съобщава пресцентърът на правителството. Междувременно, през  април тази година Европейската комисия отново се оплака  от недостатъчно изпълнение на политиките за чистота на въздуха, като отбеляза, че спрямо 2017 г. е \"налице известен напредък\", който \"обаче е ограничен до приемането на правни актове, като до момента не се съобщава за наличието на практическо изпълнение\". През юли еврокомисията започна и  нова наказателна процедура  за високите нива на емисии на серен диоксид. През август и глобалният доклад на Грийнпийс класира  България сред 20-те най-замърсяващи държави  в света, които имат най-високи емисии на серен диоксид.", "date": "2019.11.28", "title": "\"За Земята\" и район \"Овча купел\" започват кампания за по-чисто битово отопление"}
{"url": "https://www.dnevnik.bg/evropa/regioni/2019/11/28/3998239_108_mln_lv_po_regioni_v_rastej_shte_sa_za_medicinski/", "text": "Над 108 млн. лв. ще бъдат осигурени допълнително по управляваната от Министерството на регионалното развитие и благоустройството Оперативна програма \"Региони в растеж\" 2014 - 2020 г. за купуване на медицински хеликоптер, рехабилитация на 134 км републикански пътища, енергийна ефективност на сгради в малките общини и ново спортно оборудване на 80 професионални гимназии. Това стана ясно по време на заседание на Комитета за наблюдение на програмата, предаде пресслужбата на министерството. 20 млн. лв. от допълнителните средства ще бъдат пренасочени към Министерството на здравеопазването, което ще може да купи хеликоптер за въздушно спасяване и превоз на нуждаещи се пациенти, спасителни и донорски операции. По проекта ще бъдат анализирани и идентифицирани най-подходящите площадки за излитане и кацане. Целта ни е да осигурим специализиран санитарен транспорт за нуждаещи се в труднодостъпни региони, пострадали при инциденти, както и трансплантация на органи, тъкани и клетки. Така ще постигнем цялостно обновяване и модернизиране на спешната помощ в страната\", коментира зам.-министър Деница Николова и отбеляза, че в момента със 163 млн. лв. от ОПРР се ремонтират всички спешни медицински центрове в страната и се доставят 400 нови линейки. Нови над 57 млн. лв. ще бъдат инвестирани и в рехабилитация на републикански пътища, както и за изграждане на интелигентна транспортна система за повишаване на пътната безопасност, решиха още членовете на комитета. С 55 млн. лв. Агенция \"Пътна инфраструктура\" ще може да ремонтира още шест пътни отсечки с дължина 134 км, свързващи 11 общини в шест области. \"5 от допълнителните отсечки са в Северна България, с което потвърждаваме приоритета на правителството за подкрепа на развитието й\", посочи Николова. Участъците, които ще се ремонтират, са Мизия - Оряхово - Крушовене в област Враца; Поликраище - Елена - Сливен в областите Сливен и Велико Търново; Русе - Кубрат - Исперих - Дулово в областите Русе и Разград; Полски градец - Тополовград - с. Устрем в област Хасково; Каблешково - Межден в област Силистра и участък от пътя Варна - Белослав - Разделна - Падина - Житница в област Варна. От началото на настоящия програмен период с 377 млн. лв. по ОПРР се финансира рехабилитацията на други 24 пътни отсечки с обща дължина близо 505 км. С малко над 2 млн. лв. от средствата ще се финансира проект на Държавна агенция \"Безопасност на движението по пътищата\" за интелигентна транспортна система, която ще помага на водачите с ценна и навременна информация за пътната обстановка и състоянието на пътната мрежа, включително и наличие на инциденти. Тя ще се състои от сензори, метеорологични и пътни станции, интелигентни електронни пътни знаци с променливо съдържание и възможност за засичане на скорост. Те ще са разположени в критични точки, определени след анализ на транспортното натоварване, специфични данни за климатичните условия – честота на валежи от дъжд и сняг, мъгла, потенциални опасности от заледяване и др. \"Очакваме така да допринесем за намаляване на броя и тежестта на пътнотранспортните произшествия, засилването на контрола на движение по републиканските пътища и подобряване на ефективността на пътното поддържане\", коментира зам.-министър Николова. Допълнителни близо 25 млн. лева ще получат 28-те малки общини и периферни райони в страната за подобряване на енергийна ефективност на жилищни и обществени сгради. Сумата ще се допълни с още 14 млн. лв. спестен ресурс, който предстои да се насочи към тях в края на месеца. Така общият бюджет ще достигне близо 40 млн. лв., като вече се дава и възможност за саниране на сгради с повече от 35 апартамента. От началото на програмния период по ОПРР се изпълняват 202 проекта за енергийна ефективност на стойност 204 млн. лв. в 28-те малки общини. Около 6.2 млн. лв. ще получи Министерството на образованието и науката. С над 4.5 млн. лв. от тях ще се извърши ремонт на 7 професионални гимназии и Тракийския университет. С останалите над 2.5 млн. лв. около 100 средни училища в страната ще получат ново спортно оборудване. Така почти всички новоремонтирани учебни заведения ще получат адекватна и иновативна спортна база, се посочва в съобщението. Зам.-министър Николова отбеляза, че за обновяването им са инвестирани 618 млн. лв. от ОПРР, като до момента са ремонтирани 80 сгради - 49 училища, 26 детски градини и 5 университета. \"Отчитаме много добро изпълнение на Оперативна програма \"Региони в растеж\" 2014 - 2020 г., каза още регионалният заместник-министър. Към днешна дата са договорени 86% от ресурса ѝ, или 2.5 млрд. лв. Над 1.5 млрд. лв. са разплатените средства по проекти на бенефициентите, а близо 30%, или 1 млрд. лв., са възстановените средства от ЕК. \"Програмата има най-пряк принос към хората, най-видима е от обществото, защото основен бенефициент са най-големите и средни общини в страната\", коментира още тя. Николова отбеляза, че няма риск от неизпълнение на програмата. \"През следващата година очакваме голям брой проекти да бъдат завършени, а по някои от приоритетните оси отчитаме изпълнение на проектите между 80 и 100%. Тя добави, че се работи активно и за разработване на бъдещата програма за регионално развитие, която е фокусирана върху развитие на територията чрез повишаване потенциала на всеки един регион. Аурелио Сесилио от Генерална дирекция \"Регионална и градска политика\" в Европейската комисия изказа своята подкрепа за разпределянето на допълнителните средства и посочи, че проектите са изключително важни, тъй като  България единствена в ЕС не разполага  с хеликоптер за медицинско спасяване. Инвестициите в пътната инфраструктурата също са от значение за подобряване на транспортната система в страната. \"Новият състав на ЕК си поставя приоритет в следващия програмен период Европа да води политика по-близо до хората. Интервенциите по ОПРР представляват тази цел, защото дейностите касаят живота на всички хора\", коментира Сесилио.", "date": "2019.11.28", "title": "108 млн. лв. по \"Региони в растеж\" ще са за медицински хеликоптер, пътища, спорт и саниране"}
{"url": "https://www.dnevnik.bg/video/svobodna_evropa/2019/11/28/3998237_kak_surbiia_obvini_rusiia_v_shpionaj/", "text": "Русия е обвинена в извършването на \"обширна разузнавателна операция\" в сръбската армия. Най-важното за тази история научете от видеото на  .", "date": "2019.11.28", "title": "Как Сърбия обвини Русия в шпионаж"}
{"url": "https://www.dnevnik.bg/sport/2019/11/27/3997913_blizo_100_milioneri_za_godina_kolko_specheliha/", "text": "Професионалният тенис е излъчил 98 милионери през 2019 г., сочат официалните данни на Асоциацията на професионалните тенисисти (ATP) и Женската тенис асоциация (WTA) след  края на сезона . Над 3500 състезатели при мъжете и повече от 3300 при дамите са получи суми от наградни фондове през годината. Световният №1  Рафаел Надал  е на върха при мъжете и в тази класация. Испанецът е спечелил от наградни фондове 16.3 милиона долара през 2019 г. Левичарят от Майорка завърши годината с четири титли - \"Мастърс\" надпреварите в Рим и Канада, \"Ролан Гарос\" и US Open. Единственият, който е близо до Надал и надхвърля 10-те милиона през 2019 г., е Новак Джокович. Сърбинът, който сдаде първото място в световната ранглиста, е спечелил 13.3 милиона долара основно благодарение на петте си титли. Джокович триумфира на Australian Open, мастърсите в Мадрид и Париж, \"Уимбълдън\", и Токио. Сърбинът остава №1 по спечелени пари от наградни фондове в цялата си кариера, като те са 139.1 милиона долара. В топ 5 при мъжете през 2019 г. са още Роджър Федерер с 8.7 млн., Доминик Тийм с 8 и Даниил Медведев със 7.9 милиона долара. Въпреки че е далеч назад по суми от наградни фондове през 2019 г., Федерер остава най-добре печелещият тенисист. Според \"Форбс\" швейцарецът получава най-големи суми от спонсорски договори, които надхвърлят спечеленото от него на корта. Григор Димитров , който завърши годината на 20-о място в световната ранглиста, е спечелил 2.177 милиона долара. Голяма част от сумата идва от доброто представяне на българина в последния турнир от Големия шлем US Open, където той игра полуфинал. По отношение на наградните фондове Димитров е 18-и сред професионалните тенисисти при мъжете. Пред него са Стан Вавринка, Кей Нишикори, Денис Шаповалов, Карен Хачанов, Диего Шварцман, Давид Гофен и Фабио Фонини, които заемат местата между 17-о и 11-о. Общо 54 тенисисти при мъжете са спечелили над 1 милион долара от наградни фондове през годината. В класацията на ATP 54-и е Жол-Вилфред Цонга с 1 059 095 долара, а 55-ият Кайл Едмънд е спечелил 995 608. Само една от дамите е взела повече от Федерер При дамите 44 състезателки надхвърлят сумата 1 милион долара. Въпреки желанието на жените да получават наравно с мъжете от наградните фондове на турнирите водещите тенисистки продължават да печелят по-малко с изключение на надпреварите от Големия шлем. В класацията за наградните фондове през годината на върха е Ашли Барти. Австралийката, която оглави световната ранглиста, е спечелил 11.3 милиона долара през 2019-а. Повече от една трета от сумата дойде от титлата във  финалите на WTA в Шънжън , когато Барти получи чек за 4.42 млн. долара.      Барти е единствената сред дамите, която е спечелила повече от Роджър Федерер. Всички останали в женския тур дори не се доближават до 8-те милиона, спечелени от Маестрото. Втора зад Барти е Симона Халеп с 6.9 милиона долара, следвана от Наоми Осака (6.78), Бианка Андрееску (6.5) и Елина Свитолина (6.12). В топ 10 са още Каролина Плишкова (5.1), Серена Уилямс (4.3), Кики Бертенс (4.2), Белинда Бенчич (4.1) и Петра Квитова (3.7). Списъкът на милионерките се затваря от 44-ата Юлия Гьоргес, която е спечелила 1.006 милиона долара. Според \"Форбс\" най-добре печелещата тенисистка е Осака, която има спонсорски договори с редица компании в родината си Япония. През 2019 г. бившата №1  подписа и с \"Найки\" .", "date": "2019.11.28", "title": "Близо 100 милионери за година: колко спечелиха професионалните тенисисти през 2019-а"}
{"url": "https://www.dnevnik.bg/photos/2019/11/28/3998246_snimka_na_denia_ministerstvoto_na_sporta_shte_reshava/", "text": "С мотив, че Столичната община не успява да контролира паркирането около Националния стадион \"Васил Левски\", вчера общинските съветници решиха да дадат терена от 12 дка около съоръжението на Министерството на младежта и спорта безвъзмездно за срок от 5 години.", "date": "2019.11.28", "title": "Снимка на деня: Министерството на спорта ще решава кой да паркира до Националния стадион"}
{"url": "https://www.dnevnik.bg/biznes/2019/11/28/3998251_svruhregulaciia_i_lipsa_na_kontrol_-_vinarskata_kamara/", "text": "Въвеждането на постоянно видеонаблюдение в складовете за производство на алкохол е необмислено, със съмнителен ефект и е репресия срещу легалния бизнес. Това коментира в интервю пред \"24 часа\" Пламен Ангелов, председател на Националната лозаро-винарска камара, след като  наскоро депутатите въведоха  тази форма на контрол. Ангелов обяснява, че в същото време напълно извън контрол остават 1500 регистрирани специализирани малки обекти за дестилиране на ракия, които внасяли минимален акциз спрямо това, което би трябвало да дължат. Не се предлагали и никакви законодателни мерки спрямо други над 8000 субекта, които извършвали такава дейност напълно незаконно - без регистрация или лиценз. Така според него бюджетът пропуска да събере 100 млн. лв. приходи, а с приетата промяна сега се очакват 10 млн. лв., от които реално може да съберат не повече от 500 хил. лв., и то ако никой не фалира и не се свие потреблението. Според приетите промени под постоянно видеонаблюдение ще са 71 акцизни склада за производство на алкохол и около 100 за съхранение. Ангелов цитира стенограма от две заседания на бюджетната комисия в Народното събрание, като на първото е казано, че въвеждането на видеонаблюдение не е пропорционално на преследваните цели, но след това се стига до друг извод и то се въвежда.", "date": "2019.11.28", "title": "Свръхрегулация и липса на контрол - винарската камара се оплаква от двойни стандарти"}
{"url": "https://www.dnevnik.bg/sport/2019/11/28/3998190_tiineidjurut_ot_zalcburg_koito_ne_moje_da_spre_da/", "text": "Нападателят на австрийския \"Залцбург\" Ерлинг Браут Холанд за пореден път привлече вниманието в Шампионската лига и подобри нов рекорд. Норвежецът, който е едва на 19 години, отбеляза един от головете при успеха на своя тим над \"Генк\" с 4:1 като гост. Холанд вкара четвъртото попадение в 87-ата минута, с което стана първият тийнейджър в историята на Шампионската лига и нейния предшественик Купа на европейските шампиони (КЕШ), който вкарва в пет поредни мача. Той има попадение във всеки един двубой от началото на турнира, като още в първия кръг от групите  впечатли с хеттрик срещу \"Генк\"  в домакинския мач. Тогава \"Залцбург\" спечели с 6:2. Последва гол с \"Ливърпул\" на \"Анфийлд\" при поражението 3:4, а в мачовете с \"Наполи\" (2:3 и 1:1) норвежецът се разписа три пъти. От началото на турнира Холанд има осем гола и отстъпва единствено на Роберт Левандовски от \"Байерн\" (Мюнхен). Младият нападател е един от едва петте играчи, които са вкарвали в първите пет мача от групите. Преди него това са правили Алесандро Дел Пиеро (\"Ювентус\" 1995-96), Серхий Ребров (\"Динамо\" Киев 1997-98), Неймар (ПСЖ 2017-18), Кристиано Роналдо (\"Реал\" 2017-18) и Левандовски през този сезон. От началото на сезона Холанд има 27 гола в 19 мача във всички турнири за \"Залцбург\". През лятото норвежкият Ибрахимович, както е наричан младият нападател,  влезе в историята с девет гола  в един мач от световното първенство за младежи до 20 години.", "date": "2019.11.28", "title": "Тийнейджърът от \"Залцбург\", който не може да спре да вкарва"}
{"url": "https://www.dnevnik.bg/analizi/2019/11/28/3998280_nujdae_li_se_pod_igoto_ot_prevod/", "text": "                         Знаем, че модерната култура се храни от скандалите. У нас те често мобилизират най-широки дигитални маси. Караме се за това коя песен да изпратим на Евровизия или как точно да се илюстрират романите за Хари Потър. И ето ви я новата вълна от възмущение около опита за осъвременяване на \"Под игото\". Този път тя поставя на дневен ред въпроса за отношението към нашето минало: кое е по-важно - да разбираме смисъла или да възпроизвеждаме формата? Този въпрос често се е появявал в историята на религиите като спор между тези, които искат да адаптират свещените текстове към съвремието, и фундаменталистите, които смятат, че не бива да се пипа нито запетайка. Е, малко пресилвам, защото текстът на Вазов е, общо взето, разбираем за съвременния читател. Основният проблем не са обясненията към \"гологлав\" или \"посегателство\", с които се подиграват медиите - проблемът са турцизмите. И именно тук проектът на издателство \"Византия\" ни поставя пред едно нерешимо противоречие. От една страна, произведението е сакрализирано от патриотите като най-велико и основополагащо за българската свяст. От друга - то става все по-неразбираемо заради обичайните навремето турски думи. Да ви дам примери от първите няколко страници на романа:  (в оригиналния си смисъл на \"разбойници\"),  От една страна, светиня, от друга – турски. Ами нали същият този лингвистичен патриотизъм чисти езика ни от турцизми вече близо век и половина? От \"Атака\" даже искаха Мусала да преименуват, че значело \"близо до Аллах\". Драмата ни е в нежеланието да приемем, че нашите земи са били част от Османската империя и предците ни в голямата си част са говорели турски, за да се разбират с официалните власти, пък и с другите етнически групи. Заличавайки езика, ние на практика обезсмисляме и самия роман на Вазов - защото ако е нямало Османска империя, нямало е и срещу какво да се бунтуват героите. Малко като в \"Майстора и Маргарита\", където литературният критик Берлиоз настоява поетът не просто да покаже, че Исус Христос е лош, а че изобщо не е съществувал. Е да, но османското наследство си е наше (наред с елинското, византийското, съветското...) и да го отхвърляме е признак не на патриотизъм, а на комплекси. И от това, че го смятаме за наше, не следва, че искаме да върнем на власт султана, нали така? Следва, че възприемаме миналото в цялото му богатство, със светлините и сенките. Да преведем турцизмите у Вазов означава да теглим още една черта върху миналото си. Езиковият пуризъм у нас вече век и нещо заменя турските думи първо с руски, после с френски и немски, после пак с руски, сега пък - с американски. За разлика от английския например, който си запазва близо 60-те процента френски езиков фонд, наследство от нормандския нашественик. Спомням си, че навремето основна квалификация на редактора у нас беше в това да гони \"чуждици\" като им намира \"български\" съответствия. И кои са точно тези изконни български думи, разбира се, никой не знаеше, защото думите пътуват, метаморфоризират, адаптират се. Какво печелим от пуризма? Езикът ни просто обеднява. Защото турцизмите у нас са се обособили в неповторим стилистичен пласт, съдържащ лека диалектност, тарикатлък, архаизъм, интимност. Ха преведи на славянобългарски думички като кеф, бошлаф, акъл! Каква била разликата между нашето яваш-яваш и испанското маняна? Ами то е същото, само без целия този стрес... \"Под игото\" още не се е отдалечило от съвременния човек, като например \"История славянобългарска\" или \"Шестоднев\", които със сигурност имат нужда от превод. Напротив, романът може да обогати речника на учениците с някои позабравени колоритни думи. Четенето на текстове от далечни епохи предполага усилие и за вникване в думите на онази епоха - част от смисъла на литературата е да се пренесеш не само в сюжета, но и в семиотиката, в начина, по който са конструирали смисли, които днес са ни вече чужди. Така впрочем се учи чужд език - не просто превеждаш думите, а се опитваш да разбереш как мисли другата култура. Според мен имаме повод да поговорим и за нещо друго. Започва да става все по-неадекватно \"Под игото\" да се учи като литература - та чак да си явява на първите места в класации за любим роман, което ми звучи малко лицемерно. Това вече е исторически текст, документ за раждането на нашата национална литература - трябва да се чете и анализира като свидетелство за една важна епоха - може би от по-големи деца, може би в по-специализирани часове, не знам. Забелязвам, че младите развиват напълно несправедлива неприязън към подобни текстове, защото очакват в тях да намерят естетическото преживяване, което им носят любовните или фентъзи сюжети. А пък се сблъскват с национално-патриотични поуки. От една страна, не добиват навика да четат за удоволствие, от друга - се изпълват с досада към българската история. Неочаквано лоша комбинация! Всякакви неща правят по света – не само осъвременяват Шекспир или Расин, а и предлагат на учениците преразказ на основните моменти от сюжета – после в часа се анализират определени пасажи. А който реши да се посвети на филологията – нека да чете внимателно и изцяло, с речник в ръка. Аз не виждам в това нищо скандално. Въпросът е какво искаме да постигнем: досаден ритуал по сакрализация на определени четива или разбиране на една минала епоха, когато не само хората и нравите, но и езикът е бил различен от нашия.", "date": "2019.11.28", "title": "Нуждае ли се \"Под игото\" от превод"}
{"url": "https://www.dnevnik.bg/razvlechenie/2019/11/28/3997495_smallman_predstavia_nova_pesen_i_tri_koncerta_v/", "text": "Българската група smallman представи новия си сингъл \"Камък\", който ще е част от предстоящия албум на групата, планиран за втората половина на 2020 г. Песента е напълно независим продукт в концепцията DIY - Do It Yourself на английски, което на български означава буквално \"Направи си сам\", съобщиха от групата. Звукозаписът и заснемането на видеото са планирани, финансирани и реализирани от членовете на групата и най-близки техни сподвижници. В \"Камък\" звучи музиката на разширения състав на smallman, в който освен основните членове Цветан Хаджийски (вокали, гайда, кавал), Иван Тодоров (китари), Стефан Пенев (бас) и Андон Тръпков (барабани) се включват и международно признатият електронен артист и продуцент Иван Шопов (програминг), както и мултиталантливият Петър Делчев (струнни), познат от формациите \"Исихия\" и \"Кайно Йесно Слонце\". \"Камък\" е по текстове на поета Борис Христов. Режисурата и монтажът на видеото са дело на smallman и визуалните артисти София Зашева и Антония Гласкова. Групата прави и малко турне в София, Пловдив и Букурещ, Румъния.", "date": "2019.11.28", "title": "Smallman представя нова песен и три концерта в България и Румъния"}
{"url": "https://www.dnevnik.bg/bulgaria/2019/11/28/3998285_vodata_ot_iazoviri_s_obem_pod_50_niama_da_se_polzva_ot/", "text": "Министерството на околната среда и водите (МОСВ) съобщи, че се ограничава използването на вода от важните за питейно-битово водоснабдяване язовири, чийто наличен обем е под 50%. Темата за нивата на язовирите е особено актуална след въвеждането на режим в Перник, където яз. \"Студена\" е с изключително намален обем, а се оказа, че за това се е знаело от месеци. Всичко по темата четете  тук . По тази причина се спира използването на води за промишлени цели от язовирите \"Дяково\", \"Асеновец\" и \"Ястребино\". Екоминистерството е уведомило ВиК операторите, ползвателите на водите и експлоатационните дружества, които стопанисват язовирите, да ограничават ползването. Те са предупредени да вземат мерки за алтернативно снабдяване от други водоизточници. Целта е да бъде обезпечено питейно-битовото водоснабдяване. Сливен е застрашен от воден режим  От съобщението на екоминистерството се разбира, че Сливен е застрашен от воден режим, тъй като основният източник на питейна вода за града - язовир \"Асеновец\", е запълнен едва 34.47%. \"В месечния график за декември МОСВ ще редуцира разрешените обеми за питейно-битово водоснабдяване на 1.8 млн. куб. м съобразно данните за суха по влажност година с обезпеченост 75%\", се казва в съобщението на екоминистерството. Оттам посочват, че са уведомили местното ВиК дружество, че следва да предприеме мерки за снабдяване от други водоизточници, за да може яз. \"Асеновец\" да се запълни и да се осигури питейно-битовото водоснабдяване на града. Посочват, че \"ВиК Сливен\" има още пет разрешителни за водовземане от над 50 тръбни и шахтови кладенци. В Дупница се ограничава ползването на яз. \"Дяково\" за промишлеността Язовир \"Дяково\", който се намира край Дупница, към момента e с процент на запълване 36.98. Язовирът се ползва освен за питейно-битово водоснабдяване и за промишлени цели, напояване и енергетика. С графика за декември 2019 г. ще бъде ограничено водоподаването от него за други цели освен за питейно-битовите. С нисък процент на запълване е и търговищкият яз. \"Ястребино\" - 31.16%. От МОСВ уверяват, че този обем гарантира осигуряването на пълното питейно-битовото водоснабдяване и не е необходимо да се намалява заявката на местното ВиК дружество. Води от язовира се ползват за питейно-битово снабдяване и за напояване. Водоползвателите са уведомени, че при планирано увеличаване на потреблението от страна на община Антоново до границите на лимита по разрешителното предвид приоритетите по Закона за водите ще бъдат предприети действия за ограничаване на напояването.", "date": "2019.11.28", "title": "Държавата отряза промишлеността от полупразните язовири"}
{"url": "https://www.dnevnik.bg/biznes/2019/11/28/3998276_angelkova_smiata_za_manipulacii_tvurdeniiata_za_losha/", "text": "Министърът на туризма Николина Ангелкова обяви пред журналисти в Народното събрание, че са опит за манипулация и внушения твърденията за това, че годината е била лоша за сектора. Такъв анализ представиха в понеделник от Асоциацията на българските туроператори и туристически агенции. Какво казаха те четете  тук . Тя отново обяви, че за първите 9 месеца на годината над 7.8 млн. чуждестранни туристи са посетили България, което е \"само 0.8 % спад на фона на цялата \"трагедия\", която се описваше юни\".  Обяви \"по спомен\", че когато през 2014 г. е създадено Министерството на туризма, туристите са били над 6.8 млн., а през 2018 г. те вече са над 9.2 млн. \"Това са фактите, това са цифрите\", обяви тя, цитирана от агенция \"Фокус\". Допълни, че приходите от чуждестранни туристи са над 8.4 млн. лв., което е 34% ръст, сравнено с 2014 г. Така че тези цифри и факти показват, че независимо от трудностите, от изключително силната конкуренция, ние успяваме да постигаме изключително добри резултати, заключава министърът. \"Ние успяхме да привлечем и да задържим доверието и устойчивостта\", подчертава тя. Тя бе в Народното събрание за първото четене на предложени от нея промени в Закона за туризма. ", "date": "2019.11.28", "title": "Ангелкова смята за манипулации твърденията за лоша година в туризма"}
{"url": "https://www.dnevnik.bg/bulgaria/2019/11/28/3998203_ploshtad_v_sofiia_da_nosi_imeto_na_jelju_jelev_-/", "text": "Площад в центъра на София да носи името на първия свободно избран президент Желю Желев - това предложение до столичния кмет Йорданка Фандъкова внесоха днес в общината членове на екипа на държавния глава. Желев печели изборите през 1992 г., мандатът му е до 1997 г. Преди това - от 1990 до 1992 г., е президент, избран от парламента. Д-р Желев е философ, автор на забранената при комунистическия режим книга \"Фашизмът\", дисидент, основател на Клуба за гласност и преустройство преди 1989 г. и основател на Съюза на демократичните сили (СДС) на 7 декември 1989 г. Писмото до Йорданка Фандъкова, предоставено на \"Дневник\", гласи: \"Обръщаме се към Вас с молба да отправите писмено предложение до Столичния общински съвет за именуване на общински обект – площад – на името на първия свободно избран президент на Република България Желю Желев. Предлагаме площадът да бъде оформен в пространството между улица \"Московска\" от североизток, сградата на Националната художествена галерия и Етнографския музей от югоизток, площад \"Княз Александър I\" от югозапад и сградата на Народното събрание (бившия Партиен дом - бел. ред.) от северозапад.  Ние, подписалите настоящото предложение, имахме отговорността да работим в екипа на президента Желю Желев и да опознаем човека, който притежаваше достойнството и смелостта да се опълчи срещу тоталитарния режим, като успя да обедини граждани с различни биографии, възгледи и позиции, но с обща непоносимост към несвободата и живота в лъжа. Като президент той категорично отстояваше евроатлантическата ориентация на България и ценностите на демокрацията, правата на етническите и религиозните малцинства и принципите на толерантността. Той беше убеден в необходимостта да се демонтира комунизмът, като едновременно с това разбираше необходимостта от компромиси в името на гражданския мир. За нас това са достатъчно причини да се именува посоченият площад на името на Желю Желев, защото традицията на достойнство и смелост в българската история трябва да се поддържа.\"", "date": "2019.11.28", "title": "Площад в София да носи името на Желю Желев - предложение до кмета"}
{"url": "https://www.dnevnik.bg/photos/2019/11/28/3998292_snimka_na_denia_trump_pusna_svoia_snimka_kato_ot_filma/", "text": "Президентът на САЩ Доналд Тръмп озадачи не само последователите си в \"Туитър\", където публикува своя снимка като герой от филма \"Роки\". Към нея няма никакъв коментар, а главата му е монтирана върху тялото на Силвестър Сталоун от плаката за третия филм от поредицата за възхода на боксовия герой от Филаделфия. Симпатизантите му реагираха с похвали, че Тръмп бил истински шампион в борбата с политическите си противници, импийчмънт процедурата и враговете на Америка. Според критиците му \"Роки поне побеждаваше руснаците, Тръмп им прави подаръци\". По средата са тези, според които 110-килограмовият Тръмп трябва да внимава, когато се сравнява с мускулестото тяло на Роки Марчиано Балбоа.", "date": "2019.11.28", "title": "Снимка на деня: Тръмп пусна своя снимка като от филма \"Роки\""}
{"url": "https://www.dnevnik.bg/biznes/2019/11/28/3998301_valeri_simeonov_obvini_ministerstvoto_na_turizma_v/", "text": "Обсъждането на предлаганите от Министерството на туризма промени в Закона за туризма, с които се определя статутът на националните курорти, отново стана повод за лидера на НФСБ Валери Симеонов да нападне ресорния министър Николина Ангелкова. Той обяви оглавяваното от нея ведомство в диктат заради текстовете за националните курорти, които депутатите одобриха със 104 гласа \"за\", против бяха 13 и \"въздържали се\" - 68 депутати, съобщи агенция \"Фокус\".  Депутатите приеха, че националните курорти ще се обявяват за такива с решение на Министерския съвет по предложение на министъра на туризма. За лицата, които ще извършват дейност в местата за настаняване и заведенията за хранене и развлечения на територията на националните курорти, се предвиждат двойно по-кратки срокове за извършване на административните услуги. С наредба за националните курорти ще се уредят критериите, на които те трябва да отговарят, за да бъдат обявени за такива, и всички процедурни въпроси, свързани с това. Валери Симеоново отново срещу Николина Ангелкова  Предвижда се в националните курорти да се извършва т.нар. продуктово зониране, или обособяване на функционални зони. Детайлите за него също ще бъдат описани в наредби на съответните общински съвети. Правото на Министерство на туризма да определя националните курорти е своеобразна форма на диктат. Това коментира по време на дебата лидерът на НФСБ Валери Симеонов и бивш вицепремиер, който е много активен в предложенията си за сектора и освен това отдавна е в открит конфликт с ресорния министър. Обяви, че парламентарната група на \"Обединени патриоти\" не подкрепя проектозакона \"по редица съображения, най-вече просто свързани с философията, с която е изготвен\". По думите му в проекта на правителството се залага \"едно капсулиране\" по темата за национални курорти. Според Симеонов има редица дребни предложения и неогледани текстове, които се надява да бъдат преосмислени и поправени. Не приемам тезите, че няма как Министерство на туризма да отговаря за националните курорти, то е основен двигател в сектора, коментира после в кулоарите Ангелкова. Тя попита дали министерството или което и да е друго министерство сяда и си пише наредбите, без да има обществено обсъждане. \"Извинявайте, но това е абсолютна манипулация\", обяви тя. Добави, че повече от три години се обсъжда този законопроект в частта за статута на националните курорти. \"Нека да припомня, че самостоятелно Министерство на туризма беше създадено на 7 ноември 2014 г. Именно като фокус и приоритизиране на туристическия отрасъл като един от основните и ключовите за българската икономика е важно това министерство да се фокусира върху основните дейности, свързани с туризма. Несъмнено националните курорти са лицето на българския туризъм\", обяви тя. Посочи, че е изключително важно националните курорти да имат ясен правен статут и ясни права и задължения, свързани както с неговия облик, така и с инфраструктурата, рекламата и с предлагането на конкретните туристически продукти. Съмнителни и спорни предложения видя БСП По-голямата част от предложенията в Закона за туризма са съмнителни и спорни. Това коментира пък зам.-председателят на парламентарната група на БСП Христо Проданов по време на дебата. Обяви, че национални курорти има и в момента и според партията не е необходимо да се въвеждат допълнителни утежняващи определения и правомощия. Депутатът заяви, че положителното в това предложение е, че се предлагат съкратени срокове за административно обслужване на икономическите оператори, които оперират в тях, и посочи, че с това се изчерпват добрите новини за националните курорти. По думите му основната цел на въвежданото продуктово зониране е да се определи къде може да има шум в 1-2 ч. през нощта, а правата да се определят се дават на общинските съвети, пък става дума за национални курорти. \"Ако са национални, те би трябвало да се регулират на национално ниво, а не на ниво общински съвети\", заяви Проданов. Той обърна внимание, че в общинските съвети са влезли чисто икономически групи. \"Тези групи не бива да им се дава право те да определят кой в коя зона попада в националния курорт\", посочи той. Промените в закона не са приумица Промените в Закона за туризма не са приумица на министъра на туризма, още от първия ден на министерството работим по темата за националните курорти, обяви в своя защита Николина Ангелкова пред журналисти в кулоарите. Посочи, че тези текстове още от първия ден са обсъждани със сдруженията и с представителите от туристическия сектор. \"Декември 2014 г. идваха да се представят всички сдружения, които работят в сектора. Първата тема беше : \"Г-жо министър, какво ще правим с националните курорти? Трябва да има някаква рамка, правила\", разказа тя. Факт е, че всичко е построено, всичко е създадено в годините назад и е много трудно в момента, когато вече е извървян един дълъг и нерегламентиран процес, ние да се опитваме да слагаме рамка и да правим националните курорти лицето на българския туризъм, обяви тя, но посочи, че с предлаганите текстове е намерен баланс. Пое ангажимент между първо и второ четене на проекта спорните моменти с продуктовото зониране да бъдат изчистени.", "date": "2019.11.28", "title": "Валери Симеонов обвини Министерството на туризма в опит за налагане на диктат"}
{"url": "https://www.dnevnik.bg/sviat/2019/11/28/3998274_livanski_biznesmen_podari_cilindura_na_hitler_na/", "text": "                         Сгъваемият цилиндър на Адолф Хитлер, посребрено луксозно издание на \"Моята борба\", принадлежало на райхсмаршал Херман Гьоринг, и коктейлната рокля на Ева Браун: продажбата на търг на предмети, притежавани навремето от високопоставени нацисти, породи множество критики - включително от страна на еврейски организации. Аукционът се проведе на 20 ноември недалеч от Мюнхен. Европейската еврейска асоциация (EJA) изрази опасението, че организирането на подобно наддаване във време, когато дясното насилие и антисемитските изявления зачестяват, може да бъде използвано от някои среди за пропаганда в \"прослава на нацистите\", както се изрази председателят на организацията равин Менахем Марголин. За бъдещите поколения \"Да се махат веднъж завинаги\", очевидно си е помислил и ливанският бизнесмен християнин Абдала Шатила, който от години живее в Швейцария. Той получил по телефона оферти за разпродажбата на десет предмета, принадлежали на Хитлер, сред които цилиндърът за 50 хил. евро, специалното издание на \"Моята борба\" за 130 хил. евро, табакера и пишеща машина. \"Целта ми бе тези предмети да не попаднат в грешни ръце\", заяви Шатила пред \"Билд цайтунг\". Той принципно искал да ги унищожи след придобиването им, но после решил да ги подари на евреите. \"Те са пострадали най-много от Хитлер - олицетворението на дявола. Сега те да решават какво да правят с вещите. Мисля, че е важно те да бъдат запазени като спомен, за да могат бъдещите поколения да видят, че Хитлер наистина е съществувал.\"      Говорителка на \"Керен Хайесод\" - организация, която събира дарения за Израел (създадена през 1920 г., още преди основаването на Израел - бел. ред.), потвърди в понеделник, че ще приеме предметите. \"Ще се отнасяме към тях много внимателно и ще решим какво да ги правим\", заяви тя. \"Първокласен благороден жест\" Абдала Шатила би желал закупените вещи да бъдат изложени в музея на холокоста \"Яд Вашем\" в Ерусалим - като \"предупреждение към бъдещите поколения. Не трябва да се прави разлика между религиите, културите и цвета на кожата\", посочи той. Самият бизнесмен не иска да притежава предметите - това били неща, които той никога не би докоснал. Преди да ги предаде на израелската фондация, все пак държи да бъде проверена тяхната автентичност. \"Не бих искал в \"Яд Вашем\" да попаднат фалшификати\", казва Шатила пред \"Билд цайтунг\". \"Ще платя едва когато произходът им бъде доказан недвусмислено\", категоричен е той. В Европейската еврейска асоциация са поразени от \"щедростта и солидарността\" на Шатила и хвалят неговия \"първокласен благороден жест\". Вълнуващо е, че все още има хора, на които цинизмът им е чужд и които разбират, че тези предмети в никой случай не трябва да бъдат използвани за възвеличаване на нацисткото наследство, каза равин Менахем Марголин. По думите му Шатила е дал със своя жест изключителен пример на целия свят, намесвайки се в \"страховитата и отблъскваща търговия с нацистки реликви\". От асоциацията са поканили бизнесмена да посети в края на януари \"Аушвиц\". Там в рамките на посещение на сто евродепутати той трябва да бъде награден за голямата добрина, сторена на европейската еврейска общност.", "date": "2019.11.28", "title": "Ливански бизнесмен подари цилиндъра на Хитлер на еврейски музей"}
{"url": "https://www.dnevnik.bg/intervju/2019/11/28/3998305_boiko_penchev_literaturoved_prevejdaneto_na_vazov_e/", "text": "                         - Ясно е, че има проблем при възприемането на Вазов и някои други от класиците на българската литература. Не само езикът – светът на Вазов е много далечен на днешните ученици. Но точно това е смисълът на литературата – да ни вади от собствения ни свят, за да ни накара да го преосмислим. Например да се съизмерим с начина на мислене и чувстване на хората, които иначе гордо наричаме наши \"предци\". Ако трябва да стоим само в \"разбираемото\", не ни трябва ни Вазов, ни Пенчо Славейков, гледаме си телевизията, пускаме снимчици и емотикони в социалните мрежи и готово. Има различни начини да бъде направена по-разбираема литературната класика за учениците. Като започнем с подбора на текстовете, подбора на отделни части от големи романи – всичко това се прави в учебните програми, но остава невидимо за широката публика. Освен когато избухва истерия около уж махането на нещо, прието за сакрално. Най-разпространеното \"приближаване\" на текста до съвременната публика е чрез обясняването на непознатите думи и реалии, било чрез речник, било чрез бележки под линия. Тези обяснения обаче изискват малко повече усилия при четене. Вероятно затова се стига и до по-смели идеи като въпросния \"превод\" на \"Под игото\" от Нели Стефанова в изданието на \"Византия\". Не съм сигурен обаче, че точно този подход прави текста по-разбираем. Откровено казано, в този случай Вазов звучи нелепо. - Подобни неща са ставали и вероятно пак ще стават. През 20-те години на ХХ век Паисий и Софроний се изучават в средното училище в оригинал, по издания, снабдени с много бележки. Десетина години по-късно се преминава към изучаването на \"Историята\" и \"Житие и страдания\" в превод на съвременен български. Подобна практика е приемлива, когато на текста се гледа не толкова като на художествена литература (каквато Паисиевата история никога не е била), а като на свидетелство за миналото. Ясно е, че във втория случай се набляга върху идеологическата функция. Вазов обаче е нещо съвсем друго. Неговите текстове са несъмнено художествена литература, а това, че някои ги възприемат като документална истина за \"робството\", е друга тема. Да преведем Вазов, означава окончателно да го умъртвим като писател. Да не говорим за абсурда авторът на задължително изучаваното стихотворение \"Българският език\" да бъде превеждан на съвременен български. В конкретния случай с изданието на \"Византия\" дори не става дума за превод, а за някаква много екзотична мешавица. Първо, поясненията към непознати думи и реалии, които обичайно стоят като бележки под линия, тук са качени в скоби и курсив вътре в текста. Това не само безкрайно затруднява четенето, но издава и едно дълбоко снизходително отношение към читателя, за когото се приема, че не знае думата и затова трябва задължително да прочете обяснението. При нормалния тип бележки под линия човек може да не си прекъсва четенето, ако знае значението на думата. В това издание обаче обяснението е насила навряно в очите на четящия, защото е станало част от текста. Второ, освен че поясняват с курсив едни думи и изрази, издателите от \"Византия\" директно са \"превели\", т.е. заменили други думи и изрази в текста. Защо едните са обяснени, а другите – преведени, остава неясно. Явно преценката е била, че \"чорбаджия\" например трябва да бъде обяснено, а \"касапин\" – направо заменено с \"месар\". Впрочем, ако учениците не знаят какво е \"чорбаджия\", интересно какво са разбрали от Ботев, да не говорим, че \"месар\" и \"касапин\" въобще не са синоними. - В литературата въпросът \"какво е казано\" е неотделим от въпроса \"как е казано\" – това е аксиома в литературознанието от поне 100 години насам. Когато говорим за произведенията на една национална литература, езикът, на който са написани, е от ключова важност. Езикът е онова, което отличава един писател от друг, той предава нюанси, конотации, иронии, осигурява база за препратки и т.н. Характерната за литературата многозначност и отвореност към различни прочити се осигурява именно от специфичната употреба на езика. Лишени от оригиналната си езикова направа, произведенията стават пластмасови. Политиците, като няма какво да предложат на избирателите си, а трябва да отклонят вниманието от ежедневните си зулуми, или плашат с измислени врагове, или се тупат в гърдите като пазители на някакви \"традиционни ценности\". Но какви традиции ще имаме ние, ако не е езикът?! Езикът носи паметта за миналото на националната общност. Или традицията ще е само в мартениците или някакви други продаваеми по сергии дрънкулки?! - Какво печелят е трудно да се каже, но губят Вазов. Как чорбаджи Марко подканя децата си да пият от паницата с вино? \"Пийте, бре, маскари!\" Сравнете го с \"Пийте бре, палавници\", както е в изданието, което обсъждаме. Сравнете неподражаемия слог на Иванчо Йотата, който казва: \"Тъкмо кога наша Лала дигна трапезата и прочия, аз зачух крамолическа пропаганда у вас, бай Марко.\" Това същото ли е като \"Тъкмо когато нашата Лалка вдигна трапезата и така нататък, аз дочух гръмовно говорене, сякаш се карате у вас, бай Марко\"? Вазов освен \"патриарх на българската литература\" е и майстор на словесното индивидуализиране. Неговият език непрекъснато се отмества от усреднената норма. \"Превеждането\" му до голяма степен унищожава неговата специфика. Да не говорим, че много често подмяната на дума с нейното речниково значение вътре в текста звучи абсурдно. Вземете простичкото изречение \"Анко Разпопчето се спряпаше от срам, колчем срещнеше човек в панталони от черно сукно\". Във версията на \"Византия\" то звучи така: \"Анко Разпопчето се спъваше от срам, когато срещнеше човек с европейски панталони от черен мек вълнен плат.\" Само пълен графоман или ултрамодернист би написал подобно изречение, не и Вазов. - При Вазов турцизмите и въобще архаизмите са не просто количествено повече, но и са разпръснати навсякъде в текста, има ги и при третоличния разказвач, и при героите. При Алеко в \"Бай Ганьо\" те са предимно в речта на героя и се възприемат като някаква колоритна, \"пиперлива\" добавка към неговия образ. Освен това Бай Ганьо е много ярък типаж, който дава достатъчно храна на въображението на читателя с действията и словото си, така че няколко неразбираеми днес израза минават сравнително незабелязано, читателят сякаш \"може и без тях\". Иначе нещата са принципно еднакви. Вазов обаче е в много по-голяма степен \"задължителен\", затова и въпросът с неразбирането и нежеланието да бъде четен стои по-остро. Според мен, ако Вазов не може да бъде четен като художествена литература, значи в училище трябва да се чете друга литература, която учениците ще разбират. \"Превеждането\" на Вазов е компромис, от който губят всички.", "date": "2019.11.28", "title": "Бойко Пенчев, литературовед: \"Превеждането\" на Вазов е компромис, от който губят всички"}
{"url": "https://www.dnevnik.bg/bulgaria/2019/11/28/3998312_maikite_pokaniha_simeonov_na_protesta_si_dovechera_toi/", "text": "Майки на деца с увреждания канят новоизбрания за зам.-председател на Народното събрание лидер на НФСБ Валери Симеонов на днешния си протест срещу него, който ще се проведе от 18.30 часа пред Народното събрание. Майките и техни съмишленици протестират в последните дни с искане за оставката на Симеонов от зампредседателския пост заради изказването му преди година по техен адрес, когато  ги нарече \"група кресливи жени\" , които спекулират с \"уж болни деца\". Последваха протести с искания за оставката му, като премиерът Бойко Борисов се извини от името на заместника си, но самият Симеонов заяви, че не се отказва от думите си. Четири седмици след началото на протестите срещу него Валери  Симеонов подаде оставка  като вицепремиер. В разпространено до медиите отворено писмо днес от Националната гражданска инициатива \"Системата ни УБИВА\" изразяват възмущение от  изказвания на Валери Симеонов днес в сутрешния блок на \"Нова телевизия\" . Майките отричат някога да са имали среща със Симеонов - нито по време на миналогодишните им протести за оставката му като зам. министър-председател, нито при сегашните протести. \"Никога не сме отправяли обиди и никога не сме коментирали майката на г-н Симеонов, нито някой друг негов роднина. Думите на г-н Симеонов: \"Неприятното е, че при последната среща с тях срещу мен имаше крясъци \"убиец\". За съжаление слушах и репликите на ораторите, които се изказваха и по отношение на моята майка. Така или иначе, както и да е\", са лъжа, декларират майките на деца с увреждания. Те определят като, \"меко казано, нелепо\" внушението, което се опитва да направи Симеонов, че благодарение на него са приети и гласувани и трите закона за хората с увреждания. В писмото се припомня, че два от законите (Законът за личната помощ и Законът за хората с увреждания) бяха приети с пълно мнозинство от всички парламентарно представени групи, като след гласуването им народните представители аплодираха протестиращите майки на деца с увреждания. \"Нелеп и безпочвен е опитът на г-н Симеонов да определи протеста ни като обслужващ нечии политически интереси, докато той се представя като отговорен политик, който извършва саможертва, съгласявайки се с нежелание да стане зам.-председател на НС, защото по неговите думи този пост, както и поста на зам. министър–председател няма да му донесе \"нищо повече освен допълнително напрежение, натоварване и отговорност\", заявяват още майките и уверяват, че ако Симеонов се срещне с тях на протеста довечера, ще му дадат и възможност \"публично да осветли всички добри дела, които е направил за хората с увреждания, но не са станали публично известни\". На въпрос на \"Дневник\" дали ще се възползва от поканата на майките Симеонов каза, че е \"готов на нормален разговор\", но нямало да ходи на протеста \"да го овикват\".", "date": "2019.11.28", "title": "Майките поканиха Симеонов на протеста си довечера, той отказа, щели да го овикват"}
{"url": "https://www.dnevnik.bg/sviat/2019/11/28/3998317_bulgarski_kamion_s_migranti_se_preoburna_v_severna/", "text": "Всички 26 мигранти в камион, преобърнал се в Северна Македония, са пострадали, но състоянието им е стабилно. Това съобщи агенция МИА след първоначалните съобщения на македонското вътрешно министерство, че превозното средство е с български регистрационен номер. Инцидентът е станал по пътя между Свети Николе (източно от Скопие) и Куманово. От мигрантите 15 души са от Афганистан, 9 от Пакистан, един - от Ирак, а седем са малолетни, пише агенция \"Макфакс\". Според електронното издание МКД полицията се съмнява, че групата мигранти е влязла нелегално в страната от Гърция. Водачът на камиона \"Фолксваген\" е избягал. Преди месец в контейнер на камион с българска регистрация  бяха открити телата на 39 души  във Великобритания.", "date": "2019.11.28", "title": "Български камион с мигранти се преобърна в Северна Македония"}
{"url": "https://www.dnevnik.bg/kultura/2019/11/28/3998319_samuel_finci_shte_e_vodesht_na_70-oto_jubileino/", "text": "Актьорът Самуел Финци ще е водещ на откриващата церемония на 20 февруари и връчването на наградите на 29 февруари на предстоящото през 2020 г. юбилейно 70-о издание на Международния филмов фестивал в Берлин, съобщиха организаторите му. Роденият в Пловдив актьор е син на друг голям български актьор - Ицхак Финци. След като завършва Националната гимназия за древни езици и култури \"Константин-Кирил Философ\", следва \"Актьорско майсторство\" в НАТФИЗ, а след промените се установява в Германия, където живее и работи до днес. В новината за избора на Финци в сайта на Берлинале не се споменава нищо за българския му произход. Описано е, че започва кариерата си още по време на следването си и че отрано се свързва с режисьори, които имат силно влияние върху европейската театрална сцена и екрани. Отбелязани са също дейностите му на \"всички големи немскоезични, но и редица европейски сцени\" както в киното, така и в телевизията. \"Самуел Финци е един от най-търсените театрални и филмови актьори в немскоезичния свят, спечелил множество награди за работата си\", допълва още текстът, който откроява и неговите актьорски качества. Освен че ще е юбилейно, изданието, на което той ще бъде домакин, ще е и първото под ръководството на новия екип на изпълнителния директор Мариете Рисенбеек и творческия директор Карло Катриан. Двамата коментират: \"Много сме доволни, че Самуел Финци ще води и ще е домакин на откриването на 70-ото Берлинале. Неговите красноречие, енергия и умения за импровизация обещават един развлекателен старт на фестивала.\" \"Като европеец за мен е огромна чест да бъда част от един от най-важните филмови фестивали в света. Щастлив съм от възможността да бъда част от Берлинале 2020 по повод неговата 70-годишнина и неговото ново начало\", допълва Финци в официалното изявление. Откриващата и закриващата галавечери ще бъдат излъчвани на живо по немския канал ZDF, както и онлайн в сайта на фестивала. Малко преди церемонията на Берлинале, от 24 януари, Финци предстои да се появи на българските киноекрани във филма на братя Чучкови \"18% Сиво\", базиран на романа на Захари Карабашлиев с Руши Видинлиев и Доля Гавански в главните роли.", "date": "2019.11.28", "title": "Самуел Финци ще е водещ на юбилейното 70-о издание на Берлинале"}
{"url": "https://www.dnevnik.bg/biznes/finansi/2019/11/28/3998322_i_noviiat_proekt_za_bonus-malus_e_posreshtnat_s/", "text": "Оскъпяването на застраховката \"Гражданска отговорност\" да не зависи от нарушенията на пътя, а само от виновно причинените катастрофи, призоваха на пресконференция днес представители на организации на автомобилни инструктори, шофьорски обединения и превозвачи. Позицията им е по повод предложения преди десетина дни от Комисията за финансов надзор (КФН)  проект за наредба за въвеждането на системата \"бонус-малус \", която ще регламентира вариантите за по-евтина и по-скъпа полица. В  проекта  се предлага малус точки, които ще оскъпяват застраховката, да се трупат за превишаване на скоростта (между 1 и 5 в зависимост от това дали е в градска среда или извън населени места), неправилно изпреварване (4 точки), опасни маневри (5 точки), отнемане на предимство (5 точки), хулиганско поведение на пътя и т.н. По-скъпа полица ще имат и водачите, карали пили (между 4 и 7 точки), или без книжка (5 точки). \"При положение че семейство има два автомобила и един от шофиращите превиши скоростта в рамките на година с между 21 и 30 км/ч извън населено място, през следващата година гражданската отговорност ще поскъпне със 140 лева\", коментира своите изчисления на база новата наредба председателят на Българско обединение на шофьорите Христо Радков. При две превишения на скоростта в града с над 50 км/ч сумата вече скача с 1680 лева. Бяха дадени и примери за фирма с пет автомобила и транспортна компания с десет влекача, при които гражданската за всички превозни средства би скочила с 324 и 9750 лева дори при едно превишаване на скоростта с между 21 и 30 км/ч и с 3900 и 117 000 лв. при две отклонения с над 50 км/ч в града. \"Всички приемаме за нормално, че не може за едно провинение да се налагат няколко санкции, а в случая да превишена скорост те стават три - глоба, отнемане на контролни точки и поскъпване на застраховката, аргументира се председателят на Съюза на преподавателите по автомотоподготовка Йонко Иванов. Председателят на Конфедерацията на автобусните превозвачи Магдалена Милтенова посочи и няколко странични ефекта от приемането на такива текстове. \"Корупцията на пътя ще се увеличи. Ако знаете, че актът ще ви оскъпи застраховката със стотици левове, ще сте склонни да платите сериозни суми, за да не ви напише пътният полицай такъв\", посочи тя. Като потенциален проблем тя вижда и намирането шофьори за автобуси. Милтенова подчерта, че не е работа на застрахователите да възпитават шофьорите. Участниците в пресконференцията обявиха, че ще внесат предложение в КФН бонусите и малусите да са като в повечето европейски страни, където има повече скали за бонус и по-малко за малус, отколкото в българския проект, и оскъпяването е обвързано само с произшествията. При положение че сегашните текстове се запазят без промяна, беше обявено, че ще се организира национален транспортен протест с участието на превозвачи, инструктори и обикновени шофьори. Комисията за финансов надзор съобщи, че работната група след половин година работа е готова с предложение за въвеждането на системата \"бонус-малус\" при цените на задължителната застраховка \"Гражданска отговорност\". Идеята на нововъведението е шофьорите с повече нарушения да плащат повече, а прецизните - по-малко. Изготвилите проекта за наредба от КФН, МВР и Министерство на транспорта са дали две алтернативни скали за \"бонус-малус\": едната с 15 (петнадесет класа) при базов неутрален клас 6, пет класа бонус и девет класа малус. При нея в най-облагодетелстващия бонус клас се реализира отстъпка от 23% от базовата премия, а в най-утежняващия малус клас се реализира увеличение от 400% на базовата премия. Втората скала съдържа 20 (двадесет класа) при базов неутрален клас 8, седем класа бонус и дванадесет класа малус. При нея в най-облагодетелстващия бонус клас се реализира отстъпка 25% от базовата премия, а в най-утежняващия малус клас се реализира увеличение 400% на базовата премия. Идеята е в рамките на общественото обсъждане заинтересованите да кажат коя от двете скали предпочитат. Преди година темата \"бонус-малус\" отново беше на дневен ред, но след месеци обсъждания  не се стигна до финален вариант  заради твърде многото спорни моменти. Тогава дори беше нает чуждестранен консултант - \"Ърнст&Янг\", докато новият проект е само от български експерти. След фиаското с предишния вариант през март новият председател на КФН Бойко Атанасов се обяви за широко предварително обсъждане на системата \"бонус-малус\". \"Не са ни канили на никакви обсъждания\", коментираха участниците в днешната пресконференция.", "date": "2019.11.28", "title": "И новият проект за \"бонус-малус\" е посрещнат с критики заради недомислици"}
{"url": "https://www.dnevnik.bg/sviat/2019/11/28/3998320_evropa_e_v_upaduk_zaradi_demografiiata_i_starite_idei/", "text": "Бившият френски президент Никола Саркози заяви, че Европа има нужда от нови идеи в момент, когато либералните демокрации търпят поражение, предаде в. \"Ел мундо\". На дискусия в Мадрид, в която той участва заедно с бившия испански премиер Хосе Мария Аснар, Саркози обясни, че при изместването на центъра на света на изток ситуацията в Европа не може да се обясни само с проблемите на либералните партии. \"Ако някой мисли, че проблемът е само в политическите партии, той пропуска упадъка на Европа, упадъка на Запада\", заяви управлявалият между 2007 и 2012 г. държавен глава. Той даде за пример факта, че 4 млрд. души живеят в Азия и тези демографски особености предполагат Европа да не е \"център на земята\". \"Как можем да защитаваме демократичните ценности в свят, в който не преобладаваме?\" Саркози подходи скептично и към Европейския съюз - въпреки евроцентризма си не смята, че може да се създаде \"едно цяло от 27 държави\", още по-малко, когато Шенген, еврозоната, общата отбрана и ЕС създават не е една, а \"четири Европи\". Не бива да се мисли с нови категории - \"нужна е нова цел\" в момент, когато \"липсата на проекти в демокрациите води към сепаратизъм\". \"Не съм склонен да изживея разкъсването на испанската нация\", коментира и Аснар, имайки предвид Каталуня. Според него ЕС не може да се изправи срещу големите предизвикателства като Брекзит, Русия, тероризъм и киберсигурност без НАТО. \"Трийсет години след падането на Берлинската стена на либералния ред е отправено предизвикателство. Не може да си представим европейска отбрана без НАТО, без северноамериканския ангажимент за поддръжка на стабилността. Най-доброто, което можем да направим, е да преосмислим и реконструираме НАТО.\"", "date": "2019.11.28", "title": "Европа е в упадък заради демографията и старите идеи, обяви Саркози"}
{"url": "https://www.dnevnik.bg/sviat/2019/11/28/3998359_ukrainski_kapitan_be_obvinen_za_sblusuka_na_kruizen/", "text": "Унгарската прокуратура повдигна обвинения на украинския капитан на круизния кораб \"Викинг сигън\", който през май  се сблъска в река Дунав  с друг кораб, предадоха \"Асошиейтед прес\" и ТАСС. При инцидента на 29 май край сградата на унгарския парламент в Будапеща по-малкият кораб \"Русалка\" с 33 южнокорейски туристи и двама души екипаж се преобърна и потъна. Загинаха 26 от туристите и двамата членове на екипажа. Прокуратурата в Будапеща съобщи, че предявява на 64-годишния капитан Юрий Ц. обвинение в опасна за корабоплаването небрежност, довела до масова смърт на хора, и 35 пункта за неоказване на помощ на хора в беда. Прокуратурата препоръчва капитанът да бъде осъден на девет години затвор, ако се признае за виновен и се откаже от съдебен процес. /БТА", "date": "2019.11.28", "title": "Украински капитан бе обвинен за сблъсъка на круизен кораб в Унгария"}
{"url": "https://www.dnevnik.bg/evropa/2019/11/28/3998324_evrokomisiiata_bulgarskoto_zdraveopazvane_e_skupo_s/", "text": "Разходите за здравеопазване в България растат неотклонно през последните 15 години, но основната причина са парите, които хората плащат от джоба си. В действителност системата в момента зависи поравно от частните и публичните и изходи за финансирането ѝ, като делът на бюджетните средства (52%) намалява през последните години. При това 14% от населението дори не е обхванато от системата на вноски за здравеопазването. Тези и много други неприятни за България констатации се съдържат в разпространения днес от Европейската комисия доклад за състоянието на здравеопазването в ЕС заедно с национални профили. В тях се отбелязват някои от най-значимите тенденции в трансформацията на тези системи, а сравнителни графики дават представа къде е всяка от държавите по някои от важните най-вече за потребителите критерии. - въпреки значителното подобряване от 2000 г. насам на прогнозната продължителност на живота България регистрира най-ниския показател в ЕС - силно доминира рискът от фактори като пушене, пиене на алкохол и нездравословно хранене, което допринася за висока смъртност от инсулт, исхемична болест на сърцето и рак на белите дробове - относително слаба е първичната превенция и агитацията за здравословен начин на живот, което се отразява на високия дял на предотвратими смъртни случаи - системата на здравеопазването не успява да лекува ефективно и навреме пациентите, което се вижда от това, че България е на четвърто място по смъртност от предотвратими състояния и заболявания      - всяка пета болнична процедура може да се извършва в доболничната помощ - всяка десета хоспитализация и свързаните с нея процедури могат изобщо да бъдат избегнати, ако пациентът имаше достъп до доболнична помощ - недоразвитата първична и превантивна грижа отчасти обяснява високите показатели на болнична активност и хоспитализации в България - силният ръст на броя на болничните легла в градовете и в частния сектор в същото време подсилва концентрацията на този тип услуги въпреки опитите да бъде овладян този процес и да бъде подсилена доболничната грижа.      Макар да е страната с най-ниски доходи и заплащане на труда, България е първа в ЕС по дял на частните разходи (47% от всички разходи за здравеопазване в страната), а това означава, че бедните хората не могат да си позволят здравни грижи. От структурата на това, което българите плащат от джоба си (включително през частни здравни фондове), се вижда, че най-големият дял се пада на лекарства и медикаменти. Следват разходите за доболнична грижа. В доклада се изтъква и \"значителният дял\" на това, което пациентите плащат като \"благодарност\" на лекарите.  Тук става дума и за проблем с концентрация и свръхконцентрация на здравни обекти, услуги и професионалисти, което предизвиква дефицит в селските райони и свръхпредлагане в големите градове. Недостигът на специалисти - най-вече на медицински сестри и лични лекари - спъва развитието на първичната помощ и разширяването обхвата на услугите в райони с ограничен достъп до тях.     ", "date": "2019.11.28", "title": "Еврокомисията: Българското здравеопазване е скъпо, с грешна структура и спорна ефективност"}
{"url": "https://www.dnevnik.bg/gradska_sreda/2019/11/28/3998369_anonimnostta_na_smetta_prechi_na_grada_posochva_viziia/", "text": "Проектът \"Визия за София\" ще внесе в Столичната община три пакета с общо 384 мерки за развитие на столицата до 2050 г. Това е заключителният етап на проекта, чиято цел е да предложи конкретни насоки как \"градът да стане компактен, многофункционален и адаптивен\", според ръководителя на проекта Любо Георгиев. Неговият екип в продължение на повече от две години събира хиляди данни, анкетира софиянци от всички райони, проучи нагласите и изведе главните проблеми за решаване. Проектът е по поръчка на общината, но изводите и мерките на \"Визия за София\" са доста критични към сегашното управление на града. Георгиев смята, че сега Столичната община е ориентирана предимно към решаването на ежедневните проблеми, а трябва да действа и в перспектива. Първият от трите пакета, които ще внесем, е за стратегическо планиране на общината, т.е. трансформацията на \"Софпроект\" в звено, което планира всички аспекти и реално продължава работата на \"Визия за София\". Във втория пакет са дългосрочните цели – общо 24. В третия пакет ще бъдат описани 384-те мерки. Предстои Столичният общински съвет да гласува тези изводи и предложения на \"Визия за София\", като Георгиев се надява това да стане до края на годината. Срещу презастрояването на града Георгиев дава решение – Столичната община да насочи инвестиционния интерес към обновяване на територии като бивши военни поделения и производствени обекти, които не се използват вече. \"Те са много и трябва да се направи анализ на техните характеристики, например като \"НПЗ Хладилника\" или друга бивша индустриална зона, коя ще даде най-голям ефект върху градското развитие\", уточни той. \"Визия за София\" ще предложи нов механизъм за формиране на цената за даване на разрешенията за строеж. Сега те са с еднаква цена за всички точки на града, но това може да се коригира, защото не е едно и също да строиш в центъра или в околностите, отбеляза Георгиев. Трябва да се сформира ново звено в Столичната община, което да контролира и модерира общинските проекти. \"Случаят с ул. \"Граф Игнатиев\" показа, че необходимостта от това е належаща\", каза Георгиев. Звеното трябва да спре и честата безконтролна практика първо да се асфалтира улицата, а после да се полагат тръби, както стана с ремонта на ул. \"Иван Вазов\". Средната скорост на придвижване с градския транспорт в момента е 21 км/ч, и то с метрото, а в пиковите часове е 5 км/ч. Така не могат да се мотивират софиянци да слязат от колите си, затова трябва да се оптимизират маршрутите и спирките на градския транспорт. \"Маршрутът трябва да отразява потоците на движение на хората. Сега няма радиални връзки, например между \"Люлин\" и \"Обеля\", даде пример той. \"Визия за София\" ще постави като задача на Столичната община средната скорост на придвижване да се вдигне до 26 км/ч през следващите няколко години. И това няма да стане лесно\", прогнозира той и препоръча да се разреши качването на велосипеди в градския транспорт. \"Визия за София\" ще предложи на Столичната община такса смет да не се изчислява по квадратурата на жилището, както е сега, а по реалното количество отпадъци, които \"произвежда\" едно домакинство. \"Анонимността на отпадъците пречи да се разбере кой къде колко изхвърля\", посочи Георгиев. Той даде като успешен пилотен проект обособяването на три жилищни блока в кв. \"Надежда\", които имат свои контейнери с ключ. Там няма разхвърляни боклуци, а разделното събиране се е увеличило значително. Основно направление за доброто развитие на София е включването на гражданите в управлението и в контрола на дейностите на общината. В момента те са консуматори на общинския бюджет и реално нямат участие в изготвянето му. \"Още в училище трябва да се засили гражданското обучение, т.е. хората да знаят, че те имат думата при вземането на решения и имат правото да знаят как се разходват общинските средства\", предлага \"Визията\". \"Затова предлагаме да се създаде Регистър за градска среда – да знаем всяка година къде и какво се инвестира и какъв е ефектът от това. Да знаем колко квадратни метра плочки са сменени, колко дървета са засадени и къде. Колко пари са похарчени за това, колко трамвая са купени и т.н.\", обясни Георгиев. Той продължи в тази посока, като ще предложи на Столичната община кварталите да имат свои бюджети, както това вече искат районните кметове от \"Демократична България\". \"Гражданите да се включат активно в бюджетирането, като се организират по квартали\", се препоръчва във \"Визията\". Така ще се събират идеи от живеещите за подобряването на градската среда и това вече успешно се прави в много градове по света, отбеляза Георгиев. Той предлага да се развие т.нар.техническо гласуване на гражданите – чрез приложение в телефона си да могат да изразяват позицията си по актуални проблеми на градската среда. В 18 ч. тази вечер в Ларгото е заключителната част от представянето на резултатите от работата по проекта \"Визия за София\" .", "date": "2019.11.28", "title": "Анонимността на сметта пречи на града, посочва \"Визия за София 2050\""}
{"url": "https://www.dnevnik.bg/sport/2019/11/28/3998377_ot_mandatnost_do_pogled_kum_snejniia_voleibol_kakva/", "text": "Силна и работеща целеустремено и в прозрачност федерация. Това е голямата цел на промените, към които твърди, че се стреми,  опозицията в българския волейбол . Преди ден инициативният комитет, в който влизат и големите клубове,  представи Любомир Ганев като свой кандидат за президент . Недоволните от сегашното състояние на волейбола клубове се борят за свикване на извънредно изборно общо събрание, на което целта им е да свалят дългогодишния председател на федерацията Данчо Лазаров. Ганев представи своята програма за подобряване на дейността на федерацията, като тя е подкрепена от издигащите го клубове. В платформата са описани шест ключови точки, като акцентът пада върху структурните промени в самата организация и развиването на детско-юношеския волейбол. Списъкът включва също стратегия за плажния волейбол, а завършва с точка \"Проучване за развитие на волейбол на сняг\" - нов спорт, който търси своето развитие. Идеята е броят на членовете в управителния съвет на федерацията да бъде намален, като две трети от тях да са в ръководството на клубове от Суперлигата, Висшата лига и женското първенство. Предвижда се председателят на федерацията да има право да ръководи до два мандата, всеки от които да започва след олимпийския цикъл. Важно предложение е селекционерите на националните отбори за жени и мъже да идват с договор за четири години \"с цел осигуряване на адекватна работна среда и перспектива\". Друга задача е да се поощрят клубовете, които активно развиват детско-юношески школи, чрез финансов стимул. За целта 20% от приходите на федерацията извън отпуснатите от държавата биха се насочвали към школите. Предвижда се  възстановяване на Скаутлигата , която въпреки доброто си развитие беше прекъсната. В плановете влизат още промени при трансферните правила, проучване на възможности за създаване на балканска лига, по-добро стопанисване на зала \"Христо Ботев\", както и създаване на клубове, занимаващи се специализирано с плажен волейбол.", "date": "2019.11.28", "title": "От мандатност до поглед към снежния волейбол: каква промяна търси опозицията"}
{"url": "https://www.dnevnik.bg/razvlechenie/2019/11/28/3998380_madona_otmenia_koncerti_ot_turneto_si_zaradi_neposilna/", "text": "Американската поп звезда Мадона отменя три концерта от турнето си в Бостън по нареждане на лекарите й заради \"непосилна болка\", съобщи певицата в \"Инстаграм\" профила си. В публикацията си тя моли феновете й да извинят това непредвидено стечение на обстоятелствата и обяснява, че да излиза на сцената всяка вечер й носи огромна радост и приема отмяната на концерти като вид наказание за себе си. \"Болката, която изпитвам в момента, обаче е непосилна и трябва да си почивам и да следвам предписанията на лекарите, за да мога да се върна по-силна и по-добра и да продължа пътуването на Madame X заедно с всички вас\", допълва тя. Ден преди това съобщение певицата публикува в \"Инстаграм\"  видео как си взема \"обичайната ледена вана за множеството ми наранявания\",  внушавайки, че усилията по настоящото турне, с което представя последния си албум Madame X, имат своите последствия върху тялото на 61-годишната изпълнителка. В това турне Мадона избягва големите концертни зали за сметка на гостувания в по-малки местни локации. Очаква се следващите й изяви да са четири концерта във Филаделфия, които ще започнат на 7 декември, след което й предстоят седем в Маями. В края на януари я очакват и 15 вечери в Лондон, следвани от други 13 в Париж. Мадона е известна с това, че не обича да отменя концерти и много рядко е прибягвала до такава стъпка в цялата си 37-годишна кариера, отбелязва Би Би Си. Малко по-рано тази седмица тя стана обект и на обвинения в плагиатство от електронния продуцент Кейси Спунър, който заяви, че е останал извън кредитите на сингъла God Control от новия й албум и настоя да получи 1% процент от печалбите й от турнета. До момента тя не е отговорила лично на обвиненията, допълва \"Гардиън\".", "date": "2019.11.28", "title": "Мадона отменя концерти от турнето си заради \"непосилна болка\""}
{"url": "https://www.dnevnik.bg/sviat/2019/11/28/3998381_es_shte_razsledva_vurhovenstvoto_na_zakona_v_malta/", "text": "Европейският парламент реши да изпрати в Малта мисия, която да разследва как страната се придържа към върховенството на закона, предаде \"Ройтерс\". Целта ще е да се установи дали съдебната власт е независима, или може да стане обект на политическа намеса. Напрежението в Малта се задълбочава и страната изпадна в политическа криза. Тя започна, след като началникът на кабинета на премиера Джоузеф Мускат (и негов приятел) Кийт Скембри подаде оставка и бе арестуван като част от разследването за убийството на журналистката Дафне Каруана Галиция. Последваха и други оставки в кабинета на Мускат, а икономическият министър Кристиан Кардона  заяви, че няма да изпълнява задълженията си , докато разследването не приключи. Смъртта на Каруана Галиция преди две години разтърси страната. Сега Скембри се оказа обект на \"интерес\" за разследването, след като за такъв го обяви  задържаният заради случая бизнесмен  Йорген Фенек. \"Последици за целия европейски проект\" Арестът на Скембри подтикна лидерите на политическите групи в европарламента да изпратят \"спешна мисия\" на острова, за да бъде оценено върховенството на закона в страната, пише \"Ройтерс\". Говорител на институцията е цитиран от агенцията с думите, че \"мисия за установяване на фактите\" ще посети острова възможно най-скоро.      \"Ситуацията в Малта има последици за целия европейски проект\", заяви председателят на групата на Европейската народна партия Манфред Вебер в Страсбург. \"Ясните политически връзки трябва да носят ясни политически последствия.\" Ираче Гарсия Перес, която ръководи групата на Прогресивния алианс на социалистите и демократите, обаче предупреди, че парламентът трябва да внимава, за да не се меси в разследвания в страни членки. Работническата партия на Мускат е част от групата на Гарсия. Свен Гиголд от Зелените заяви, че \"въпроси за независимостта на съдебната система и сериозни обвинения в корупция на най-високо ниво означават, че мисия на Европейския парламент до Малта е необходима\". Снощи протестиращи се събраха пред парламента, за да искат справедливост и оставки след убийството. Мускат заяви, че няма намерение да се оттегли. Той защити и приближения си Скембри с думите, че решението му за оставка е взето, за да се \"гарантира, че правителството ще продължи да работи по възможно най-добрия начин\".", "date": "2019.11.28", "title": "ЕС ще разследва върховенството на закона в Малта заради убийството на Каруана Галиция"}
{"url": "https://www.dnevnik.bg/video/2019/11/28/3998529_za_pruv_put_v_evropa_be_zasechena_narkopodvodnica/", "text": "Испанската полиция извади близо 3.3 тона кокаин от подводница край бреговете на страната. Според полицията залавянето на 20-метровия съд е първият подобен случай в Европа. Със своите 152 пакета с кокаин подводницата, засечена край бреговете на Галисия (Северозападна Испания) е пренасяла наркотик на обща стойност 100 млн. евро. Издирването на съда, започнало в края на седмицата, е било подпомогнато от метеорологичните условия и (според \"Ел мундо\") вероятно от проблем с двигателя или липса на гориво. На трафикантите се наложило да потопят подводницата, преди да я изоставят. Арестувани са двама еквадорски граждани във връзка със случая, а трети заподозрян се издирва. В Северна и Южна Америка този способ за разпространение на наркотици е често срещан. Полицията описва подводницата като \"самоделна\", според \"Ел паис\" вероятно е направена в района на Гвиана или Суринам. Можела е да превози до 5 тона кокаин.", "date": "2019.11.28", "title": "За пръв път в Европа бе засечена \"наркоподводница\""}
{"url": "https://www.dnevnik.bg/sviat/2019/11/28/3998636_italiia_razkri_plan_za_nova_nacistka_partiia/", "text": "Италианската полиция съобщи, че е разкрила таен план за създаване на нова нацистка партия и при обиските из цялата страна е открила огнестрелно оръжие. В 16 града - от Сицилия до Алпите - две години е било в ход разследване, обясни \"Ройтерс\". То е установило \"значителен брой заподозрени с разнообразен социален статус, живеещи на различни места, но обединени от същия идеологически фанатизъм и желаещи да създадат открито пронацистко, ксенофобско и антисемитско движение\", казват от полицията. Няма данни за колко души става дума или колко са арестувани. В страната \"защитата на фашизма\" и опитите за възстановяване на фашистки партии са престъпление. Бъдещата структура си имала дори измислено име - Италианска националсоциалистическа партия на работниците. Пред медиите полицията демонстрира различни предмети, включително свастики и портрети на Адолф Хитлер, конфискувани в обиските на 19 места. Открито е било и значително количество оръжие, включително пистолети, ловни пушки и арбалети. Групата е поддържала връзки с екстремистки организации в чужбина - предимно в Португалия, Великобритания и Франция. През юли полицията откри доста оръжие, включително ракети въздух-въздух, свързвано с крайнодесни екстремисти. През ноември двама мъже, свързани с друга група последователи на нацизма, бяха задържани по подозрение, че планират нападение срещу джамия.          ", "date": "2019.11.28", "title": "Италия разкри план за нова нацистка партия"}
{"url": "https://www.dnevnik.bg/video/lice_v_lice/2019/11/28/3998643_hamid_hamid_protestite_sreshtu_geshev_biaha/", "text": "След като преди седмица зам.-председателят на парламентарната група на ДПС Хамид Хамид обяви, че е \" богатство за всяка държава  да използва потенциала пълноценно\" на предложения за председател на Комисията за противодействие на корупцията и отнемане на незаконно придобитото имущество (КПКОНПИ) Сотир Цацаров, днес в предаването \"Лице в лице\" по Би Ти Ви той добави, че няма кой да отрече опита и професионализма на все още изпълняващия длъжността главен прокурор. По думите му подобен опит имал и друг държавен обвинител - Никола Филчев, заради който в момента преподавал на студенти. Хамид защити и избора на заместник на Цацаров. Той заяви, че досега ДПС не са взимали отношение по избора на Иван Гешев за нов главен прокурор, но след издадения указ на президента за назначаването му можел вече да каже, че \"в голяма част протестите срещу избора му бяха организирани и платени от група обвиняеми или подсъдими лица, които се притесняват от правосъдието, пред което ще бъдат изправени с обвинителните актове на прокуратурата\". Той добави, че протестите са били \"открито водени\" от една извънпарламентарна партия, която грубо се намесила в избора на нов главен прокурор. Хамид обаче не коментира контрапротестите в подкрепа на Гешев, които бяха ръководени от  издателя на \"Пик\" Недялко Недялков . В тях се включиха и други служители на медията. В началото на седмицата друг депутат от ДПС -  Йордан Цонев , попита защо \"т.нар. градска десница\", както той се изрази, не е протестирала при избора на предишния главен прокурор. Подкрепа Гешев получи и от народния представител от БСП  Драгомир Стойнев , въпреки че лидерът на левицата Корнелия Нинова обяви, че няма да гласува за неговата кандидатура.", "date": "2019.11.28", "title": "И зам.-председателят на групата на ДПС защити избора на Гешев за главен прокурор"}
{"url": "https://www.dnevnik.bg/photos/2019/11/28/3998399_fotogaleriia_paradut_na_macys_-_edna_tradiciia_na_95/", "text": "Историята на парада за Деня на благодарността започва през 20-те години на XX век в голямата търговска верига Macy’s. Част от служителите, потомци на имигранти, решават да засвидетелстват принадлежността си към своята родина и организират шествие на най-големия американски празник – Деня на благодарността. Маршрутът на огромните играчки и балоните е близо 4 километра. Започва от Сентръл парк, преминава през \"6-о авеню\" и завършва при магазин Macy’s на площад \"Хералд\". На снимката: Кадър от 31-ия годишен парад по \"Бродуей\", близо до 37-а улица в Ню Йорк, 28 ноември 1957 г.", "date": "2019.11.28", "title": "Фотогалерия: Парадът на Macy's - една традиция на 95"}
{"url": "https://www.dnevnik.bg/evropa/2019/11/28/3998650_evrodeputatite_obiaviha_izvunredno_polojenie_za_klimata/", "text": "След дебат в късните часове на понеделник Европейския парламент одобри днес \"извънредно положение\" за климата дни преди началото на 2 декември на световната среща в Испания за новите мерки за намаляване вредното въздействие от човешката дейност. За декларацията, която има символичен характер, гласуваха 429 депутати, 225 се обявиха против, а 19 се въздържаха. Целта на текста е да засили натиска над участниците във форума под егидата на ООН да си поставят и договорят по-амбициозни цели в преговорите до 13 декември. Несъгласните смятат, че думата \"извънредно\" е твърде крайна и че е било достатъчно да се призове за \"спешни действия\". Разочаровани учени и активисти смятат, че с подобни декларации не могат да се заместят нужните действия по Парижкото споразумение. Но в Европейския съюз тази позиция може да помага за оформяне политиката на новата Европейска комисия на Урсула фон дер Лайен, встъпваща в длъжност на 1 декември. Тя ще говори при откриването на конференцията и иска с инвестирането на милиарди евро Европа да стане първият \"климатично неутрален континент\", т.е. да не произвежда повече парникови газове, отколкото може да поглъща и преработва. Няколко държави и градове вече обявиха \"извънредно положение\" за климата, но никоя подобна междудържавна организация не го е правила. Европейският парламент прие днес и призив държавите в ЕС да спрат субсидиите за изкопаеми горива. ЕС трябва да обещае на конференцията на ООН за измененията в околната среда в Мадрид нулево замърсяване с парникови газове до 2050 година, се посочва в приета резолюция. ЕП призовава Европейската комисия да прави законодателни и бюджетни предложения в пълно съответствие с целта за ограничаването на затоплянето под 1.5 градуса по Целзий. Евродепутатите приеха и резолюция, в която призовават ЕС да представи стратегия за спиране на замърсяването възможно най-скоро и най-късно до 2050 година, се посочва в съобщението на ЕП. Евродепутатите призовават Урсула фон дер Лайен да предвиди цел от 55 на сто намаление на парниковите газове до 2030 година. Според ЕП сегашните цели за \"изчистване\" на морския и въздушния транспорт не са достатъчни. Всички страни трябва да включат емисиите от международния морски и въздушен транспорт в своите планове за национален принос за опазването на околната среда, ЕК следва да предложи включването на морското дело в схемата на ЕС за търговия с емисии, настоява ЕП. В резолюцията се допълва, че страните в ЕС трябва поне да удвоят вноските си във фонда за околната среда. ЕК предложи цел от нулево замърсяване до 2050 година, но Европейският съвет още не е дал одобрение заради съпротивата на Полша, Унгария и Чехия, отбелязва ЕП.", "date": "2019.11.28", "title": "Евродепутатите обявиха \"извънредно положение\" за климата"}
{"url": "https://www.dnevnik.bg/bulgaria/2019/11/28/3998267_kratki_novini_metrologichniiat_nadzor_ustanovi_pulno/", "text": "                         . Парламентът ще изслуша кандидатите за антикорупционен шеф на 3 декември Изслушването в пленарна зала на двамата кандидати за председател на Комисията за противодействие на корупцията и отнемане на незаконно придобитото имущество (КПКОНПИ) ще бъде на 3 декември. Това се разбра след заседанието на парламентарната комисия за борба с корупцията, конфликт на интереси и парламентарна етика. Главният прокурор Сотир Цацаров и детутатът на \"Воля\" Симеон Найденов ще представят концепцията си от 9 ч. в зала \"Запад\" на Народното събрание. Кандидатите ще имат по 15 минути, за да представят концепцията си за работата и също така ще трябва да отговарят на въпроси от залата. Номинацията на Сотир Цацаров за поста е на ГЕРБ и \"Обединени патриоти\". Столичната полиция издирва 47-годишна жена  Пето районно управление в София издирва 47-годишната Десислава Георгиева Василева. Тя е видяна за последен път на 23 ноември преди обяд, когато е напуснала дома си в кв. \"Хаджи Димитър\" в София. Жената е висока 175 см, с тъмна коса - до раменете, слаба. Била е облечена с тъмносиньо яке, светли дънки и обута с кафяви туристически обувки. Гражданите, които имат допълнителна информация за жената или са я забелязали, могат да сигнализират на тел. 02 9827055, 02 9441501, 112 или в най-близкото поделение на МВР. Анонимността им е гарантирана. КАТ Бургас няма да регистрира автомобили в петък следобед Утре (29 ноември) след 12.00 ч. поради профилактика на системите \"Регистрация на МПС\" към сектор \"Пътна полиция\" при ОДМВР – Бургас, няма да предоставя услуги на граждани, съобщиха от полицията в града. В този интервал ще се предоставят само услуги за издаване на транзитни номера. За в бъдеще всеки последен петък от месеца след 13.00 ч. \"Регистрация на МПС\" няма да работи с граждани, допълват от ОДМВР – Бургас, и се извиняват на гражданите за неудобството. Бивш генерален консул в Ню Йорк стана зам.-министър на външните работи  Милен Люцканов е новият зам.-министър на външните работи, съобщи Министерския съвет. Той вече е бил зам.-министър през 2009-2010 г. От 2013 г. до 2018 г. Люцканов е бил генерален консул в Ню Йорк, а след това е висш дипломатически служител в дирекция \"Външноикономически отношения\". Другите двама заместници на министър Екатерина Захариева са Георг Георгиев и Петко Дойков. Метрологичният надзор установи \"пълно безхаберие\" при поддръжката на язовири От 414-те язовира в страната, които се нуждаят от спешен ремонт, 109 са потенциално опасни. Това съобщи зам.-председателят на Държавната агенция за метрологичен и технически надзор (ДАМТН) Кирил Войнов, цитиран от БНР. В началото на ноември се разбра, че вече е  възложен ремонтът на 182 от язовирите  в проблемно състояние. За последната седмица ДАМТН е наложила санкции в размер на общо 120 хил. лева заради лоша поддръжка от страна на собствениците на язовири. Войнов увери, че съоръженията се контролират, за да не се допуснат критични ситуации и посочи, че съоръженията трябва да се отремонтират, за да се осигури безопасността на живеещите по поречието след язовирната стена. \"Най-вече имаме горска растителност. Обрасли са язовирните стени, като джунгли са. Това значи пълно безхаберие\", коментира Войнов.", "date": "2019.11.28", "title": "Кратки новини: Парламентът ще изслуша кандидатите за антикорупционен шеф на 3 декември"}
{"url": "https://www.dnevnik.bg/video/2019/11/28/3998644_kakvo_otkriha_v_italiia_za_grupata_podgotviashta/", "text": "След 2 години разследване италианската полиция разкри план за създаване на нова нацистка и антисемитска партия - Италианска националсоциалистическа партия на работниците. В обиските в 16 града в цялата страна са открити различни предмети, литература и огнестрелно оръжие. Няма данни за колко души става дума или колко са арестувани. В страната \"защитата на фашизма\" и опитите за възстановяване на фашистки партии са престъпление.", "date": "2019.11.28", "title": "Какво откриха в Италия за групата, подготвяща нацистка партия"}
{"url": "https://www.dnevnik.bg/bulgaria/2019/11/28/3998667_deset_sudii_si_dadoha_otvod_po_deloto_sreshtu_bivsh/", "text": "До момента десет съдии в Благоевград са си направили отвод по делото срещу бившия зам.- министър на икономиката Александър Манолев, който е  обвинен от прокуратурата в злоупотреба и фалшифициране на документи  с цел получаване на европейска помощ, съобщава БНР. Причината е, че всички те са в колегиални отношения със сестра му Рая Манолева, която е съдия в Сандански. Далите си отвод съдии са били избирани автоматично и на случаен принцип. Преди около два месеца окръжната прокуратура в Благоевград даде на съд Манолев заради луксозната къща за гости край Сандански, която обаче никога не е използвана като туристически обект, а като личен имот на семейството му. Заради скандала  той подаде оставка  като зам.-министър на икономиката през април. Ако и последният окръжен магистрат, съдия Татяна Андонова, избрана преди седмица, откаже да поеме делото, то ще трябва да бъде изпратено в друг съд с решение на Върховния касационен съд.", "date": "2019.11.28", "title": "Десет съдии си дадоха отвод по делото срещу бивш зам.-министър заради сестра му"}
{"url": "https://www.dnevnik.bg/sport/2019/11/28/3998671_sobstvenicite_na_manchestur_siti_pridobiha_indiiski/", "text": "Консорциумът  \"Сити футбол груп\" , който е собственик на английския шампион \"Манчестър сити\", разшири футболното си влияние с придобиването на индийския клуб \"Мумбай сити\". Компанията обяви, че е закупила 65% от собствеността, като сделката предстои да бъде одобрена. Звездата от Боливуд Ранбир Капур и филмовият продуцент Бимал Парек, които бяха досегашните собственици на \"Мумбай сити\", вече ще притежават 35% от клуба. Това е осмият футболен отбор, в който \"Сити футбол груп\" има дял. Компанията притежава 100% от акциите на \"Манчестър сити\", австралийския \"Мелбърн сити\" и \"Атлетико Торке\" от Уругвай. Собствениците на \"Сити\" имат дял от 80% в американския \"Ню Йорк сити\", който е съвместен проект с \"Ню Йорк янкис\". Дружеството притежава още 44.3% в испанския \"Жирона\" и 20% в японския клуб \"Йокохама маринос\", като има акции и в китайския \"Съчуан дзиуниу\". \"Сигурна съм, че това ще отвори вратата за много международни инвеститори, които ще дойдат в Индия. Вярвам в историята на индийския футбол и се надявам през живота си да видя индийски отбор да играе на световното първенство\", обяви Нита Амбани, председател на Football Sports Development Limited и собственик на ISL и Reliance Foundation.", "date": "2019.11.28", "title": "Собствениците на \"Манчестър сити\" придобиха индийски клуб"}
{"url": "https://www.dnevnik.bg/sport/2019/11/28/3998670_kusna_drama_ostavi_ludogorec_vuv_vodeshta_poziciia_v/", "text": "Късна драма остави \"Лудогорец\" във водеща позиция за класиране за елиминациите в Лига Европа. Българският шампион завърши 1:1 при гостуването си ЦСКА (Москва), като в полза за тима от Разград беше голът на \"Еспаньол\" в 96-ата минута срещу \"Ференцварош\". Двата отбора завършиха 2:2 в Унгария, като равенството остави \"Лудогорец\" на второто място. Кръг преди края на групите българският тим има седем точки и води с една пред \"Ференцварош\" преди директния сблъсък на 12 декември в Разград. В него \"Лудогорец\" се нуждае от победа или равенство, за да продължи напред. От своя страна \"Еспаньол\" се класира за елиминациите и няма как да бъде изместен от първото място. Домакините бяха по-активни в началото. Футболистите на ЦСКА стигаха до наказателното поле на \"Лудогорец\", но липсваше точният завършващ удар. В средата на полувремето натискът на московчани се засили. Никола Влашич пропусна да засече остро центриране, като Пламен Илиев се намеси добре. По-късно вратарят на \"Лудогорец\" отрази фалцов удар на Кристиян Бистрович. Първата добра възможност за българския тим дойде в 37-ата минута. Кешеру се измъкна пред наказателното поле, като ударът му беше избит с лекота от Игор Акинфеев. Футболистите на \"Лудогорец\" влязоха силно във втората част, като Джоди Лукоки пропусна да даде преднина на отбора си. Той беше изведен зад защитата на ЦСКА с дълго подаване на Кешеру, но от няколко метра стреля встрани от вратата. Настоятелните действия на \"Лудогорец\" дадоха резултат в 66-ата минута. Отново дълго подаване преодоля защитата на домакините, а впоследствие Вандерсон свали с едно докосване топката към Кешеру. Румънецът се разписа отблизо със силен удар с десния крак. Преднината на българския тим продължи едва десет минути. Сисиньо пропусна зад гърба си Илзат Ахметов, който продължи към Фьодор Чалов. Нападателят действа бързо и прокара топката между краката на Илиев. В заключителните минути ЦСКА имаше превъзходство, като гол на домакините беше отменен заради засада.", "date": "2019.11.28", "title": "Късна драма остави \"Лудогорец\" във водеща позиция в Лига Европа"}
{"url": "https://www.dnevnik.bg/biznes/2019/11/28/3998682_novo_predlojenie_otdavashtite_imoti_v_airbnb_ili_da_gi/", "text": "Отдаващите апартаменти и стаи за краткосрочен наем през платформи като Airbnb и Booking.com ще могат да избират дали да категоризират или само да регистрират обектите в съответната община. Освен това те ще имат задължение да се включат в Националния регистър на местата за настаняване към Министерството на туризма и да подават в него данни за хората, които са нощували при тях като туристи. Таксата за включване към регистъра за собствениците на апартаментите ще е еднократна и ще е в размер на 20 лв. на легло. Това предвиждат редактираните текстове на промените в Закона за туризма, които бяха вкарани като преходни разпоредби между двете четения на Закона за бюджет 2020 от Менда Стоянова (ГЕРБ) и лидерът на НФСБ Валери Симеонов, съобщава  \"Капитал\" . Те бяха приети на бюджетна комисия и предстои другата седмица да бъдат гласувани и в пленарна зала. От БСП и \"Атака\" се въздържаха при гласуването им като заявиха, че може да ги подкрепят в зала, ако техният анализ покаже, че няма проблем с новите изисквания. Текстовете включват и опция държавните органи или общините да могат се споразумяват директно с платформите, които осъществяват посредническа дейност за онлайн предлагане на туристически услуги, за предоставяне на информация или за събиране на данъци и такси срещу комисионна. Друга поправка предвижда задължително платформите да осигуряват за клиента на туристичексата услуга възможност да плати по електронен път. Остана спорното предложение при нарушение на изискванията за регистрация или категоризация на апартаментите или стаите за гости, които се предлагат през онлайн платформи, достъпът до тях да бъде забраняван за до 14 дни при първо нарушение и за до 30 дни при второ. Това ще става по искане на министъра на туризма и ще се разрешава от председателя на Софийски районен съд. На практика това означава, че съдът ще може да поиска от българските интернет доставчици да забранят достъпа до някоя от онлайн платформите за споделено ползване и туристически услуги за определен период от време. Повече по темата четете  тук.", "date": "2019.11.28", "title": "Ново предложение: отдаващите имоти в Airbnb или да ги категоризират, или да ги регистрират"}
{"url": "https://www.dnevnik.bg/photos/2019/11/28/3998357_fotogaleriia_svetovnite_snimki_na_denia_-_28_noemvri/", "text": "Мъж бърза да премести автомобила си заради горски пожар в Санта Барбара, Калифорния, САЩ.", "date": "2019.11.28", "title": "Фотогалерия: Световните снимки на деня - 28 ноември 2019 г."}
{"url": "https://www.dnevnik.bg/sviat/2019/11/28/3998695_srubski_ministur_v_sofiia_bulgariia_da_spre_da/", "text": "Сръбският министър за иновациите и технологичния развой Ненад Попович е поискал днес от българското правителство да преразгледа решението си за признаване на Косово. Това съобщи самият Попович в профила си в \"Туитър\", направи го и агенция  \"Танюг\"  малко след заседанието на смесената българо-сръбска икономическа комисия в София. Пред колегата си Емил Караниколов Попович заяви, че го моли да предаде молбата на колегите си в правителството, пише държавната агенция. \"Призовах българската държава да преразгледа решението за признаване на фалшивата държава Косово, което тогавашното българско правителство взе през 2008 г. Ние сме за постигане на компромис, но той трябва да бъде според конституцията и резолюция 1244 (на ООН),\" написа самият министър в профила си в \"Туитър\". Според сръбския таблоид  \"Ало\" , който цитира и \"Танюг\", министърът дава за пример държави, които са размислили в последните две години. Кампанията за \"отмяна на признаването\"  Резолюция 1244 на Съвета за сигурност на ООН от 1999 г. определя временния статут на Косово като сръбска провинция, но ръководена от преходна администрация, без да се отрича суверенитетът на Съюзна република Югославия. Девет години по-късно обаче Прищина обяви независимост, която Белград не признава. Малко над месец след решението на косовските власти България призна Косово на 20 март 2008 г. Оттогава новата държава е призната от почти 100 от 193 членки на ООН, макар и не от всички страни от ЕС. Към 13 ноември държавите, отказали се от решението за признаване на Косово, са (според сръбския външен министър Ивица Дачич) 13: Бурунди, Лесото, Сау Томе и Принсипи, Суринам, Либерия, Папуа Нова Гвинея, Доминика, Гренада, Гвинея Бисау, Коморските острови, Соломоновите острови, Мадагаскар и Палау. Не всички тези страни са потвърдили решението си. Регионални издания обаче съзират в кампанията, която Сърбия води за оттегляне на признаването, активна роля на Русия. Белград поведе усилията в тази посока, след като миналата година Косово опита отново да стане член на Интерпол, а неуспехът подтикна Прищина да наложи 100-процентови мита на стоки от Сърбия и Босна и Херцеговина. Досега обаче кампанията за оттегляне на признаването не бе се насочвала официално към България.", "date": "2019.11.28", "title": "Сръбски министър в София: България да спре да признава Косово"}
