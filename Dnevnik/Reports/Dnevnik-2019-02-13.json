{"url": "https://www.dnevnik.bg/sport/2019/02/13/3390021_real_izmukna_trudna_pobeda_nad_aiaks_v_evropeiskiia/", "text": "Реал\" започна същинската част от защитата на трофея в Шампионската лига с много трудна победа като гост на \"Аякс\". С късен гол на Марко Асенсио испанският тим спечели с 2:1 в първа осминафинална среща и взе аванс преди реванша на \"Сантяго Бернабеу\" на 5 март. Мачът в Амстердам беляза дебютът на технологията за видеоповторения в турнирите на УЕФА. През първото полувреме при резултат 0:0 попадение на домакините беше отменено след видеопреглед на спорна ситуация във вратарското поле на мадридчани. \"Реал\" изигра неубедително първо полувреме, в което беше категорично надигран от съперника. Футболистите на \"Аякс\" пресираха дълбоко в противниковата половина и атакуваха много по-агресивно. В 26-ата минута гредата спаси \"Реал\" след удар на Душан Тадич. Десет минути по-късно \"Аякс\" отново беше близо до попадение, но Тибо Куртоа се намеси решително срещу Хаким Зийех. Секунди след това домакините пратиха топката във вратата на \"Реал\". Куртоа не успя да избие добре центриране от корнер. Топката стигна до Николас Таляфико, който с удар с глава отблизо не остави никакви шансове на белгийския вратар. Главният съдия Дамир Скомина първоначално посочи центъра на терена. След това обаче прегледа ситуацията на екрана до тъчлинията и отмениха гола, тъй като при удара на Таляфико имаше контакт между Куртоа и Тадич, който се намираше с малко в засада. Въпреки по-добрата игра на \"Аякс\" \"Реал\" беше отборът, който откри резултата. В 60-ата минута Винисиус овладя по чудесен начин далечно подаване, проби в наказателното поле на домакините и подаде към Бензема, който от удобна позиция с десния крак изпрати топката в далечния горен ъгъл. \"Аякс\" успя да изравни четвърт час по-късно. Домакините организираха добра атака отляво, Давид Нерес проби към аутлинията и центрира по земя към Зийех който с левия крак насочи топката в близкия ъгъл. Мачът вървеше към равенство, но три минути преди края на редовното време \"Реал\" отново поведе след отлична контраатака. Каземиро изведе Карвахал по десния фланг. Бранителят напредна и достави перфектно центриране към далечната греда за Асенсио, който отбеляза на празна врата. В последната от трите минути добавено време \"Аякс\" пропусна страхотна възможност да стигне до равенство. \"Тотнъм\" направи огромна крачка към 1/4-финалите В отсъствието на две от звездите си - Хари Кейн и Деле Али, \"Тотнъм\" записа впечатляваща домакинска победа срещу лидера в Бундеслигата \"Борусия\" (Дортмунд). \"Шпорите\" спечелиха с 3:0 с попадения на Хьон Мин Сон, Ян Вертонген и Фернандо Йоренте и взеха комфортен аванс преди реванша в Германия на 5 март.", "date": "2019.02.13", "title": "\"Реал\" измъкна трудна победа над \"Аякс\" в европейския дебют на видеоповторенията"}
{"url": "https://www.dnevnik.bg/sviat/2019/02/13/3389943_nai-malko_20_gvardeici_zaginaha_pri_samoubiistven/", "text": "Най-малко 20 членове на Революционната гвардия на Иран са загинали при самоубийствен атентат в югоизточната част на страната, предаде \"Ройтерс\", като цитира агенция \"Фарс\". Атаката е станала в нестабилен район край пакистанската граница, където действат бунтовнически групи и наркотрафиканти. Според катарската телевизия \"Ал Джазира\" това е важен участък в трафика на опиум, там е имало и сблъсъци със сепаратисти. Други десет гвардейци са били ранени в атаката. Нападението, извършено с кола-бомба, според \"Фарс\" е било насочено срещу автобус, превозвал служещи в гвардията -  крило на въоръжените сили , натоварено със задачата да съхранява  политическата система  на ислямската република и да извършва операции в чужбина. Гвардията е на пряко подчинение на върховния водач аятолах Али Хаменей. Салафитската организация \"Джайш ал Адл\" пое отговорност за атаката минути след съобщенията за нея. Тя е сред групите, извършвали атаки в югоизточната част на страната в последните години. Последната атака срещу силите за сигурност бе през септември  по време на парад в югозападната част  на страната. Тогава загинаха над 20 души, а ранените бяха 60.", "date": "2019.02.13", "title": "Най-малко 20 гвардейци загинаха при самоубийствен атентат в Иран"}
{"url": "https://www.dnevnik.bg/politika/2019/02/13/3389946_vutreshnata_komisiia_othvurli_vetoto_na_prezidenta/", "text": "Парламентарната комисия по вътрешен ред и обществена сигурност отхвърли ветото на президента Румен Радев върху разпоредбата от Закона за изменение и допълнение на Закона за защита на личните данни, съобщава \"Фокус\".  Възражението на държавния глава  е срещу установените с параграф 26 критерии при обработването на лични данни за журналистически цели и за целите на академичното, художественото или литературното изразяване. Промените в закона  отварят врата за проверки на медийни публикации , журналисти, за проблеми с академични проучвания, документални материали и други, както и за откази за достъп до информация. По време на дискусията председателят на комисията и председател на парламентарната група на ГЕРБ Цветан Цветанов заяви, че Народното събрание не разглежда ветото на държавния глава като начин за конфронтация между институциите.", "date": "2019.02.13", "title": "Вътрешната комисия отхвърли ветото на президента върху Закона за личните данни"}
{"url": "https://www.dnevnik.bg/photos/2019/02/13/3389920_snimka_na_denia_dvama_prezidenti_na_lifta_na_gazprom/", "text": "Надявам се, че има време да си починем малко, може би няколко часа, и да си пообщуваме в неформална обстановка.\" С тези думи, цитирани от РБК, руският президент Владимир Путин покани беларуския си колега Александър Лукашенко да се повозят на лифт в комплекса на \"Газпром\" - \"Лаура\" - в Сочи.", "date": "2019.02.13", "title": "Снимка на деня: Двама президенти на лифта на \"Газпром\""}
{"url": "https://www.dnevnik.bg/sport/2019/02/13/3389931_djoshua_shte_zashtitava_boksovata_korona_sreshtu_milur/", "text": "Носителят на четири от петте световни титли в тежката категория Антъни Джошуа ще изиграе първия си мач извън Великобритания. 29-годишният боксьор ще се изправи срещу непобедения американец Джарел Милър на 1 юни в зала \"Медисън скуер гардън\" в Ню Йорк. Джошуа имаше насрочен двубой на 13 април на стадион \"Уембли\" в Лондон.  Срещата обаче беше отменена , след като се провалиха преговорите с друг от водещите британски боксьори в тежката категория - Дилиън Уайт. \"Насочвам се към Голямата ябълка. Планирам да прегърна тамошната култура и да си тръгна с апетит за още. За мен е чест и привилегия да се боксирам във Великобритания, където имаме някои от най-добрите арени в света и не на последно място \"Уембли\". Дойде обаче време да прекося Атлантическия океан и да защитавам световните си титли в САЩ\", каза Джошуа след обявяването на двубоя с Милър. Това ще е първи мач за британеца от септември, когато  нокаутира руснака Александър Поветкин . Световният шампион постигна 22-ата си победа от 22 мача и 21-ата след нокаут. Милър е спечелил 23 от 24-те си мача, 20 от които с нокаут. Единственият двубой, в който 30-годишният американец няма победа, е срещу сънародника му Джои Давейко през януари 2013 г. Срещата, която беше четвърта за него на професионалния ринг, се играе в четири рунда и завършва при равенство. \"Ей Джей прави голяма грешка, като идва тук да се бие с мен в задния ми двор. Той иска да се изяви на американската сцена, но единственото, което ще направи, е да ми предаде поясите си. Ще си тръгне от Ню Йорк с празни ръце\", закани се Милър. Джошуа ще защитава и четирите си титли - на Международната боксова федерация (IBF), Световната боксова асоциация (WBA), Световната боксова организация (WBO) и Международната боксова организация (IBO).  Петият и най-престижен пояс в тежката категория - на Световния боксов съвет (WBC), се държи от американеца Дионтей Уайлдър. Той успя да го запази след  спорно равенство с Тайсън Фюри , а сега двамата се насочват към реванш.", "date": "2019.02.13", "title": "Джошуа ще защитава боксовата корона срещу Милър на 1 юни в Ню Йорк"}
{"url": "https://www.dnevnik.bg/sviat/2019/02/13/3389923_italianska_istriia_i_italianska_dalmaciia_ili_kak/", "text": "\"Да живее Триест! Да живее италианска Истрия! Да живее италианска Далмация!\" - тези думи на Антонио Таяни разбуниха духовете в Словения и в Хърватия. В речта си в памет на италианците, станали жертва на т.нар. Фойба клане (масови екзекуции по бреговете на Истрия и Далмация в периода 1943 - 1945, извършени от югославски партизани), председателят на Европейския парламент говори за \"хиляди невинни жертви, които са били избити, защото са били италианци\". Италианският вицепремиер Матео Салвини от дяснорадикалната \"Северна лига\" дори сравни жертвите на това клане с жертвите в Аушвиц. Понятието \"фойба\" (хърватски: fojba, латински: fovea, fossa) се използва за \"карстови пещери\" или \"карстови фунии\" по Адриатическия бряг, в които югославските партизани са \"заровили\" между 5000 и 10 000 италианци от Истрия и Далмация. След войната двата региона бяха част от социалистическа Югославия. Днес бившите югославски републики Словения и Хърватия си поделят Истрия. А Далмация принадлежи към Хърватия. \"Това е исторически ревизионизъм\" Темата от години поражда напрежения между Италия, Словения и Хърватия. Любляна и Загреб критикуват остро позицията на официален Рим, че клането не било само акт на отмъщение, а систематична етническа чистка срещу италианското малцинство. И то въпреки че двете страни поеха задължението на бивша Югославия за изплащане на обезщетения на прокудените италианци. Покрай сегашното вербално \"присвояване\" на Истрия и Далмация от страна на Таяни чашата явно преля. Най-малкото защото местното население в двата региона е страдало много по време на фашистката италианска окупация преди освобождаването си от партизаните през Втората световна война. \"Тук става дума за безподобен исторически ревизионизъм\", заяви в тази връзка словенският премиер Марян Шарец. Неговият хърватски колега Андрей Пленкович дори съзира в думите на Таяни \"следи от териториални претенции и ревизионизъм\". Сегашната взаимна словенско-хърватска подкрепа остави настрана дори и спора за Пиранския залив. Междувременно Антонио Таяни заяви, че съжалява, ако е наранил някого с думите си. Той допълни, че приятелството между трите страни - членки на ЕС, било стабилно. Но неговото половинчато извинение не можа да спре възмущението. Имат ли тези думи нещо общо с изборите? \"Тези изявления са сериозен удар срещу европейската идея и европейското сътрудничество\", заяви бившият хърватски президент Иво Йосипович в разговор с \"Дойче веле\". През 2010 година той в празничния Концерт на помирението в Триест. Тези по-спокойни времена обаче вече са минало. Впрочем, острите думи на Антонио Таяни предизвикаха повече възмущение и учудване, отколкото изявлението на Матео Салвини. Защото председателят на Европейския парламент минаваше за умерен политик. Известно е обаче, че и неговата партия \"Форца Италия\" води изборна борба и според анкетите няма много шансове за успех на евроизборите. Социалдемократът Иво Йосипович разглежда това изостряне на отношенията в контекста на \"общото засилване на десните радикали в Европа, историческия ревизионизъм и заиграването с различните форми на фашизма\". Йосипович твърди, че и родината му Хърватия има проблем в това отношение. И до днес Загреб до голяма степен окачествява хърватските жертви на комунистическите актове на отмъщение като невинни, въпреки че много от тях са подкрепяли профашисткия режим на усташите. В много книги и филми, финансирани от държавния бюджет, концлагерът \"Ясеновац\" се представя като безобиден трудов лагер, а броят на избитите роми, сърби, евреи и противници на режима се занижава. В този смисъл при настоящия спор Хърватия и Словения се намират в един вид шпагат. След извоюваната независимост през 90-те години и двете страни окачествяват режима на Йосип Броз Тито като потиснически. Но когато става дума за престъпленията срещу италианците, важи старата доктрина: престъпления - да, но не систематични!", "date": "2019.02.13", "title": "\"Италианска Истрия\" и \"италианска Далмация\", или как Таяни вбеси словенци и хървати"}
{"url": "https://www.dnevnik.bg/evropa/2019/02/13/3389625_gospodarka_na_chasovnicite_strategiiata_na_propastta/", "text": "В офиса си в парламента в Уестминстър Ник Боулс е закачил голямо норвежко знаме. Тази провокация е достатъчна, за да го изкара предател. От месеци консервативният депутат пледира за \"мек\" Брекзит с оставане в европейския общ пазар по модела на Норвегия. Това накара активистите от местната организация на Консервативната партия в избирателния му район Грантам, този на друг убеден привърженик на общия пазар - Маргарет Тачър, да започнат процедура в опит да го лишат от депутатското му място. \"Брекзитърите са се радикализирали. В кампанията за референдума намираха само положителни черти на норвежкия модел\", констатира умереният депутат, без да се впечатлява от ставащото. Това не му пречи да продължи да агитира за алтернативното си решение на сегашната безизходица в тясно сътрудничество с членове на лейбъристката опозиция. Четирсет и пет дни преди Брекзит и две седмици след предишния краен срок, който сама си беше поставила, Тереза Мей вчера поиска от депутатите \"да запазят хладнокръвието си\" и  да й дадат още 15 дни , за да \"продължи да проучва идеи\" за изменения в споразумението за Брекзит с ЕС  при липса на резултат до момента . След като от декември постоянно отлагаше различни крайни срокове, ето че и февруари отпадна. \"Не разбира ли министър-председателят, че  лидерите на ЕС отказват да отстъпят  по каквото и да било\", остро я апострофира председателят на парламентарната група на шотландските националисти Иън Блакфорд, който гласно се запита От своя страна лидерът на лейбъристката опозиция Джеръми Корбин осъди \"единствената й тактика, която се състои в бавене на топката за упражняване на шантаж върху депутатите и принуждаването им да приемат дълбоко несъвършеното й споразумение\". Нищо обаче не сочи, че Тереза Мей ще има да им предложи нещо ново на датата на следващия краен срок, който си постави, 27 февруари. Министърът й за връзките с парламента Андреа Ледсъм впрочем даде да се разбере, че ратифицирането на евентуално споразумение може да бъде отложено за дните след следващия Европейски съвет в Брюксел на 21 март, или осем дни преди датата на излизането от ЕС! чрез заплахата за хаоса, който ще дойде от Брекзит без споразумение, смята Ник Боулс. Той и съюзниците му са решени да я осуетят. Бунтовните депутати обаче на свой ред са принудени да се опитват да печелят време. Още не е готова нова версия на отхвърления пред две седмици техен проектозакон, който предвижда отлагане с няколко месеца на датата 29 март за излизане от ЕС. \"Тереза Мей е господарка на часовниците. Сега нямаме никакъв шанс да действаме. Трябва да можем да сме сигурни, че ще спечелим. Ще е по-лесно, когато бъдем по-близо до пропастта. Много членове на Лейбъристката партия ще са готови да избегнат катастрофа, както и редица консервативни министри\", примирява се Боулс. Според лейбъристкия депутат Лиса Нанди между 40 и 60 от колегите й \"активно проучват как да се подкрепи някакво споразумение\". Нужно е отхвърляне на \"плана Б\" на Тереза Мей - първоначалният плюс извоювани от ЕС символични отстъпки - за да се премине към нещо друго, смята Ник Боулс. Възможно е тогава министър-председателят да се види принудена неохотно да приеме такъв друг вариант. Засега политиката на протегната ръка към опозицията отпада. Мей отхвърли  предложението на Корбин  Великобритания да остане в митнически съюз с ЕС. \"Тя не отстъпи и на сантиметър от позицията си\", изразява съжаление той. Колкото и да твърди, че е загрижена на защитата на \"правата на работниците\" в опит да купи лейбъристки гласове, няма да й се получи. Консервативният лидер в действителност предпочита единството на партията си, отколкото да търси двупартиен консенсус. Под както ги нарича влиятелен евроскептичен консервативен депутат, тя не проявява желание да подаде ръка на центристите както отляво, така и отдясно. До степен, че в Уестминстър все повече да се питат дали тя в дъното на душата си не се е присъединила към каузата им за \"твърд\" Брекзит без споразумение. Парламентът разполага с ограничени възможности за маневриране. \"Не можем да възпрем \"твърд\" Брекзит, а само да попречим той да стане на 29 март, като отложим датата на напускането\", признава Ник Боулс. Макар и от няколко седмици да заплашват, че ще поемат контрола над процеса, депутатите са парализирани и не преминават в настъпление. Февруарската им ваканция, която започва следващата седмица, може и да е официално анулирана, но задкулисно те са насърчавани да не се отказват да ходят на ски, тъй като няма планирана законодателна дейност. /БТА", "date": "2019.02.13", "title": "\"Господарка на часовниците\": Стратегията на пропастта на Тереза Мей"}
{"url": "https://www.dnevnik.bg/politika/2019/02/13/3389972_gerb_i_volia_premahnaha_zabranata_za_obiaviavane_na/", "text": "Три месеца преди изборите за евродепутати правната комисия в парламента разглежда днес промени в изборните правила. На заседанието, което продължава вече пети час и се излъчва на живо на сайта на Народното събрание, предстои да бъдат гласувани съществени ограничения при въвеждането на машинно гласуване на вота на 26 май, както и отлагане на въвеждането на електронното гласуване. Очакванията са тази вечер комисията да подкрепи предложенията на ГЕРБ и \"Обединени патриоти\" на следващите избори машинно гласуване да има в 1000 секции, макар и по сега действащите правила да трябва да бъде въведено навсякъде. Най-спорният въпрос обаче е  дали ще бъдат премахнати номерата пред партиите, коалициите и инициативните комитети в бюлетината.  Предложението е на ГЕРБ и \"Обединени патриоти\", но среща отпор от страна на ДПС и търпи сериозни критики от БСП. По неофициална информация ГЕРБ иска да се съобрази с ДПС и номерата в бюлетината да останат, но се чуди как да не обиди коалиционния си партньор - \"Обединени патриоти\". Очакванията са председателят на правната комисия Данаил Кирилов (ГЕРБ) да предложи номерата на партиите да започват от 100, за да няма дублиране между тях и имената на кандидатите за депутати, евродепутати и общински съветници и да се избегне така наречения феномен 15/15. Заради късния час и намаляващия кворум в комисията се предполага, че никое от предложенията няма да бъде прието, поради което номерата ще останат в досегашния им вид. Преди малко с гласовете на ГЕРБ и \"Воля\" на второ четене в комисията отпадна забраната за огласяване на социологически проучвания в изборния ден. БСП, ДПС и \"Обединените патриоти\" бяха против с агрумент, че ще се стигне до изкривяване и манипулации на вота. Очакванията са предложението да не бъде прието в пленарната зала. Правната комисия прие на второ гласуване още и не всички решения на Централната избирателна комисия (ЦИК) да могат да се обжалват във Върховния административен съд (ВАС) с мотив, че съдиите се натоварват излишно. От БСП критикуваха промяната, но в крайна сметка решението бе допълнено и ще се жалят всички важни решения, в т.ч. жалбите за нарушения в изборния ден. Ако ВАС отмени решение на ЦИК, изборната комисия е задължена на да вземе ново, но не с мнозинство от две трети, а с гласовете на половината плюс един от членовете й. Същото ще важи и за обжалвани решения на районните избирателни комисии. Не бе прието предложение на БСП да се създаде публичен регистър на избирателите, изготвен от имената на гласувалите на последните избори. Социалистите обаче не предложиха регистърът да стане база за изготвяне на списъците с избиратели, за да се изчистят т.нар. мъртви души от тях. Предложението на ДПС да се облекчат правилата за разкриване на изборни секции в държавите извън Европейския съюз (ЕС). Мотив бе, че след Брекзит секциите във Великобритания трябва да бъдат 35. Същото е положението в Турция, където ДПС има много избиратели. Не бе прието и предложението предизборната кампания да може да се води и на език, различен от българския. Въпреки подкрепата на ГЕРБ не бяха приети предложения на \"Воля\" от избирателните комисии да отпаднат представителите на формациите, представени само в Европейския парламент (ЕП).", "date": "2019.02.13", "title": "ГЕРБ и \"Воля\" премахнаха забраната за обявяване на проучвания в изборния ден, но само в комисия"}
{"url": "https://www.dnevnik.bg/sviat/2019/02/13/3389939_avstriia_shte_zategne_nakazaniiata_za_nasilie_nad_jeni/", "text": "Правителството на Австрия обяви в сряда, че предлага по-строги наказания за престъпления с насилие, особено тези срещу жени и деца. Проектът се подготвя от месеци, но съвпадна с шокиралата мнозина австрийци поредица от 4 убийства за 8 дни през януари. Те са на жени - близки или бивши приятелки - и макар да няма връзка между тях, таблоидите изтъкват, че заподозрените извършители и част от жертвите са имигранти или с чуждестранен произход. За последното убийство - от вторник вечерта във Виена - е заподозрян гражданин на Босна и Херцеговина. В същото време последните подробни данни (от 2017 г.) показват, че като цяло броят на престъпления и тези с употреба на насилие намаляват в алпийската страна. Престъпността в Австрия и без това е една от най-ниските в ЕС. Крайно дясната Партия на свободата, която излъчи вътрешния министър Херберт Кикъл, дойде на власт с обещание да не позволи повторение на мигрантската вълна от 2015 г. Благодарение на нея търсещите убежище станаха около 1% от населението на Австрия. Мнозина от тях идват от Близкия изток и Афганистан. \"Виждаме, че много, много често участниците в престъпления с насилие не са австрийци и са от държави с други култура\", каза днес Кикъл при представянето на новите мерки съвместно с канцлера Себастиан Курц. Думите му са поредният пример как в правителството смесват имиграцията с престъпността, но без изрично да посочват, че едното е причина за другото. Без да казва, че са насочени срещу чужденци, промените засягат по-строги наказания за изнасилване, включване сред преследваните действия ритуалното обрязване на гениталии на момичета и др. През януари Кикъл и Курц казаха, че ще проверят дали законът позволява да се увеличи броят на нарушенията и престъпленията, заради които бежанци могат да бъдат лишавани от защитения статут и депортирани. Сега това е допустимо при извършване на особено тежки престъпления като убийство.", "date": "2019.02.13", "title": "Австрия ще затегне наказанията за насилие над жени и деца"}
{"url": "https://www.dnevnik.bg/bulgaria/2019/02/13/3389967_gebrev_izmesti_ruskite_dostavchici_na_boepripasi_i_e/", "text": "Съпредседателят на \"Обединени патриоти\" и бивш вицепремиер Валери Симеонов заяви за БНТ, че бизнесменът Емилиян Гебрев е успял да измести руските доставчици на боеприпаси на няколко места по света и \"съвсем нормално е да бъде мишена\". \"Няма никакво съмнение, че той е бил отровен от държавата, която има интерес\", каза още лидерът на НФСБ. Повод за изказването на Симеонов стана разследването на отравянето на собственика на оръжейното дружество \"Емко\". Главният прокурор Сотир Цацаров потвърди, че се разследва участието на руския гражданин Сергей Федотов, тъй като той е бил в България по времето на отравянето на Гебрев в края на април 2015 г. Със същите симптоми след броени дни в болница са постъпили още синът на бизнесмена и изпълнителният директор на \"Емко\". Седмичникът \"Капитал\" първи и подробно описа случая и съмненията за отравяне на собственика на заводи за производство на оръжие с нервнопаралитично вещество и участие на ГРУ без да посочва изрично име или псевдоним. \"Сергей Вячеславович Федотов\", както излезе агентурното му име, е третият предполагаем участник в опита за убийство от 4 март 2018 г. в Солсбъри на бившия руски агент Сергей Скрипал и дъщеря му Юлия. Разследващите групи \"Белингкат\" (Bellingcat) и \"Инсайдър\" (The Insider) го свързаха с използването срещу Гебрев в София на нервнопаралитично вещество от групата \"Новичок\". Цацаров обаче уточни, че при отравянето на Емилиян Гебрев няма открити субстанции от списъка на Конвенцията за химическите оръжия. Гебрев е потърсил Симеонов за съдействие през 2017 г. Валери Симеонов разказа, че през 2017 г. Емилиян Гебрев лично го е потърсил, за да му обясни какви проблеми има с бизнеса си. \"Той твърдеше, че има репресия на държавата спрямо него и фирмите му\", заяви лидерът на НФСБ. \"Потърси от мен съдействие за пратка към Индия, която да бъде размразена и да бъде изпратена. Тя се намираше на пристанището в Бургас. Той измества от големи държави руските доставчици на боеприпаси и с това става една мишена. В Индия той е изместил основния доставчик на снаряди\", допълни Симеонов. Проблеми заради \"Дунарит\" Според съпредседателя на \"Обединени патриоти\" интересът на Гебрев към оръжейната фирма \"Дунарит\" е довела до отравянето му. По думите му през 2015 г. бизнесменът е обявил желанието си да придобие фирмата, след което е дошла атаката срещу него. \"Направен е опит да бъде приватизиран \"Дунарит\" със съдействието на Цветан Василев (бел. ред. председател на Надзорния съвет на изпадналата в несъстоятелност КТБ). След като не е било реализирано желанието на Василев да прехвърли \"Дунарит\" в руски ръце е последвало отравянето\", каза Симеонов в опит да очертае хронологията на събитията от информацията, която има. Кой стои зад спряна доставка на оръжия Симеонов добави, че през 2017 г. държавата е отнела лиценза на фирмата на Гебрев за търговия с оръжия, тъй като той е бил обвинен като ръководител на организирана престъпна група. Така и пратката за Индия е останало няколко месеца на бургаското пристанище. \"Не можах да разбера защо точно в този момент държавата реши да му отнеме лиценза. Министерство на икономиката замразява лицензите\", уточни Симеонов. а кой казва на тях е друг въпрос. Той каза още, че не е потърсил службите след разговора си с Гебрев, тъй като само няколко дни по-късно бизнесменът се е срещнал с премиера Бойко Борисов, за да обсъдят проблемите му.", "date": "2019.02.13", "title": "Гебрев измести руските доставчици на боеприпаси и е нормално да бъде мишена, обяви Симеонов"}
{"url": "https://www.dnevnik.bg/photos/2019/02/13/3389414_fotogaleriia_svetovnite_snimki_na_denia_-_13_fevruari/", "text": "След снежна буря в Спарта, САЩ.", "date": "2019.02.13", "title": "Фотогалерия: Световните снимки на деня - 13 февруари 2019 г."}
{"url": "https://www.dnevnik.bg/bulgaria/2019/02/13/3389975_ataka_za_otravianeto_na_gebrev_vuprosut_e_kakva_hrana/", "text": "Депутатът от \"Атака\" Десислав Чуколов поиска председателят на Българската агенция по безопасност на храните и ръководителят на Комисията за защита на потребителя да дадат обяснения каква храна ядат българите. Той направи предложение по време на заседанието на парламентарната комисия за контрол над спецслужбите, на което б еше изслушан главният прокурор Сотир Цацаров. Заседанието беше свикано заради разследването на отравянето на бизнесмена Емилиян Гебрев от края на април 2015 г. Разследването установи  наличие на пестицид в храната и кафето на Гебрев.  Цацаров уточни, че са открити следи от хлорпирифос – инсектицид, който е силно токсичен и се ползва за борба с неприятели по земеделските култури. Той обаче уточни, че при отравянето на Емилиян Гебрев няма открити субстанции от списъка на Конвенцията за химическите оръжия. Днес главният прокурор каза пред комисията, че не е бил правилно разбран за установеното фосфоросъдържащо вещество, което се е съдържало в консумираната от Гебрев салата. \"Ние в никакъв случай не твърдим, че г-н Гебрев е претърпял хранително отравяне. Ние разследваме опит за убийство. Версията с руколата е проверена докрай и е отхвърлена\", заяви Цацаров. На въпрос дали по време на заседанието на комисията е обсъждано дали на територията на България има руски агенти, Чуколов отговори, че е български националист и се интересува от българските граждани. \"Въпросът е каква храна ядем и какво кафе консумираме и подобен тип отровни вещества не присъстват ли в други храни. Приемат се множество български граждани с хранителни натравяния. Искам да алармирам за този проблем\", каза Чуколов и настоя за проверки от страна на институциите.", "date": "2019.02.13", "title": "\"Атака\" за отравянето на Гебрев: Въпросът е каква храна ядат българите, искаме проверки"}
{"url": "https://www.dnevnik.bg/sport/2019/02/13/3389546_olimpiiskiiat_sport_vuv_velikobritaniia_poema_po_nov/", "text": "По-голямо финансиране за развитието на повече олимпийски спортове. Това предвижда новата стратегия на правителството на Великобритания чрез организацията UК Sport, която цели да вдъхнови и окуражи повече хора да се занимават със спорт. Моделът влиза в сила от април 2021 г., като той предвижда финансиране на спортове в олимпийската и параолимпийската програма на игрите през 2024 и 2028 г., които ще се проведат съответно в Париж и Лос Анджелис.", "date": "2019.02.13", "title": "Олимпийският спорт във Великобритания поема по нов курс с увеличено финансиране"}
{"url": "https://www.dnevnik.bg/citat_na_deniia/2019/02/13/3389977_citat_na_denia_rukolata_ne_e_vinovna_razsledvame_opit/", "text": "Ние в никакъв случай не твърдим, че г-н Гебрев е претърпял хранително отравяне. Ние разследваме опит за убийство. Версията с руколата е проверена докрай и е отхвърлена. С тези си думи главният прокурор  Сотир Цацаров обясни днес пред парламентарната комисия за контрол на спецслужбите , че причината за отравянето на собственика на оръжейното дружество \"Емко\" Емилиян Гебрев не може да се търси в храната, която е консумирал. В началото на седмицата Цацаров заяви, че  в кафе от кафе машината в дома на Гебрев, както и в храната на неговия син има следи от хлорпирифос  – инсектицид, който е силно токсичен и се ползва за борба с неприятели по земеделските култури. Установено е, че това вещество се е съдържало и в руколата от салатата, която са консумирали Гебрев и неговите партньори по време на вечеря в ресторант, но в изключително ниски количества. Цацаров обаче уточни, че при отравянето на Емилиян Гебрев няма открити субстанции от списъка на Конвенцията за химическите оръжия. Главният прокурор каза още по време на изслушването си в парламентарната комисия, че не е бил правилно разбран за установеното фосфоросъдържащо вещество, което се е съдържало в консумираната от Гебрев салата. От \"Атака\" пък заподозряха качеството на храните в България . \"Въпросът е каква храна ядем и какво кафе консумираме и подобен тип отровни вещества не присъстват ли в други храни. Приемат се множество български граждани с хранителни натравяния. Искам да алармирам за този проблем\", каза депутатът от \"Атака\" Десислав Чуколов и настоя за проверки от страна на институциите.", "date": "2019.02.13", "title": "Цитат на деня: Руколата не е виновна, разследваме опит за убийство"}
{"url": "https://www.dnevnik.bg/bulgaria/2019/02/13/3389983_cacarov_preporucha_durjavnata_agenciia_za_bulgarite_v/", "text": "Главният прокурор Сотир Цацаров препоръча Държавната агенция за българите в чужбина (ДАБЧ) да бъде закрита, тъй като в този си вид генерирала корупция. Той направи предложението след заседание на Временна анкетна комисия за проучване на всички данни, факти и обстоятелства по повод изнесените в европейски и български медии твърдения за скандалната подкупна схема при придобиване на българско гражданство от чужди граждани, съобщава \"Фокус\". В края на миналата година бяха арестувани председателят на ДАБЧ Петър Харалампиев и главният секретар на организацията Красимир Томов в обвинение за търговия с влияние и взимане на подкупи при издаването на български документи. В скандала беше намесено и името на вицепремиера и министър на отбраната Красимир Каракачанов. След арестите премиерът Бойко Борисов намекна, че задачите на агенцията могат да се разхвърлят на министерствата на вътрешните работи, правосъдието, културата, образованието, президентство и други. Именно заради това по думите му тя можело да бъде закрита. Каракачанов обаче възрази на премиера и предложи създаването на министерство на българите в чужбина. Според Цацаров удостоверенията за произход са ключовият документ, който е в основата на самото разследване. От прокуратурата са посочили конкретни пропуски в правната уредба и са направели предложения как те могат да бъдат решени. Той добави, че тепърва ще се изяснява дали съществуват случаи, при които българско гражданство е дадено на лица, които имат криминално минало. \"ДАБЧ в този си вид и така конструирана генерира корупция. Тоест, това, което се е случило сега, ще се повтори при всички случаи. Дали ще се премахне или модифицира, това ще решат политиците. Дали тази агенция някому трябва чисто политически – пак ще решат те\", каза Цацаров. \"Ако аз трябва да решавам, бих предписал следната рецепта – закриване на ДАБЧ и създаване на изпълнителна агенция, която да е примерно към външното министерство и която да има функция свързани само с културата, образованието и поддържане на българските общности в чужбина. Иначе се оказва, че човек с български произход, който има всички права да получи българско гражданство, трябва да премине през цялото стъпало, наречено ДАБЧ, и ако не влезе в схемата за плащания, да чака поне година, докато получи съответното свидетелство\", добави той. Неговият заместник Иван Гешев пък добави, че няма доказателства за привличане на нови лица към наказателна отговорност по случая. Той посочи, че към момента няма данни политически сили да са свързани с процеса на корупция в ДАБЧ.", "date": "2019.02.13", "title": "Цацаров препоръча Държавната агенция за българите в чужбина да бъде закрита"}
{"url": "https://www.dnevnik.bg/evropa/evropeiski_parlament/2019/02/13/3389985_direktivata_za_avtorskoto_pravo_e_odobrena_otiva_na/", "text": "Трите основни институции на ЕС - Парламентът, Комисията и Съветът, постигнаха съгласие по директивата за авторското право, която ще промени интернет, какъвто го познаваме. Последният проблем  - да се направи ли изключение за малките и средни предприятия, бе решен като извън обхвата на директивата бяха оставени компаниите на по-малко от три години, с годишен оборот под 10 млн. евро или с по-малко от 5 млн. уникални потребители месечно. Според докладчика в сянка по темата Юлия Реда настоящият компромис гласи следното: По чл. 13, който защитава  авторското право на творците : сайтове и приложения, където потребителите могат да качват материали, трябва да положат \"усилия\" предварително да купят лицензи за всичко, което потребителите биха могли да качат; на практика почти всички ще трябва да направят всичко по силите си да предотвратят качването на съдържание, което нарушава авторски права; ако съдът реши, че усилията им не са били достатъчно големи, те ще носят отговорност за нарушенията, извършени от потребителите. По чл. 11, който би трябвало да защитава правата на медиите: сайтовете ще трябва да плащат на медиите, за да цитират каквото и да е, освен \"отделни думи или много кратки откъси\"; изключения няма да има. Коментарът на еврокомисаря за единния цифров пазар Андрус Ансип бе, че сега потребителите ще имат повече възможности за достъп до защитено съдържание. \"Свободата на изразяване е гарантирана и потребителите ще имат възможност бързо да оспорят всяко неправомерно премахване на тяхно съдържание от платформите\". Реда заяви: \"Тази сделка е опасна за малките издатели, автори и интернет потребители и рискува да хвърли интернет, както го познаваме, в ръцете на технологичните и медийни гиганти. Филтрите за качване на съдържание не работят като алгоритми и просто не могат да различат нарушенията на авторското право и законните пародии. Дори най-сложните филтри често блокират напълно легално съдържание\". Сега сделката трябва да бъде гласувана в Европейския парламент преди последното му пленарно заседание през април и в Съвета на ЕС. Гласуването в парламент минава първо през комисията по правни въпроси - може би още другата седмица, сочи Реда. След това държавите-членки гласуват в Съвета, като са необходими 13 държави или сбор от няколко страни, които заедно правят 35% от населението на ЕС. Последното гласуване е в ръцете на 751-те евродепутати на пленарно заседание. Веднъж вече те отхвърлиха подобни формулировки - през юли миналата година. Изключенията Качването в интернет на защитени творби с цел те да бъдат цитирани, критикувани, ревюирани, окарикатурявани и пародирани е защитено, гласи прессъобщението на Европейския парламент по повода. Онлайн енциклопедиите с некомерсиална цел, като \"Уикипедия\", автоматично са защитени от директивата. \"Откъсите\" от новини ще могат да продължат да се появяват в Google News или във \"Фейсбук\", стига да са \"много кратки\". \"Споразумението съдържа многобройно поправки, които гарантират, че интернет ще остане пространство за свободно изразяване\", заяви докладчикът Аксел Фос. \"Сами по себе си те не бяха необходими, защото директивата не въвежда нови права за праводържателите. Но ние се вслушахме в повдигнатите въпроси и решихме двойно да гарантираме свободата на изразяване\".", "date": "2019.02.13", "title": "Директивата за авторското право е одобрена, отива на гласуване в европарламента"}
{"url": "https://www.dnevnik.bg/skorost/2019/02/13/3389167_kakvo_iskat_shofyorite_ot_umnite_gumi_na_budeshteto/", "text": "Все повече смарт технологии биват интегрирани в автомобилите. Изкуственият интелект може да реагира по-бързо от хората, а той започва да бъде използван и при автомобилните гуми. Проучване, поръчано от финландския производител \"Нокиан тайърс\", се опита да разбере какво очакват водачите от тях. То е проведено в пет държави - Германия, Италия, Франция Чехия и Полша и обхваща 4100 души, дали по няколко отговора на въпроса. Първото, което потребителите искат, са гуми, които гарантират тяхната безопасност. В този смисъл всеки втори анкетиран се надява новите технологии да направят обувките на колата именно такива. От \"Нокиан\" отговарят, че това е постижимо, тъй като развитието на технологията в материалите за гуми позволяват създаване на продукт, който се представя отлично дори в най-предизвикателни условия. \"На практика, можем да подобрим сцеплението до краен предел, без да жертваме издръжливостта\", допълва отговарящият за новите технологии в компанията Теему Соини. Той допълва и как модерните технологии могат да повишат безопасността. \"Сензорите в гумата могат да измерят дълбочината и износването на протектора и да предупредят шофьора когато има нужда от нови гуми, или да предложат предните да бъдат сменени със задните, с цел да се уеднакви износването и да се удължи експлоатационният им живот\", казва Соини. Почти еднакъв процент от анкетираните смятат, че гумите на бъдещето трябва да използват сензорна технология, за да се адаптират към различни условия (34%) и да елиминират нуждата от сезонна смяна (33%). Според Тееми Соини тези изисквания ще бъдат удовлетворени с навлизането на смарт технологии в гумите. \"Сензорите инсталирани в гумите ще измерват различни променливи величини и ще изпращат информацията към шофьора, директно към системите на борда на автомобила или към мобилното устройство на водача. Истинската умна гума обаче е тази, която може да реагира на получената от сензора информация, без да е нужна намеса от страна на шофьора. Тези гуми ще могат автоматично да се адаптират към метеорологичните и пътните условия като променят шарката на протектора, например. В дъждовно време каналите, които съхраняват и отвеждат водата, могат да увеличат обема си и по този начин да намалят риска от аквапланинг\", е мнението на Соини. Той обаче уточнява, че премиум гумите, определено ще предлагат решения за подпомагане на водача до около пет години. Гумите, способни да реагират автоматично, са все още нещо от бъдещето\", смята Теему Соини. За да се превърне всичко желано в реалност, има нужда от редица нововъведения, като например, това сензорите да са трайни и достатъчно безопасни по време не продължителното натоварване, на което ще са подложени. Другите важни неща, които водачите искат от гумите са да се износват по-бавно отколкото в момента - една четвърт от всички анкетирани, да се търкалят се леко, спестяват гориво, и удължават пробега на електрическите автомобили (23%), както и да са непробиваеми и се поправят сами (22%)", "date": "2019.02.13", "title": "Какво искат шофьорите от умните гуми на бъдещето"}
{"url": "https://www.dnevnik.bg/politika/2019/02/13/3389129_promenite_v_izborniia_kodeks_shte_budat_glasuvani/", "text": "Промените в Изборния кодекс ще бъдат обсъдени и гласувани окончателно днес от правната комисия в парламента, която е водеща при приемането на законопроекта. Най-спорното предложение е за отпадането на номерата на партиите, коалициите и инициативните комитети в бюлетината. Основният инициатор на това предложение са \"Обединените патриоти\", а ДПС са против. Очаква се ГЕРБ да се опита да балансира между двете формации, за да си осигури подкрепа за другите предложения. Спор се очаква да има и заради съставът на Централната избирателна комисия (ЦИК), чийто мандат изтича през март. От БСП настояват процедурата за избор на нови членове да бъде открита тази седмица и да приключи до 21 февруари. Такова решение не е включено в дневния ред на комисията, а до снощи нагласите на ГЕРБ бяха да не сменя състава на комисията преди изборите. Сред предложенията, които трябва да бъдат гласувани, са отпадането на забраната за обявяване на социологически проучвания в изборния ден и видеонаблюдение при отчитане на резултатите. Промените в Изборния кодекс се правят три месеца преди изборите. Краткото време е мотив на ГЕРБ да не иска да смени състава на ЦИК.", "date": "2019.02.13", "title": "Промените в Изборния кодекс ще бъдат гласувани окончателно от правната комисия в парламента"}
{"url": "https://www.dnevnik.bg/sport/2019/02/13/3388360_vreme_e_da_zapochnete_da_trenirate_za_vashiia_purvi/", "text": "За мнозина пробягването на маратон е лично предизвикателство, което представлява изпитание за възможностите на тялото и духа. И тази година маратоните в България ще са пет. Програмата започва с този в Стара Загора (31 март), но кулминацията ще е през май, когато ще са състезанията в Пловдив (5 май), Варна (12 май) и Плевен (19 май). Традиционно Софийският маратон е през есента. Затова, ако искате да изпитате себе си, все още имате време да се подготвите. Маратонът на приятелството в Плевен отправя предизвикателство към начинаещите бегачи да направят първите си стъпки в класическата дистанция. Всеки записал се, който бяга първия си маратон, ще участва в томбола за велосипед BMW. Наградата има за цел \"да стимулира хората да се влюбят в бягането и да започнат да бягат дълги дистанции\", заяви пред \"Дневник\" един от организаторите Станислав Георгиев. По думите му досега са се записали около 150 състезатели. \"Ако положите усилия в нещо, то се отразява на целия ви живот. Аз поне вярвам в това и се стремя към него. Ако си добър в нещо и успееш да постигнеш висок резултат, то се отразява във всички аспекти от живота ти\", каза Георгиев. По традиция маратонът в София събира най-много бегачи. Преди година в надпреварата, която ще се проведе на 13 октомври, участваха над 5000 души от 38 държави. Сега организаторите предвиждат промени по трасето с по-голямо разнообразие за бягащите, като  д ължината на обиколката ще бъде увеличена от 10.550 на 21 км .  Заедно със Стара Загора и Варна  маратонът в София  е част от  веригата \"Бягането - начин на живот\" . Досега най-добре представилият се състезател при мъжете и жените получаваше награда на стойност 20 хиляди лева. Добър избор за тепърва прохождащите в бягането е да започнат участието си в по-кратките разстояния. Възможност за това предлагат всички маратони, включително и самостоятелният полумаратон в София, който ще се проведе на 12 май. Ранната регистрация е отворена за всички надпревари, като цената за участие в класическата дистанция е около 40 лева.", "date": "2019.02.13", "title": "Време е: българските маратони наближават и все още можете да се подготвите"}
{"url": "https://www.dnevnik.bg/evropa/2019/02/13/3389003_s_konferenciiata_za_blizkiia_iztok_polsha_pecheli/", "text": "Полското правителство обедини усилията си със Съединените щати за съвместно домакинство на международна конференция за Близкия изток, надявайки се да засили връзките си с Вашингтон в стремежа си да получи по-голяма  защита от Русия . Но други дългогодишни отношения са поставени на изпитание. Иранското правителство, което разглежда конференцията като враждебен акт, предупреждава, че ще има последствия за Полша. Някои политически наблюдатели се опасяват също, че полското правителство рискува по-голяма изолация в Европа със заемането на позицията на Вашингтон по въпрос, по който ключовите европейски сили силно се противопоставят на политиките на американския президент Доналд Тръмп. \"Това, което ме притеснява е, че полското правителство слага почти всичките си яйца в кошницата на Тръмп. Дори не в американската кошница, а в кошницата на Тръмп. казва Пьотър Бурас, директор на офиса във Варшава на Европейския съвет за външни отношения. \"Всичко това е за сметка на отношенията с партньорите от ЕС и дори за сметка на единството на НАТО.\" Върховният представител на ЕС за външната политика и сигурността Федерика Могерини и външните министри на ключови европейски сили, включително Русия, няма да участват в \"Министерската среща за насърчаване на бъдещето на мира и сигурността в Близкия изток\", която ще се проведе днес и утре във Варшава. Домакините са американският държавен секретар Майк Помпео и полският външен министър Яцек Чапутович. Други високопоставени участници са вицепрезидентът на САЩ Майк Пенс и израелският премиер Бенямин Нетаняху. Проявата е организирана в момент, когато Полша лобира за база на САЩ на нейна територия, в допълнение към ротационното разполагане на сили на НАТО и към по-големия брой военни учения на източния фланг на алианса след намесата на Русия в Украйна през 2014 г. Полските лидери, в идеалния случай, биха искали постоянна американска база и заявиха, че тя може да бъде наречена \" Форт Тръмп \", макар че други варианти се разглеждат като по-реалистични, включително увеличаване на числеността на военнослужещите във вече съществуващите ротации. Пентагонът проучва възможностите и се очаква да изложи своята оценка в доклад през март. Одобрението на всяко ново разполагане зависи от Конгреса. Чапутович каза миналата седмица, че Полша се е съгласила да бъде домакин на конференцията, защото иска да \"покаже на света, че поляците активни в гарантирането на мира и стабилността\". \"Надявам се, че това ще доведе до увеличаване на доверието между нашите страни, както и до по-засилено присъствие на САЩ в Полша\", добави той. Правителството на Полша от известно време казва, че би искало да поеме ролята на Съобщава се, че полските служители са били хванати неподготвени, когато Помпео е обявил по време на посещение в Кайро през януари, че конференцията ще се състои във Варшава и ще бъде важен елемент от усилията да се гарантира, че Иран няма да оказва дестабилизиращо влияние. Преди това Полша е информирала Иран за плановете си да бъде домакин на срещата, а Техеран не е изказал протест, тъй като не е смятал проявата за заплаха. Това написа в петък уважаваният ежедневник \"Жечпосполита\". \"Помпео съсипа всичко\", е цитиран да казва в статията иранският посланик в Полша Масуд Едриси Керманшахи. Това няма да е първият път, когато Полша търпи негативни последици от оказването на помощ на Съединените щати. Когато Полша и други страни от Централна Европа подкрепиха правителството на Джордж У. Буш през 2003 г. по време на подготовката на войната в Ирак, се отвори огромна пропаст между европейските държави. На централноевропейските страни бе лепнато прозвището \"Новата Европа\", като контрапункт на \"Старата Европа\", т.е. държавите от западната част на континента, които се противопоставиха на войната. Полските лидери също така си навлякоха критики и предизвикаха полемика, когато, години по-късно, се разбра, че са се съгласили да приемат на територията на страната таен обект на ЦРУ, където са били държани заподозрени в тероризъм и са били подложени на изтезания. Този обект е започнал да функционира някъде от 2002-03 г. Радек Шикорски, бивш външен министър на Полша, който в миналото критикуваше, според израза му, заяви, че конференцията може да укрепи полско-американския съюз, но и да остави Полша дипломатически изолирана в ЕС. Според него Тръмп иска да използва Полша, за да разбие ЕС, защото смята, че блокът е основната икономическа заплаха за САЩ. \"В този смисъл американските политики са малко като руските\", каза Шикорски. Това не е позиция, с която всички експерти са съгласни. \"Може и такъв да е ефектът, но не мисля, че е такова намерението\", коментира Войчех Пшибилски, редактор на списание \"Вишеград инсайт\", което се фокусира върху Централна Европа. Той каза, че полската управляваща от 2016 г. партия се опитва да използва близките си връзки с Вашингтон, за да стане посредник между САЩ и ЕС в решаването на конфликти в ЕС. Но засега това не е станало, отчасти защото позицията на Полша е пострадала от въпроси, свързани с върховенството на закона, и \"защото конфронтационният подход на Доналд Тръмп прави за европейските лидери още по-трудно\" да приемат такова посредничество. /БТА", "date": "2019.02.13", "title": "С конференцията за Близкия изток Полша печели Тръмп, но рискува да развали други връзки"}
{"url": "https://www.dnevnik.bg/bulgaria/2019/02/13/3369184_kk/", "text": "Йоана Колева и Ива Цолова се срещат покрай работата си с хора с увреден слух. Заедно виждат нуждата да работят за каузата на хората с различни възможности (така двете наричат хората с увреждания), за тяхното интегриране в социална среда и в пазара на труда. \"В ежедневната работа осъзнахме, че дори да има достъпна среда, ако няма равен шанс, хората с различни възможности остават безработни, а от липсата на икономическа активност остават в изолация от обществения живот\", разказва Йоана Колева пред \"Дневник\". Така се ражда идеята да създадат организация медиатор между хората с функционални различия и бизнеса, работодателите. \"JAMBA (\"Джамба\" - от старолатински – опора) дойде с опита в неправителствена организация за хора с увреден слух\", спомня си Йоана Колева, а оттогава - вече 4 години, към екипа се присъединяват още 10 души.  Вяра, че си нужен и полезен Мисията на \"Джамба\" е на първо място подкрепата на хората с увреждания в натрупването на опит в различни професионални сфери чрез обучения и стаж. Като следваща стъпка организацията съдейства за тяхното включване в пазара на труда и дори за кариерното им израстване.  Преди да създадат \"Джамба\", Йоана Колева е маркетинг мениджър на верига хотели и заведения, а Ива Цолова се занимава с акаунт мениджмънта на уеб проекти в рекламна агенция, в която е била партньор. \"Често ни питат защо се занимаваме с това, при положение, че можем да живеем по-спокойно и да ходим на работа от 9 до 18 часа. Отговорът е: \"Вяра\". Вярваме в успеха на нашата организация, вярваме в смисъла и полезността на \"Джамба\" за хората с различни възможности. Вярваме, че един ден ще се развие и извън границите на България\", убедена е Йоана Колева.  Разказва, че първоначално са си представяли проекта само като онлайн среда, но впоследствие осъзнали, че по-успешно \"Джамба\" може да работи като регистрирана фондация ( ) и трудов посредник. \"Към момента сме специализирани HR консултанти.\" Възможности, съобразени с възможностите Възможностите, които те дават на хората с увреждания, са съобразени именно с техните различни възможности. Съобразяват образованието и уменията за работа, като вземат предвид индивидуалните предизвикателства на всеки кандидат. Йоана Колева не може да отрече, че има дискриминация има, но все повече работодатели наемат хора с увреждания. \"Нашата роля е именно да насърчаваме наемането, като посредник между бизнес, кандидати и институции. Например с последните законови промени при квотите, нашата роля става още по- важна, тъй като ще се налага да сътрудничим на все повече работодатели\", обяснява. За две години \"Джамба\" успява да обучи над 200 души на професионални и меки умения, както и да включи в пазара на труда над 110 кандидати с различни възможности. Кой помага на \"Джамба\" \"Получаваме подкрепата на Министерството на труда и социалната политика, към момента само оперативна, но вярвам, че скоро ще ни подкрепят и финансово. Президентът на Република България е наш патрон, което помогна много на организацията ни. Столична община и Метрореклама подкрепиха организацията ни с рекламни позиции за информационната кампания \"Равенството значи повече\", София Европейска Столица подкрепи организирането на социалното спортно събитие \"Ru2Gether България\". Госпожа Фандъкова и госпожа Албена Атанасова застанаха, като лица на кампанията \"Равенството значи повече\"\", разказва Йоана Колева. \"Джамба\" получава подкрепа и от редица бизнес организации. Организацията се нуждае от сграда, за да създаде \"Адаптиран кариерен център за младежи с различни възможности\". Центърът ще има и социално арт кафе, където ще се провеждат различни културни събития.  \"Около 300 квадратни метра са пространство, което ни е необходимо. Получихме много обещания, но към момента все още нямаме пространство. Всичко останало за центъра е налице – мебели, част от техниката, библиотека, разработена методология, преподаватели, малка част от средствата за ремонтна дейност\", казва Йоана Колева.  Какво предстои За 2019 година те си пожелават да реализират центъра, за да осигурят повече възможности за младежите с увреждания както в София, така и в по-малките населени места. \"Тази година сме насочили усилията си в различни финансиращи проекти. Голяма част от тях са съвместно с международни компании, а друга - национални и европейски проекти\", казва Йоана. Тя и Ива Цолова се надяват и на партньорска подкрепа, както и на инициативите си Кариерен форум \"Равенството значи повече\" и \"Run2Gether България\" и си стискат палци да успеят с всичко. Предстои представянето на изцяло нов бранд с кауза, но какво ще предлага той, създателите на \"Джамба\" все още пазят в тайна.", "date": "2019.02.13", "title": "JAMBA, която дава възможности на хората с различни възможности"}
{"url": "https://www.dnevnik.bg/sviat/2019/02/13/3389185_turski_vmesto_angliiski_v_uchilishte_-_moje_li_niakoi/", "text": "Тайфун Келтек, председател на Съвета по интеграцията в германската провинция Северен Рейн-Вестфалия, предложи изучаването на английски език в началните училища в провинцията да отпадне за сметка на изучаването на \"майчин език\" - турски, руски и полски например. Според Келтек големият брой ученици, за които тези езици са майчини, трябва да бъдат подпомогнати в тяхното усвояване. Предложението му начаса предизвика бурна дискусия, а министърката на образованието на Северен Рейн-Вестфалия Ивон Гебауер вече го отхвърли като неприемливо. Според нея то се разминава с целта си, а в провинцията и без това има достатъчно възможности за изучаване на майчин език. \"Глупава и опасна провокация\" Критика срещу идеята на Келтек отправи и Севим Дагделен, заместник-председателка на Лявата партия в Бундестага. Дагделен, която сама е от кюрдски произход, предупреди за опасността от \"турцизиране\" и нарече предложението \"голяма глупост\". Тя посочи още, че да замениш изучаването на такива световни езици като английски и френски с изучаване на турски ще доведе до \"провинциализъм\". \"Осъществяването на това предложение означава да загърбим своята отвореност към света и значително да влошим образователните шансове на децата\", каза Дагделен. Пред вестник \"Билд\" експертът по образованието Дитер Дуфтнер нарича идеята на Тайфун Келтек \"глупава и опасна провокация\". По неговите думи, това предложение \"предизвиква едно съвършено ненужно раздразнение, поражда страхове у хората и всъщност подпомага именно онези сили, които се опитват да правят политика с тези страхове\". Дуфтнер се пита защо изобщо се поставя такъв въпрос. Според него за всички трябва да е било предварително ясно, че идеята начаса ще бъде отхвърлена. Експертът смята, че възникналият ненужен дебат създава условия за допълнително разединение и така подкопава интеграцията. \"Английският е най-важният език, за нас той е световният език. А турският не е. Да мислиш обратното е равносилно на мегаломания\", казва експертът пред \"Билд\". \"Нима е възможно някой да иска точно това?\" По-нататък в интервюто с него четем: \"Трябва да създадем условия нашите деца да научават английски колкото е възможно по-рано. Този език обединява народи и култури по цял свят и е входната врата към много професии на бъдещето. (...) Да поставяш английския под въпрос означава да поставяш под въпрос дигиталния ни свят и цялото ни бъдеще, където ни очакват много нови предизвикателства. Без отлично владеене на английски ние ще се изолираме от останалия свят и ще станем аутсайдери. Нима е възможно някой да иска точно това?\". Севим Дагделен също категорично заявява, че децата трябва да учат такива чужди езици, които после ще помогнат за напредъка им. И отбелязва още нещо много важно: \"Трябва да се концентрираме върху това децата да владеят без грешки немски език\". Това мнение споделят и редица други наблюдатели. Още повече, че статистиката е наистина тревожна: едва 10 до 30 процента от първокласниците с мигрантски произход говорят добре немски. В тази връзка \"Билд\" коментира, че е важно тези деца да научат немски, а не останалите деца да учат техните езици. \"Нима държавата трябва да насърчава мигрантите да пазят корените си, вместо да научат езика и правилата на новата си родина?\" - пита изданието.", "date": "2019.02.13", "title": "\"Турски вместо английски в училище\" - може ли някой в Германия да иска това"}
{"url": "https://www.dnevnik.bg/sviat/2019/02/13/3389195_rusiia_tursi_nov_prochit_na_suvetskata_namesa_v/", "text": "Нито радост, нито горчивина, а само желание за връщане у дома. Така Михаил Кожухов си спомня последния съветски военен конвой, който напуска Афганистан преди 30 години, завършвайки една интервенция, която днес много руснаци искат да бъде реабилитирана. На 15 февруари 1989 г. Съветският съюз изтегля последните си военни части след десет години намеса в подкрепа на комунистическия \"братски режим\" на Кабул срещу ислямските бунтовници. Нареденото от Михаил Горбачов изтегляне беляза унизителното поражение на СССР и допринесе за разпадането му. В този ден военният кореспондент Михаил Кожухов преминава моста на Дружбата на река Аму Даря, разделяща Афганистан от СССР, на борда на предпоследния БТР от последния съветски конвой с червените му знаменца. \"Войниците мечтаеха само да се приберат у дома живи и здрави\", разказва Михаил Кожухов, който по онова време е бил журналист във вестник \"Комсомолская правда\". В една от машините се намира тялото на убития предишния ден 20-годишен наборник Игор Ляхович, последната от над 14-те хиляди официални съветски жертви на конфликта. \"Покрай пътя виждахме \"духовете\" (афганистанските партизани), които бяха слезли от планините си да наблюдават изтеглянето ни. Погледите на жителите бяха изпълнени с омраза или разочарование, защото ги оставяхме на произвола на съдбата\", спомня си Михаил Кожухов, който сега е на 62 години. За този журналист, който през 2000 г. за кратко е бил говорител на тогавашния премиер Владимир Путин, тази война авантюра\". Силно непопулярното нашествие бе официално осъдено през 1989 г. от СССР, навлязъл в \"гласността\", въведената от Михаил Горбачов политика на прозрачност. Този възглед вече се преразглежда под влиянието на ветераните. Още през 2015 г. президентът Владимир Путин, който от 20 години агитира за патриотичен поглед върху историята в името на националното единство, негласно оправда нашествието, което според него е целяло \"да реагира на реалните заплахи\" срещу СССР, като същевременно призна, че е имало \"куп грешки\". През април той прие положително предложението на депутати да се изготви нова политическа равносметка на намесата в Афганистан по повод 30-ата годишнина от изтеглянето. Насърчена от това съгласие, комисията за отбрана на държавната Дума, долната камара на руския парламент, прие в края на януари проекторезолюция, която смята за \"исторически несправедливо моралното и политическо осъждане\" на интервенцията. Според този текст нашествието е и наркотрафика. Този текст все още не е гласуван в пленарна зала, което отразява колебанието на властта да реабилитира официално този травмиращ епизод. Опозиционният вестник \"Новая газета\" неотдавна осъди тези призиви за реабилитация като \"оскърбителни за паметта на загиналите и несъвместими със статута на една демократична държава от 21 век\". В контекст на остри напрежения между Изток и Запад \"Русия отново се свързва със съветското си минало, за да оправдае новото си противопоставяне на Запада\", казва историчката от неправителствената организация \"Мемориал\" Ирина Шчербакова. \"Сегашните международни конфликти обаче не благоприятстват реабилитацията на интервенцията, която завърши с поражение\", добавя тя. В момента тече военна намеса на Русия в Сирия. Откъм ветераните идва силен натиск да се придаде по-висока значимост на конфликта. \"Няма какво да ни се прощава: не сме ползвали напалм и дори можахме да напуснем Афганистан заместени от нашите партизани, нещо, което американците никога не са успявали да направят\", пледира анализаторът Пьотр Акопов от прокремълския онлайн вестник \"Взгляд\". Според Александър Ковальов, председател на Сдружението на бившите военнослужещи от Общността на независимите държави, намесата в Афганистан е била оправдано. \"Ако не бяха нашите войски, насочени към Москва\", казва той. \"Горбачов правилно постъпи, като сложи край на тази война, но трябваше да продължим да подкрепяме Кабул с оборудване\", добавя Ковальов, който е бил политически комисар на 860-и полк, изпратен в Афганистан да осигури изтеглянето на 40-а армия. Наборникът Константин Волков заминава за Афганистан в края на 1981 г. на 17-годишна възраст, изпълнен с въодушевление. Като радист в разузнавателна рота участва в 70 военни операции, а за една от тях през 1983 г. получава медал заради засичане на разговор между муджахидини. През 1983 г. се уволнява и е обсебен от тази война в продължение на 15 години. Става свещеник и вече като отец Константин събира в църквата си в Дарна, на 45 км северно от Москва, още тридесетина \"афганци\" (бивши военнослужещи от Афганистан), всяка година на 15 февруари, на годишнината от изтеглянето. \"Предлагам на бившите си бойни другари да се покаят и да забравят случилото се в тази война\", казва той. /БТА", "date": "2019.02.13", "title": "Русия търси нов прочит на съветската намеса в Афганистан"}
{"url": "https://www.dnevnik.bg/sport/2019/02/13/3389225_vuzrodeniiat_real_sreshta_aiaks_v_purvoto_prepiatstvie/", "text": "С шест победи и едно равенство в последните седем мача и отлично настроение \"Реал\" (Мадрид) влиза в осминафиналите на Шампионската лига. Носителят на отличието за последните три сезона среща \"Аякс\" в първия кръг от фазата на директните елиминации и вече изглежда преодолял проблемите от предходните месеци. Тимът от Мадрид демонстрира стабилно представяне напоследък, а през уикенда победи  \"Атлетико\" в дербито на столицата с 3:1 . Успехът беше пети пореден в Ла Лига и изкачи \"Реал\" на второ място в класирането, само на шест точки зад лидера \"Барселона\". Освен това \"Реал\" не е загубил точка след поражението от \"Леганес\" на 16 януари. Единственото равенство в този период беше в Купата на краля, при това срещу  \"Барселона\" на \"Камп ноу\" (1:) в първи мач от полуфиналите . \"Срещаме един силен отбор, който знае как да играе в Европа и го доказа дотук в турнира. Ще трябва да направим добър мач, защото в елиминациите винаги е трудно\", каза треньорът на \"Реал\" Сантяго Солари преди срещата. Срещу себе си \"Реал\" има \"Аякс\", който играе много колебливо в Еревидизи в последните седмици. Тимът от Амстердам загуби два пъти в последните си три мача, като едното поражение беше унизителното 2:6 от \"Фейенорд\". Двата тима са са носители на общо 17 отличия в най-престижния европейски турнир - \"Аякс\" четири и \"Реал\" 13. Те ще се изправят за 13-и път помежду си в официален мач, като дотук \"Реал\" води със седем на четири победи. Двубоят на \"Йохан Кройф арена\" ще бъде юбилеен №600 за Серхио Рамос с екипа на \"Реал\". Той става едва седмият играч в историята на тима с подобно постижение. Капитанът има 84 гола и е спечелил 20 трофея с екипа на \"Реал\". Централният бранител е седми по мачове в историята на клуба и ще се доближи на една среща от Фернандо Йеро и Пако Хенто, които са с по 601. Мачът между \"Аякс\" и \"Реал\" (Мадрид) е тази вечер от 22 часа и ще бъде предаван пряко по bTV Action. В другата среща един срещу друг излизат \"Тотнъм\" и \"Борусия\" (Дортмунд). Тя ще бъде излъчена по \"Ринг\". Лидерът в Бундеслигата изпусна инерцията от началото на 2019 г. и макар все още да няма загуба през годината, записа три поредни равенства. Жълто-черните отпаднаха от Купата на Германия след зрелище 3:3 с \"Вердер\" и дузпи, а в шампионата направиха равенства с \"Айнтрахт и \"Хофенхайм\". Големият проблем за тима на Люсиен Фавър е отсъствието на капитана Марко Ройс. Нападателят е контузен, а дотук през сезона Ройс е допринесъл със 17 гола и 11 асистенции. \"Това е голям удар за \"Борусия\". Отборът играе по съвсем различен начин, когато Ройс е на терена. Ще видим как ще се справят без него, но в този случай виждам шансовете като 50:50\", написа в традиционната си колонка за Sky Лотар Матеус. Германският тим беше изправен и пред друг проблем, заминавайки за Острова. Халфът Джейдън Санчо забрави паспорта си, което доведе до закъснение на полета за тима, докато английсият национал се върне до дома си, за да вземе документа. \"Тотнъм\", който е трети във Висшата лига се движи стабилно дотук. \"Шпорите\" са без двете си големи звезди Хари Кейн и Деле Али, а освен това дотук не успяха да спечелят нито един мач срещу водещ тим, дори и на свой терен.", "date": "2019.02.13", "title": "Възроденият \"Реал\" среща \"Аякс\" в първото препятствие по пътя към четвърта поредна купа"}
{"url": "https://www.dnevnik.bg/sviat/2019/02/13/3389326_za_pruv_put_potrebitelite_na_feisbuk_v_bulgariia_ne_sa/", "text": "Броят на активните потребители на \"Фейсбук\" в България не е отбелязал видим ръст за пръв път от години на фона на слабо увеличаване в Европа и света между януари 2018 г. и миналия месец. Това сочи докладът The Global State of Digital in 2019 на консултантската компания за маркетинг в социалните мрежи  Hootsuite . Документът, включващ отделни статистики за всички държави, показва, че към януари тази година активните потребители на \"Фейсбук\" са били 3.70 млн. души (над половината от населението). Миналата година обаче те отбелязаха ръст със 100 хил. души  спрямо предходната  и това бе поредната от години на увеличаване (за сравнение броят им бе около 2 млн. в началото на десетилетието). Малко по-голям (51%) е  . През изминалата година средно те са харесвали повече публикации за 30 дни (19 при жените, 14 при мъжете), направили са повече коментари (8 към 3), споделили са повече публикации (3 към 1) и са отворили повече реклами през \"Фейсбук\" (22 към 14) за същия период. Следващата по активни потребители мрежа е притежаваната от \"Фейсбук\" \"Инстаграм\" с 1.2 млн. потребители, следвана от \"Снапчат\" с 465 хил. души и \"Туитър\" със 177.5 хил. души. (Извън тази статистика е \"Линкдин\", която има 730 хил. регистрирани потребители в България, но за тях не се мери активност.) Не е измерена промянатата в активните потребители на \"Туитър\" на годишна база, но тя е   (2.3%) за последното тримесечие на миналата година. За сравнение при \"Фейсбук\" и \"Инстаграм\" растежът е 0%, а потребителите на \"Спанчат\" в България са намалели с 6.1 на сто. При \"Туитър\" според доклада се наблюдава обратната на \"Фейсбук\" тенденция - едва 28% от българските му потребители са жени, а 72 на сто са мъже. По-малко интернет потребители Резултатите на България в свързаността не се различават значително от средното за Европа. На континента, с общо население 846 млн. души (това включва страни като Русия и Украйна) мобилните връзки са 1.101 млрд. или 130% от общия брой (средно 1.3 връзки на човек). Интернет ползват 86% от населението (724.7 млн. души), а 55 на сто (462.5 млн.) ползват социални мрежи. България се вписва в някои от тези тенденции с 9.93 млн. мобилни връзки или 143% от населението ѝ (по този показател  , сходна с държави като Сингапур, Италия, Швеция, Япония, Виетнам и Австрия). Това не се отнася за употребата на интернет, която обхваща под три четвърти от населението: цитирани са данни на различни институции, според които потребителите на интернет са между 4.66 и 4.27 млн. души. Все пак близо 39 хил. души повече ползват интернет в началото на тази година, отколкото на миналата. Новите активни потребители на социални мрежи са 100 хил. за същия период, а общо 300 хил. (9.4%) са започнали да ги ползват и на мобилните си устройства. В началото на годината при 7.67 млрд. жители по света 5.112 млрд. ползват мобилни телефони - 67% от всички. По-малко, около 4.388 млрд. - използват интернет (57%). Потребителите на социални мрежи са под половината от това население - 45 на сто (3.484 млрд.), сочат данните на Hootsuite. Това означава, че свързаността - мобилна и в интернет - е нараствала по-бързо през последната година. При 1.1% прираст от януари 2018 г. до януари 2019-а интернет потребителите са се увеличили с 9.1% (с още 367 млн.). Уникалните мобилни потребители са с 2% повече (100 млн. души), при социалните мрежи увеличението на активните потребители е 9%. С 10 на сто се е увеличил делът на хората, които ползват социални мрежи през мобилните си устройства. Нова връзка с потребителите На световно ниво   са мрежите с най-голям ръст на потребителите миналата година (38 и 15 млн. души, съответно 4.4 и 3.5 на сто). \"Фейсбук\" е разширил потребителите си с едва 1.7 на сто, докато при \"Снапчат\" сривът е значителен - с 12% (41 млн. активни потребители). \"Туитър\" също е намалил потребителите си, при това с 9 млн. (2.7 на сто). Социалната мрежа обяви няколко милиона от потребителите си за автоматизирани миналата година. Докладът препоръчва на компаниите да \"изградят наново връзката с потребителите\" във време, когато скандалът с \"Кеймбридж аналитика\" и фалшивите новини са са навредили на потребителското доверие. Брандовете трябва   и ги използват, за да създадат персонализирани изживявания, които носят допълнителна стойност на клентите.\" Необходимо е \"да намират достъп\" до данните на потребителите само по регламентиран начин в момент, когато \"сме в разгара на революция, докато  , продължава докладът. Тази промяна, задно с тенденции като все по-широка употреба на гласа в дигиталните комуникации и работата с интернет и навлизането на добавената реалност в дигиталното общуване ще доминират през 2019 г., смятат авторите. Освен това миналата година потребителите са се оттеглили повече в личното си пространство, бягайки все повече от дигитални зони като тези на чат приложенията. Използваните данни са на организации като ООН, Световната банка, Евростат и национални статистически агенции.", "date": "2019.02.13", "title": "За пръв път потребителите на \"Фейсбук\" в България не са се увеличили през 2018 г."}
{"url": "https://www.dnevnik.bg/bulgaria/2019/02/13/3387776_stepen_na_sushtestveno_zavurshvane_zashto_durjavata/", "text": "Съществени ли са 5% неизпълнена работа за около 500 хил. лв. без ДДС? Съществено ли е вместо половината стъкла да има плексиглас или да не са довършени тавани, хидроизолации, осветление, електрически инсталации? За Министерството на културата и създадената с негови представители приемателна комисия на комплекса \"Антична Сердика\" на софийското ларго явно това не са били сериозни проблеми. Обектът е бил приет за завършен без забележки. Министерството вижда проблеми, но по-късно, а сега губи съдебни дела. \"Дневник\" възстанови хронология на реконструкцията според данните, изложени в документите по водените процеси в съда. Малко предистория Ларгото беше официално открито през април 2016 г., а първото дело срещу изпълнителя - обединението \"Антична Сердика\" ДЗЗД, е заведено през януари 2017 г. след одит на Агенцията за държавна финансова инспекция. Стойността на реконструкцията е над 15 млн. лв., осигурени чрез европейската оперативна програма \"Регионално развитие\", беше обявено на  официалното му откриване през април 2016 г. Договорът с изпълнителя на обществената поръчка за обекта обаче, както и последващите действия на ведомството и наетите от него представители са такива, че правят  почти невъзможни претенциите на държавата  за забавяния и нередности, се вижда от документите  по делата , които министерството води за неустойки заради забавяне. Според сключения договор в началото на април 2015 г. министерството се съгласява, че за дата на приключване на строителството ще се смята подписването на Акт образец 15. Строителите и ведомството първоначално се договарят, че обектът трябва да е завършен за 200 календарни дни. Но впоследствие заради наложили се пет спирания, крайният срок се удължава до 20 януари 2016 г. Според договора до този срок строителството трябва да е \"до степен на съществено завършване\". Само ако тази степен не е постигната, и то по вина на изпълнителя, той дължи неустойки за неспазени срокове. С договора министерството се е съгласило, че не трябва да се чака окончателното приемане на обекта с разрешение за ползване и издаване на Акт 16 от държавния строителен контрол, за да се освободи строителят от отговорност. \"Антична Сердика\" включва строителство, реставрация и консервация в откритото пространство пред ЦУМ и в подземното ниво под бул. \"Дондуков\" и площад \"Независимост\". На 25 януари 2016 г.  приемателна комисия подписва акт за \"установяване годността за приемане на строежа обр.15\". Актът е подписан от представители на възложителя (Министерство на културата), на проектанта, на строителя и на строителния надзор без забележки, не са направени констатации за недостатъци - това се посочва в мотивите и на двете съдебни инстанции – Софийския градски и Софийския апелативен съд. От апелативния съд отбелязват: \"В решението на комисията по приемането на строежа е записано: \"Приемаме, че строежът е изпълнен съгласно одобрените инвестиционни проекти, заверената екзекутивна документация, изискванията към строежите по чл.169, ал.1 и 3 от ЗУТ  , условията на договорите за строителство и че наличната строителна документация в достатъчна степен характеризира изпълненото строителство. НЯМА недостатъци; НЕ Е НЕОБХОДИМО определяне на срок за отстраняване на недостатъци.\" Съдът посочва, че възложената работа е била изпълнена поне \"до степен на съществено завършване\", съобразно договора, както и че изпълнението на поръчката е било прието от възложителя без възражения. Четири дни след Акт 15 държавната приемателна комисия, назначена от Дирекция национален строителен контрол (ДНСК), открива нередности. И отказва разрешение за ползване (акт 16), преди те да бъдат отстранени. Приемателната комисия вижда, че около 50 % от стъклата на купола не са монтирани, а има плексигласови плоскости, не е изпълнена шпакловка и боядисване на облицовъчните аквапанели, с които са обшити стоманените пръстени от конструкцията на купола, наклонени колони и гредови елементи по окачения таван... както и нередности около сигнализациите и обезопасяването при нужда от евакуация. Общо тези липси са за близо 500 000 лв., или около 5 на сто от общия договор. Строителят отстранява пропуските и довършва работата. Възложителят пак приема обекта – този път с акт на 25 февруари 2016 г Разрешението за ползване е от 7 март 2016 г. По европроекти има практика договорът да предвижда неустойки за забавяне, само ако в крайния срок обектът не е \"до степен на съществено завършване\". В случая остава въпросът защо министерството е приело, че тази степен е достигната, и приема обекта без забележки, въпреки че само четири дни по-късно приемателната комисия на ДНСК намира толкова много проблеми. \"Аз не съм приемателна комисия\", отговори преди около седмица министърът на културата Боил Банов пред Би Ти Ви на въпрос защо обектът е бил приет за изпълнен. Продължи, че в този период вече не е замествал тогавашния министър Вежди Рашидов, а е продължавал да отговаря само за сценичните изкуства и киното. Рашидов пък обясни, че  искал \"тихо\" да изпълнят срока по Ларгото , за да не загубят европари. Той обяви, че след като по време на правителството на Пламен Орешарски, който управляваше страната от 29 май 2013 г. до 6 август 2014 г. с мандата на БСП, обектът е стоял покрит с найлони, имало забавяне, заради което имало риск да се загубят 3 млн. от европейското финансиране. Не бил говорил за това досега, защото не искал да е в \"шлаката\". Още докато беше в опозиция, Рашидов неколкократно предупреди, че ако обектът не е завършен до 29 януари 2016 г., европейските пари ще бъдат загубени. Пред \"Дневник\" инж. Александър Бричков, който е бил нает за инвеститорски контрол от Министерството на културата и е подписал приемателния акт 15, каза, че си е свършил работата, която се е състояла в това да приеме обекта в срок. Той препрати към строителния надзор въпросите за това в какво състояние е бил приетият в срок обект. Министерството решава да заведе иск и внася искането си за обезщетение през януари 2017 г., след като Агенцията за държавна финансова инспекция прави одит и констатира както нередности, така и забавяне покрай приемането. Министерството претендира забавяне за периода, в който са се наложили допълнителните ремонти, провокирани от забележките на ДНСК – 36 дни. И Софийският градски, и Софийският апелативен съд отхвърлят искането, предстои трето и окончателно произнасяне. Основният аргумент на първите две инстанции е един и същ – възложителят е приел обекта без забележки с Акт 15 на 25 януари 2016 г. А подписването на този акт според сключения договор е условието строителството да се смята за приключило. Ситуацията се усложнява допълнително от факта, че строителството има общ краен срок, макар че работата е разделена на две части - за пространствата пред ЦУМ и за подлеза под площад \"Независимост\". Когато в края на декември 2015 г. строителят завършва частта пред ЦУМ и подписва с Министерството на културата Акт 15 за приемане, консорциумът кани държавното ведомство да приеме целия обект, макар работата по другата част още да не е приключила. Министерството няма как да отговори на поканата и запазва мълчание до 25 януари 2016 г., когато приема за завършена цялостната работа. Забавянето от записания в договора краен срок - 20 януари, обаче се приема от съда като бездействие на министерството. Юристите на министерството искат обезщетение за цялостно забавяне, а градският съд заключава, че такова няма. Апелативните съдии отбелязват, че за другите видове неточно изпълнение в договора е уговорена неустойка в различен размер, но ведомството не се позовава на тези алинеи и възможности. Освен това се претендира забавяне не само за ремонтите и довършителните работи, които е трябвало да бъдат направени след инспекцията на ДНСК, а за цялостно забавяне на всичката работа, което съдът не намира за основателно. Темата за Ларгото придоби нова актуалност покрай изнесени от депутата от БСП Елена Йончева записи, на които се твърди, че е Боил Банов. Според  субтитрите на БСП по изнесените записи  на 24 март 2016 г. (над две седмици след издаването на разрешението за ползване и окончателното приемане на обекта от ДНСК), като зам.-министър на културата Боил Банов дава указания да се фалшифицират документи, за да излезе, че няма 33 дни забавяне на проекта. Банов лансира предложението в строителните книжа за минал период да се намерят два пъти по 15-16 дни, в които не са се правили никакви строително-монтажни работи, и \"да пуснем Акт 10 и Акт 11 съответно за спиране, за да излезем начисто, че няма закъснение\". Аргумент на Банов и Рашидов срещу тези твърдения беше, че Министерството на културата претендира неустойка и води дела за забавяне. От документите по делата се вижда, че са подписани 5 акта 10  и 11 ( ). Основно заради археологически проучвания работата по обекта е била спирана пет пъти за общо 59 дни. И затова срокът по договора е удължен до 20 януари 2016 г. От обясненията на социалистите не се разбира дали смятат, че Банов е искал да прикрие забавяния преди приключването на обекта и първия акт 15, като това е довело до издаване на някои от тези пет акта 10 и 11. Или целта е била да скрие последващото забавяне за отстраняване на нередностите, констатирани от ДНСК. Дали някои от документите за спиране са били направени със задна дата с цел скриване на забавяне и отказ от неустойка ще трябва да установи прокуратурата, която се самосезира по случая. .", "date": "2019.02.13", "title": "\"Степен на съществено завършване\": защо държавата трудно ще получи неустойки за Ларгото"}
{"url": "https://www.dnevnik.bg/sviat/2019/02/13/3389273_lovci_na_smetishteto_-_eksploatiranite_subirachi_na/", "text": "Скрапът за рециклиране е най-изнасяният продукт на Косово. Това е и индустрия, оценена на 40 млн. евро, изградена на гърба на експлоатирани малцинства и деца. Дванайсетгодишната Ресмие е прекалено ниска, за да достигне контейнера, затова се покатерва от едната му страна и скача право в него. Разкъсвайки торби с домакински отпадъци и гниеща храна, тя внимателно отделя всичко, което може да е ценно: пластмасови бутилки, метални кенчета, електрически кабели. Всичко събира в дървена количка, която нейният чичо бута. И двамата са на местоработата си от изгрев – ровейки се в изхвърления от други хора боклук по улиците на град Фуше Косово/Косово поле – малък град на юг от Прищина, известен още като сърцето на рециклиращата индустрия на Косово. \"Мога да припечеля между 6 и 7 евро на ден\", казва Ресмие, усмихвайки се гордо. Тя е с къса, подстригана на изкривено каре, черна коса и носи блуза на розови и сиви райета с надпис \"Аз обичам модата\". За хилядите работници на черно в процъфтяващата търговия с рециклируеми материали в Косово няколко евро са всичко, което могат да очакват за цял ден работа в пресяване на сметища и ровене из кофите. Те продават метала, пластмасата, найлона и хартията, които предават на посредници в кварталните пунктове за събиране на отпадъци, където те се сортират, преди да се препродадат на фирми за износ. Косово няма държавна програма за рециклиране. Това, което е спасено от кофите за боклук, намира нов живот под формата на продукти по целия свят: синтетични тъкани за дрехи, пластмасови върви за пощенски пратки, стоманени пръти, използвани за подсилване на бетона, и много други. Всичко от полиетилен до чугун и стоманена сплав е силно търсено. С приход от 40 млн. евро годишно скрапът за рециклиране е продуктът номер едно за износ на Косово според митнически данни, получени от Балканската мрежа за разследваща репортажи (БМРР). Това е индустрия, изградена на гърба на крайно бедни общности, особено маргинализираните малцинства на роми, ашкали и гюпти. Дискриминацията, неграмотността, безработицата и ограниченото социално подпомагане означават, че колекторите на скрап нямат друг избор, освен да вършат мръсната и опасна работа. И както Ресмие, много други деца са принудени да напуснат училище. Елизабет Гоуинг, управителят на Ideas Partnership, базирана в Прищина правозащитна организация, описва търговията със скрап като порочен кръг, който задушава поколение след поколение. \"Необразованите родители ровят в кофите за боклук, за да си изкарват прехраната, докато децата им остават необразовани и така същата съдба ги застига и тях\", каза тя. Хилми Яшари, омбудсман на Косово, заявява, че тежкото положение на децата, които събират скрап, представлява сериозно предизвикателство за правата на човека. \"Те живеят в неприемлива физическа, социална и психологическа среда\", каза той пред БМРР. \"Не ходят на училище и често са обект на различен вид насилие и експлоатация. Косовските власти трябваше да направят повече, за да се справят с този проблем\", добави той. Професионални рискове С настъпването на деня над порутените къщи в квартала на ромите, ашкалите и гюптите в центъра на Фуше Косово/Косово поле започва ежедневното пътуване. Мъже, жени, момчета и момичета излизат на улицата, носейки празни чували. Някои бутат колички или дърпат разнебитени каруци. Някои от тях карат велосипеди с ремаркета или пък минитрактори. Те се отправят към места, където знаят, че ще има най-богата плячка. Най-добри са кофите за боклук близо до големите жилищни блокове в Прищина, на шест километра на север. Мед, алуминий и батерии се смятат за добър улов. Вахиде Дибрани, майка на три деца, се вози на трактор заедно със съпруга си, докато осемгодишният ѝ син е оставен сам в къщи заедно с другите ѝ две деца. Някои дни са по-добри от други. Днешните открития включват мокър килим и пластмасова кукла. \"Ако напълниш една от тези торби, получаваш 5-6 евро\", казва тя. \"Но за какво стигат тези пари?\" Дибрани има рана на главата от скорошно падане. В опит да достигне няколко бутилки и чорапогащник се прекатурва право в контейнера за боклук, разказва тя. Това е един от рисковете на професията. Мустафа Байрами, човек на около петдесет години с посивяла коса, който събира скрап от 30 години, показва белег на дясната си ръка. Получава го, докато рови в боклук за кенчета от кола. Парче стъкло порязва кожата под основата на палеца му. Той го превързва с парцали и раната зараства бързо. Що се отнася до инциденти, тези са незначителни наранявания. Миналата година Елбасан Исуфи, 24-годишен събирач на скрап, умира, след като е бил блъснат от булдозер, след като е влязъл без разрешение в депо за отпадъци в Източно Косово, съобщават местни медии. Във Фуше Косово/Косово поле седемгодишното ромско момче на име Дритон Яшари е убито от куче, докато събира консерви през 2014 г. От другата страна на границата, в Албания, новинарските сайтове също съобщават за подобни трагедии. През юли 22-годишният Дашамир Яхя и 27-годишният Дрилон Ламай са убити, след като върху тях пада стена, докато събират метален скрап в бивша фабрика за суперфосфат в северозападния албански град Лак. Година по-рано камион блъска 17-годишния Ардит Гьоклай на депото за отпадъци \"Шара\" в Тирана. Разбира се, съществува и риск от болести. \"Ако работите цял ден сред боклука, няма начин да останете здрави\", казва Дритон Ковачи, клошар от Подуева/Бесиана, град в Североизточно Косово. Веднъж в месеца Ковачи спира своята работа да рови из боклука за дрехи и мебели и отива в болницата за кръвопреливане, за да лекува жълтеницата си. Повечето от хората, събиращи скрап, работят дълги часове без ръкавици, маски или защитно облекло, докато се ровят из всякакви боклуци - от памперси и ръждиво желязо до развалено месо. Диле Руста, общопрактикуващ лекар с интерес към общественото здраве от град Дренас в централната част на Косово, заявява, че събирачите на отпадъци рискуват да се заразят с инфекции, включително гастроентерит, коремен тиф, салмонела и холера. \"Кофите за боклук гъмжат от насекоми, които се хранят с отпадъци и разпространяват инфекции в околностите\", каза тя. \"Нещо повече - там снасят и ларвите си.\" Експертите твърдят, че не само събирачите са изложени на опасност. Техните семейства също са уязвими, особено в бедните общности, където много жилища имат ограничен достъп до течаща вода. \"Около една трета от ромските жени раждат деца в домовете си\", казва Гоуинг от Ideas Partnership. \"Можете да си представите човек, който току-що е излязъл от контейнер за боклук, и жена му, която ражда в една стая, в малка къща, където всичко се случва в едно и също пространство. Не е изненадващо, че може да има инфекция.\" Министерството на труда не отговори на исканията ни за интервю или на изпратени по имейл въпроси за условията на труд, при които работят събирачите на скрап. Капризни търговци На празен терен, заобиколен от стена от тухли в сърцето на в квартала на ромите, ашкалите и гюптите във Фуше Косово/Косово поле, събирачите на скрап продават ежедневния си улов от боклук за дребни стотинки. Търговец чука по калкулатор с големи розови бутони и набързо надрасква определи суми в бележник. Друг мъж управлява машина за смачкване на пластмасови бутилки. Събирателните пунктове като тези са нелицензирани и следователно незаконни. Съгласно косовския Закон за отпадъците на Косово санкциите за използване на съоръжения за управление на отпадъците без лиценз предвиждат глоби в размер до 500 хил. евро. Хората, участващи в този бизнес, отказват коментар, но клошарите разказват, че килограм желязо обикновено върви за 16 цента, докато същото количество пластмаса струва 12 цента. Консервите вървят за четири цента на килограм. Събирачите на скрап казват, че нелицензираните пунктове за събиране, разположени около Фуше Косово/Косово поле, са единствените в страната, управлявани от оператори от представители на ромите, ашкалите и гюптите. Според преброяването от 2011 г. малцинствата на ромите, ашкалите и гюптите съставляват два процента от населението на Косово, или около 36 хил. души. Проучване на маргинализирани ромски общности, проведено миналата година от Програмата за развитие на ООН (ПРООН), установява, че 78% от ромите не са официално заети, образовани или притежават определена квалификация. Това е в сравнение с 47% от техните неромски връстници. Тази цифра е по-висока за младите ромски жени - 88%. Междувременно само 10% от ромите на възраст над 16 години са здравно осигурени. Според данни на министерството на труда и към месец май около 2600 семейства от общността на на ромите, ашкалите и гюптите получават социални помощи от 60 до 180 евро на месец в зависимост от броя на членовете на семейството. Всичко това означава, че много семейства на ромите, ашкалите и гюптите имат ограничена или никаква социална подкрепа, което прави работа на черно в търговията със скрап единствения възможен начин за препитание, твърдят активисти за права. Децата често помагат активно, въпреки че е незаконно за деца под 15 години да работят. \"Неуспехът на нашите институции да предприемат адекватни мерки за предотвратят постоянната практика за използване на детски труд за събиране на отпадъци е пряко нарушение на правото на децата да бъдат свободни от експлоатация, на правото им на образование, на правото им на социално подпомагане, както и от други права и свободи\", заяви Рина Кика, адвокат по правата на човека в Прищина. Събирачите на скрап, без значение на възрастта, се трудят всеки ден за същите пунктове за събиране на отпадъци - без договори или някаква гарантирана заетост – и са оставени на милостта на капризни търговци на вторични суровини. \"Те променят цените всеки ден\", казва Егзон, тийнейджър от квартал \"Дарданя\" в Прищина, който рови из кофите, откакто напуска училище на осем години. Носи бейзболна шапка и кецове Nike, отказва да даде пълното си име. Двадесет и три фирми имат лицензи за събиране и третиране на скрап в Косово според данни на министерството на околната среда. Говорител на министерство каза за БМРР, че са идентифицирали 58 незаконни пункта за събиране на отпадъци в цялата страна и срещу тях има заведени дела за различни престъпления. Процъфтяващ бизнес Както и да се събират, голяма част от отпадъците завършват в експортни компании, които искат да спечелят от процъфтяващата международна търговия с рециклируеми материали - особено метали. \"Износът на необработени метали и минерални суровини е основен износ за Косово, съставляващ до 55% от целия износ през 2017 година\", каза Зеф Дедай, ръководител на отдела за търговска политика към Министерството на търговията и промишлеността, в интервю за БМРР в Прищина. Дедай признава, че част от изнесения материал идва от нерегистрирани пунктове за събиране на вторични суровини, които работят с отделни клошари. \"Виждали сме дворове на къщи, които се използват за събиране на метални отпадъци\", каза той. Данните от митниците, получени от БМРР чрез Закона за достъп до обществена информация, показват мащаба на индустрията за търговия с отпадъци в Косово. Между 2010 и 2017 г. страната е изнесла почти 820 хил. тона скрап - основно метал и пластмаса - на стойност средно малко под 43 млн. евро годишно. Най-големите потребители на косовски отпадъци са Албания, Македония, Италия, Индия и Турция. Данните от митниците не включват имената на компаниите износители поради правилата за търговска тайна, но разследване на Preportr от 2015 г., направено на Косовския център за разследваща журналистика, идентифицира повече от 60 фирми, които изнасят отпадъци в чужбина. Най-голямата е компанията \"Ндерими\", която е изнесла скрап на стойност почти 22 млн. евро между 2010 и 2015 г., според митнически данни, цитирани от Preportr. \"Ндерими\" не отговори на исканията на БМРР за интервю, въпреки че говорителят им потвържди по телефона, че компанията купува скрап от отделни събирачи, както и от пунктове за предаване на вторични суровини. Според уебсайта на \"Ндерими\", компанията продава скрап на Kurum International, турски производител на стоманени и железни изделия за строителната индустрия, базирана в Албания. От своя страна турската фирма също не отговори на въпросите ни или запитванията ни за интервю за ползването на скрап от Косово. Навсякъде на Балканите експертите твърдят, че именно най-бедните са заети в търговията със скрап, бизнес подхранван от слабата регулация и подхранващ бедността и масовата експлоатация на маргинализирани групи. В Македония неотдавнашно проучване на неправителствената организация \"Македония без отпадъци\" изчислява, че до 5000 събирачи на черно на пластмаса, хартия и други материали са обработили около 80% от всички рециклирани отпадъци. Косово обаче превъзхожда тези проценти по отношение на снабдяването със скрап на международния пазар за рециклиране. Миналата година Косово изнася шест пъти повече скрап от съседна Албания – съответно 108 000 тона в сравнение с 18 000 тона, според данни на албанските митници. Живот на сметището Не всеки, който обикаля депата за боклук в Косово, е представител на маргинализирано малцинство. Според държавната статистика за 2016 г. около една трета от хората в Косово живеят под прага на бедността, оцеляващи с по-малко от едно евро и 72 цента на ден, според данни на официалната статистика (на албански език). Някои от тях също изкарват прехраната си чрез събиране на скрап. На около 10 минути от град Гиляни в източната част на Косово десетки хора постоянно обикалят сметището, голямо колкото две футболни игрища. Според Абдула Хаджиу, директор на държавната фирма, която управлява Косовската компания за управление на сметищата, тези хора са етнически албанци от околните села. Докато въздухът потрепва над морето от боклуци под горещото обедно слънце, вонята е непоносима. Тук-там от мръсотията се показват комини, инсталирани, за да позволят на метана да излезе на повърхността и по този начин да се предотвратят експлозии. Всички събирачи на скрап, които се изливат на площадката, са мъже или момчета, които се промъкват през дупки в оградата, пренебрегвайки знаците, забраняващи влизането. В един следобед репортер на БМРР преброи около 80 души, прекосяващи депото. С пристигането на боклукчийските камиони, които изхвърлят товара си на депото, събирачите се борят помежду си да стигнат първи до боклука. От разстояние някои от момчетата изглеждат толкова малки, че силуетите им почти се изгубват в отблясъците на слънчева светлина по повърхността на стъклото и метала. Хаджиу казва, че е правил многократни опити да държи събирачите настрана, искайки помощ от полицията, министерството на околната среда и местните власти, но без резултат. \"Тъй като другите институции не действат, ние трябва да продължим работата си въпреки опасностите [за хората] в депото за отпадъци в Гиляни\", каза той. Полицията в Гиляни заяви пред БМРР, че имат досиета за 11 случая на незаконна дейност, извършвана на територията на депото, а пет от тези случаи са стигнали до съда. Исмет Хашани, лейтенант в полицията в Гиляни, казва, че местните служители са идентифицирали \"пункт за събиране на различни видове отпадъци\" на 200 метра от сметището и са представили доклад за това на общинските власти, \"тъй като работи без всякакви валидни документи\". \"Полицейските части от управлението в Гиляни получават много оплаквания от хора, живеещи в района, поради лошата миризма на боклук и неприятната гледка\", казва той. Извън главната порта на депото репортер на БМРР наблюдава усилената работа на събирачите на скрап в импровизирана зона за сортиране. Други ядат или пият под брезенти. \"Няма лесна работа, но това е истински ад\", казва 54-годишният Салиху, докато разделя събрания за деня боклук на купчини: пластмасови бутилки, хартиени чинии, скъсани тъкани. Както всички работници на черно в депото, той отказа да бъде назован с цялото си име. Някои се страхуват от полицейски тормоз. Други се притесняват от стигмата. \"Излизам на кафе с приятели, но не им казвам къде работя\", каза един тийнейджър. В зоната за сортиране влиза зелен камион, а мъжете започват да натоварват внимателно пакетирани торби с материали за рециклиране. Плаща се на ръка и камионът потегля. Много събирачи на скрап казват, че мечтаят да се преместят в чужбина, да започнат нов живот, далеч от вонята на сметището. Но заминаването в чужбина струва пари, а малкото средства, които те изкарват, едвам стигат за храна. \"Именно липсата на социални помощи принуждава тези хора да ходят на сметището всеки ден и да излагат живота си на риск, за да си осигурят препитание\", каза адвокат Кика. \"Считам, че разрешаването на неконтролираното събиране на отпадъци без каквито и да било мерки за осигуряване на безопасност на труда на онези, които събират отпадъците, представлява нарушение на правата на човека и неспособност да се защитят и гарантират човешките права на хората, които събират отпадъци.\" Гоуинг от Ideas Partnership казва, че хората, които се трудят в сектора на отпадъците, трябва да получават същите права и защита, както всеки друг, който осигурява важна обществена услуга. \"Факт е, че хората, ангажирани с тази дейност, предоставят услуга на обществото, защото в Косово няма публично рециклиране. Следователно именно те са тези, които рециклират отпадъците и ги превръщат в неща за многократна употреба\", казва тя.", "date": "2019.02.13", "title": "Ловци на сметището - експлоатираните събирачи на скрап в Косово"}
{"url": "https://www.dnevnik.bg/sviat/2019/02/13/3389365_gazovata_direktiva_na_es_vurvi_kum_okonchatelno/", "text": "Съветът на Европейския съюз и Европейският парламент (ЕП) съгласуваха поправките в Газовата директива на ЕС, съобщи агенция \"Блумбърг\", цитирана от БТА. Европейската комисия уточни в изявление, че промените ще бъдат приети окончателно през идните месеци. Те засягат и изграждането на \"Северен поток 2\". Според еврокомисаря по енергетиката Ариас Канете, цитиран от \"Ройтерс\", с тази директива се запълва пропуск в европейското законодателство на фона на задълбочаващата се зависимост от общността от природния газ. \"Новите правила гарантират, че правото на ЕС ще се прилага за газопроводите, по които се доставя газ за Европа и че всеки заинтересован да продава газ на Европа трябва да се съобразява със законите на общността\", коментира той.  Поправките са били одобрени на заседание на комисията на Европейския парламент по енергетика, което било проведено при закрити врата и продължило девет часа, съобщи \"Блумбърг\", цитирайки свой източник. Сега те трябва да бъдат утвърдени от Съвета на ЕС на министерско равнище. След това страните - членки на Европейския съюз, ще трябва в срок от девет месеца да приведат своето национално законодателство в съответствие с новата Газова директива, се отбелязва в изявлението. В петък германски и френски медии съобщиха, че Париж и Берлин са подготвили компромисен вариант за поправките в директивата, който ще позволи те да бъдат утвърдени и едновременно с това ще остави на Германия широки възможности за реализиране на проекта за газопровод \"Северен поток 2\". Поправките визират прилагане на принципите на енергийното законодателство върху морските газопроводи. В частност това се отнася и за газопровода \"Северен поток 2\". Очакването е, че газопровода ще попадне под действието на новите правила, но поправките в газовата директива няма да спрат осъществяването на проекта. Европейската комисия през ноември 2017 г. предложи в Газовата директива да бъдат направени поправки с цел прилагане на нормите на енергийното законодателство на ЕС (Трети енергиен пакет) не само към някои, а към всички газопроводи на територията на Европейския съюз, които идват от или за трети страни.  Към новите норми се отнасят – определяне на недискриминационни тарифи за пренос на газ, достъп на трети страни и разделяне на дейностите за продажба и транспортиране на газ. Сега тези норми ще се прилагат и към морските газопроводи.  След предварителното политическо съгласуване текстът на директивата ще бъде изготвена на всички езици на ЕС и трябва да бъде официално одобрена от Европейския парламент и Съвета на ЕК. След одобрението от двете институции през следващите месеци новият закон ще бъде публикуван в официалния вестник на ЕС. Директивата трябва да бъде транспонирана в националното законодателство на всяка от сраните от ЕС в разстояние на 9 месеца, уточняват от ЕК. Същността на френско-германското предложение се състои в това, че страната, на чиято територия ще се намира пунктът за получаване на газ от морския газопровод, ще получи правото да избира как да прилага Газовата директива и възможни изключения от нея. В случая тази страна е Германия, посочва ТАСС. ДПА отбелязва, че операторът на газопровода може да очаква някои допълнителни регулации, но проектът, водеща роля в който има руският държавен концерн \"Газпром\", не е заплашен. Критиците твърдят, че \"Северен поток 2\" ще увеличи зависимостта на Европа от Русия. Защитниците на газопровода обаче подчертават необходимостта от сигурни енергийни доставки на фона на намаляващия добив на газ в ЕС.", "date": "2019.02.13", "title": "Газовата директива на ЕС върви към окончателно приемане"}
{"url": "https://www.dnevnik.bg/kultura/2019/02/13/3389234_nov_proekt_povdiga_diskusiia_za_bulgarskiia/", "text": "През февруари започва провеждането на проекта \"Патриотизъм, национализъм и език на омразата\", към който ще има прожекции на документалния филм на Адела Пеева \"Да живее България\". Ще се проведат и дискусии с ученици и студенти. Целта е да се привлече общественото внимание и да се провокира диалог сред младите по темата за възраждането и за екстремния национализъм, съобщават от \"Адела Медия\". В основата на проекта стои филмът \"Да живее България\", в който Адела Пеева в продължение на три години проследява развитието на няколко младежи от София, Пловдив и Стара Загора, които определят себе си като патриоти и не крият, че са националисти. Водейки от желание да определят собствената си идентичност, те прекрачват тънката граница между патриотизма и национализма. Друг проблем, на който е отделено място във филма, е околната среда на младите хора - учителите и авторитетите, които или не обръщат внимание на пристрастията на младежите, или също проявяват уклон към патриотизъм, а често и към антисемитизъм. Засегнат е и патриотичният начин, по който често се преподава в училищата. \"Имах за цел да направя един анализ, една снимка в дълбочина за това какво става в нашето общество и защо тези хора са такива, каквито са. Почувствах се задължена да направя този филм\", казва за работата си по \"Да живее България\" Адела Пеева. След премиерата на филма той беше показан многократно на различни събития по покана на български и чуждестранни организации и сдружения, занимаващи се с правата на човека. На дискусиите младите хора ще имат възможност да изкажат своето мнение по тези проблеми след прожекциите на лентата. Сред модераторите ще бъдат режисьорът на филма Адела Пеева, преподавателят по съвременна история в Софийския университет Искра Баева и историкът и писател Николай Поппетров. Прожекцията в Софийски университет, която е днес от 19.00, е отворена за студенти и журналисти. Предстоят и прожекции в училища. Адела Пеева е един от най-известните български режисьори в областта на документалното кино. Нейните \"Чия е тази песен\" и \"Любов по балкански\" са първите български и балкански документални филми, номинирани за наградата на Европейската филмова академия за най-добър европейски филм – Prix Arte. Също така тя е автор на редица успешни проекти като единствения сайт за  жените режисьори в България .", "date": "2019.02.13", "title": "Нов проект повдига дискусия за българския патриотизъм и национализма"}
{"url": "https://www.dnevnik.bg/evropa/2019/02/13/3389374_sasht_shte_napraviat_vsichko_po_silite_si_za_da_sprat/", "text": "Съединените щати ще направят всичко по силите си, за да спрат проекта за газопровод между Русия и Германия  \"Северен поток 2\" , обяви вчера американският държавен секретар Майк Помпео, цитиран от \"Франс прес\". Агенцията отбелязва, че Помпео е подчертал с това изказване нежеланието на Вашингтон за компромис по въпроса на фона на дадената от Берлин заявка за сближаване. По-рано вчера Германия обеща да започне да внася през следващите години втечнен природен газ от САЩ, като изгради съответната инфраструктура. Газопроводът \"Северен поток 2\", чието строителство започна миналата година, \"насочва пари\" към Русия и едновременно с това вреди на Европа, заяви Помпео на съвместна пресконференция във Варшава с полския министър на външните работи Яцек Чапутович. Държавният секретар на САЩ призна, че проектът \"определено съдържа търговски аспект\", но в същото време предупреди, че той крие и \"огромен риск за сигурността\". \"Мисля, че (американският) президент (Доналд) Тръмп бе много ясен по въпроса, че Съединените щати ще направят всичко, което зависи от тях, европейската сигурност да бъде на първи план, що се отнася до енергийните решения\", каза Помпео, попитан дали Вашингтон обмисля санкции срещу \"Северен поток 2\". Трасето на бъдещия газопровод, който е предвидено да удвои капацитета на първия \"Северен поток\", ще минава от балтийското крайбрежие на Русия до Германия. Проектът е поддържан  с условия от Франция , но критикуван остро от Полша и балтийските републики, припомня \"Франс прес\". \"Ние споделяме гледната точка, че проектът \"Северен поток 2\" не служи на енергийната сигурност на Европа, смятаме го за неудачен и дори за вреден проект за енергийната сигурност на континента\", каза полският външен министър.", "date": "2019.02.13", "title": "САЩ ще направят всичко по силите си, за да спрат \"Северен поток 2\", обяви Помпео"}
{"url": "https://www.dnevnik.bg/bulgaria/2019/02/13/3389376_shte_ima_nakazaniia_zaradi_sondajite_v_kresnenskoto/", "text": "Сондажите в Кресненското дефиле са се извършвали месец. Ще има наказани служители на горското стопанство, които са пропуснали да ги забележат. Това се разбра от думите на директора на Югозападното държавно предприятие (ЮЗДП) инж. Дамян Дамянов в ефира на Би Ти Ви по повод резултатите от назначената проверка на нерегламентираните дейности по трасето. \"Разчистени са стари и са създадени нови общо 5 км пътища, огромен пропуск е, че никой не е имал информация, ще се търси отговорност от властите\", добави той. Терените, върху които са направени пътищата и сондажите, са държавна собственост и попадат в района на \"Държавно горско стопанство Кресна\". Вчера от репортаж на телевизията  стана известно, че фирмата \"Пътпроект 2000\"  е правила временни пътища и сондажи миналото лято в Кресненското дефиле.  Фондация \"Антикорупционен фонд\" (АКФ) изрази с писмо до медиите подозренията си , че преди официалното обявяване на обществена поръчка за изграждането на най-скъпия и сложен участък на магистралата от Крупник до Кресна тя вече е компрометирана, тъй като \"една компания има предимство пред останалите\". В писмото се съобщава, че проверка е установила, че периодът на изграждане на временните пътища е юни - септември 2018 г. На място са били открити и следи от извършени вертикални сондажи, типични за проучвателни дейности в началните етапи на пътното строителство. Директорите на горското стопанство и Югозападното държавно отрекоха да са знаели за съществуването на пътищата и сондажите и отрекоха те да са ги изградили или да са дали разрешение за изграждането им. От Агенция \"Пътна инфраструктура\" (АПИ) пък посочиха в писмо до медиите, че не са възлагали никакви дейности, свързани с бъдещото трасе на магистрала \"Струма\".", "date": "2019.02.13", "title": "Ще има наказани горски заради сондажите в Кресненското дефиле"}
{"url": "https://www.dnevnik.bg/citat_na_deniia/2019/02/13/3389371_citat_na_denia_bi_triabvalo_da_napraviat_pametnik_na/", "text": "Това заяви собственикът на \"Левски\" Спас Русев пред \"Нова телевизия\". Думите му са насочени към Батков, който 11 години беше собственик на клуба и при чието управление сините записаха златна страница в историята си с достигането на четвъртфинал за Купата на УЕФА и с влизането в групите в Шампионската лига. Русев вече даде знак, че се подготвя смяна на собствеността в клуба. Той говори, че  очаква на мястото му да дойде Васил Божков , когото опитвал да привлече в \"Левски\" от две години и половина.", "date": "2019.02.13", "title": "Цитат на деня: Би трябвало да направят паметник на Тодор Батков на \"Герена\""}
{"url": "https://www.dnevnik.bg/bulgaria/2019/02/13/3389369_tomislav_donchev_prizova_za_obsujdaniia_a_ne/", "text": "Вицепремиерът Томислав Дончев (ГЕРБ) призова колегата си в правителството Красимир Каракачанов (ВМРО) да постави на обсъждане в правителството, а и в обществото концепцията си за интеграция на ромския етнос. В интервю за БНТ Дончев коментира вчерашния  ултиматум на Каракачанов,  който заяви, че ще напусне управлението, ако концепцията му не бъде приета. \"Между партньори не е хубаво да се работи с ултиматуми, по-добре бих приел покана за обсъждане,\" каза Дончев и продължи: \"Хубаво е и даже задължително да текат разговори\". Според Дончев българското общество има нужда от нов различен консенсус за това как занапред да продължи интеграцията на ромската общност, защото политиките, прилагани през последните 10 г., се усещат като привнесени отвън и според част от обществото подпомагането върви с особени права за подпомаганите. Именно затова ромската интеграция е маргинална от гледна точка на обществената подкрепа. Дончев подчерта, че първото, което трябва да се направи е \"образование, образование и образование\", а след това вече може да се пристъпи към жилищна политика, премахване на гетата и здравеопазването. \"Болезнена тема са гетата. Редно е да има две - четиригодишна програма в която се ликвидира поетапно незаконното строителство, както предписва Законът за устройство на територията\", каза Дончев, но добави, че това трябва да е придружено с мерки, така че да не си стига до хуманитарна катастрофа. Някои от нещата, записани в концепцията на Каракачанов, не са новост и съществуват, отбеляза Дончев. Той изтъкна и успеха на държавата, фокусирана в последно време върху връщането на децата в училище, което е дало резултат - 30 хил. деца са отново в клас.", "date": "2019.02.13", "title": "Томислав Дончев призова за обсъждания, а не ултиматуми по политиките към ромите"}
{"url": "https://www.dnevnik.bg/evropa/2019/02/13/3389380_velikobritaniia_potvurdi_che_raboti_zaedno_s_es_po/", "text": "Великобритания работи заедно с европейските партньори над анализ на нови санкции срещу Русия в отговор на инцидента близо до Керченския пролив миналата година. Това заяви прессекретарят на британското министерство на външните работи пред кореспондент на ТАСС, който я помоли да коментира публикациите в британски медии за възможни нови санкции на ЕС и САЩ срещу Русия. \"Великобритания винаги е била начело на европейските санкции в отговор на действията на Русия в Украйна. Миналата година подкрепихме напълно новите санкции в отговор на руските избори в Крим и Севастопол, построяването на Керченския мост и незаконните избори в Източна Украйна\", припомни прессекретарят. Тя допълни, че \"в отговор на последната руска агресия в Черно море (Великобритания) продължава да работи в тясно сътрудничество с европейските партньори за оценка на това какви конкретни мерки можем да предприемем\". Русия последователно отхвърли обвиненията в агресивни действия по време на инцидента на 25 ноември в Керченския пролив, след който 24 украински моряци бяха арестувани в Русия по обвинения в незаконно пресичане на руската граница, припомня ТАСС. Вчера телевизия \"Скай нюз\" съобщи, като се позова на свои източници, че ЕС и САЩ  работят над нови санкции  срещу Русия заради задържането на  украинските моряци . Те искат наказателните мерки да бъдат обявени още през следващите седмици. \"Ще бъде правилно да бъде увеличена цената за Русия заради нейните действия\", казал един от цитираните неназовани източници. Вестник \"Файненшъл таймс\" писа, че новите санкции ще бъдат обсъдени още на срещата на министрите на външните работи на страните от ЕС в Брюксел в понеделник и ще бъдат въведени до края на следващия месец. Според западен представител, цитиран от британския ежедневник, наказателните мерки ще бъдат насочени срещу физически и юридически лица, имащи отношение към задържането на украинските военни кораби и моряци през ноември.", "date": "2019.02.13", "title": "Великобритания потвърди, че работи заедно с ЕС по нови санкции срещу Русия"}
{"url": "https://www.dnevnik.bg/sviat/2019/02/13/3389383_blizo_7700_poleta_v_sasht_biaha_anulirani_ili_otlojeni/", "text": "Близо 7700 полета в САЩ бяха анулирани или отложени вчера, в момент, когато североизточната част на страната и Средният запад са връхлетени от свирепа зимна буря, предаде ДПА, като се позова на специализирания сайт FlightAware. Общо 2512 полета са били отменени, а 5186 - забавени. Стотици полети са били засегнати на натоварените международни летища на Ню Йорк и Чикаго. Голяма зимна буря връхлетя американския Североизток и Среден запад, причинявайки обилни снеговалежи, а на места - и поройни дъждове, заради които бе издадено предупреждение за наводнения в южната част на Апалачите. В понеделник заради бурята бяха анулирани 1142 и забавени 5828 полета.", "date": "2019.02.13", "title": "Близо 7700 полета в САЩ бяха анулирани или отложени заради зимна буря"}
{"url": "https://www.dnevnik.bg/bulgaria/2019/02/13/3389377_tomislav_donchev_kiberataka_pljus_falshivi_novini_e/", "text": "Най-голямата опасност при провеждането на предстоящите през май европейски избори е кибератака, придружена с разпространението на фалшиви новини, които да поставят под съмнение изборния резултат, коментира пред БНТ вицепремиерът Томислав Дончев. Опасността е в това, да се постави репутационно под съмнение самия изборен процес - и с кибератаки, и с фалшиви новини. Това е тежка конституционна криза, каза Дончев и добави, че \"с тази тема не е хубаво да си играем\". Дончев припомни, че през 2015 г. е имало опит за саботиране на изборния процес чрез срив на сайтовете на Централната избирателна комисия, Министерството на външните работи и няколко сървъра, които са блокирали функциите на изборните администрации. Той увери, че системата за броене на бюлетините е без връзка с интернет, добре защитена, и там проникване не е имало. \"Вероятно е някой пак да опита. По-подготвени сме безспорно, но не мога да се кълна, че нищо няма да се случи. Би било равнозначно на \"Ела, Вълчо, изяж ме\", посочи вицепремиерът. Дончев каза, че не може да локализира кой е авторът на атаката през 2015 г. В интервю за Нова телевизия обаче Росен Плевнелиев, който беше президент на България по това време, заяви, че \"с много голяма степен на вероятност на база на писмени документи и доклади можем да кажем, че зад тази атака стоеше групата Fancy Bears, която се свързва с руското военно разузнаване\".", "date": "2019.02.13", "title": "Томислав Дончев: Кибератака плюс фалшиви новини е равно на конституционна криза"}
{"url": "https://www.dnevnik.bg/evropa/2019/02/13/3389388_zaev_i_cipras_sa_sred_nominiranite_za_nobelovata/", "text": "Над 300 са номинациите за Нобеловата награда за мир за 2019 г. Това съобщи норвежкият Нобелов комитет, който всяка година присъжда отличието през първата седмица на октомври, предаде ДПА. Сред номинираните са Върховният комисариат на ООН за бежанците (ВКБООН) и премиерите на Гърция и на Северна Македония, Алексис Ципрас и Зоран Заев. От 304-те номинации в списъка 219 са личности, а 85 - организации. Крайният срок за номиниране изтече на 31 януари. Петчленният Нобелов комитет препоръчва на онези, които правят номинациите, да не разкриват предложенията си, но няма официално правило, налагащо подобна забрана. Политици, учени, бивши нобелови лауреати за мир, директори на институти за изследване на мира и бивши и сегашни членове на Нобеловия комитет са сред онези, които могат да предлагат кандидати за отличието, отбелязва ДПА. Ципрас и Заев бяха номинирани от партийни групи в Европейския парламент заради споразумението, което постигнаха за уреждане на  дългогодишния спор за името на Македония . Уидед Бушмауи, икономист и член на Туниския квартет за национален диалог, спечелил Нобеловата награда за мир през 2015 г., също каза, че е номинирал Ципрас и Заев. Няколко членове на опозиционната норвежка Лява партия казаха, че са номинирали ВКБООН, който вече е двукратен победител. Миналата година  Нобеловата награда за мир бе спечелена  от гинеколога от Демократична Република Конго Дени Муквеге и от язидката Надя Мурад, която е била сексуална робиня на групировката \"Ислямска държава\". Те получиха отличието заради усилията им да спрат използването на сексуалното насилие като оръжие във войни и въоръжени конфликти.", "date": "2019.02.13", "title": "Заев и Ципрас са сред номинираните за Нобеловата награда за мир за 2019 г."}
{"url": "https://www.dnevnik.bg/evropa/2019/02/13/3389390_stachka_otmeni_vsichki_poleti_ot_i_za_belgiia/", "text": "Всички полети от и за Белгия са отменени за ден заради стачка, съобщи Ръководството на въздушното движение (РВД) на страната, предаде Би Би Си. РВД затвори от снощи в 22.00 ч. местно време (23.00 ч. българско) за 24 часа въздушното пространство над страната. Причината е национална стачка, организирана от три големи белгийски синдиката. Не е сигурно какъв брой ще са служителите на ограничени ключови позиции. Причина за стачката е спор за увеличението на заплатите, което бе ограничено до 0.8% за следващите две години. Синдикатите настояват за по-високи заплати, социални помощи и пенсии, както и за по-добър баланс между личния и професионалния живот. Стачката ще обхване също железопътния и градския транспорт, ще бъдат затворени магазини, училища и болници.", "date": "2019.02.13", "title": "Стачка отмени всички полети от и за Белгия"}
{"url": "https://www.dnevnik.bg/razvlechenie/2019/02/13/3389403_novinite_v_radiostanciite_namaliavat_za_smetka_na/", "text": "Новините в лицензираните в България радиостанции намаляват, а музикалното съдържание се увеличава, показват данните на Националния статистически институт (НСИ) за периода 2012-2017 година. Ако през 2012-а музиката е присъствала в 43.5% от ефирното време, пет години по-късно нейният дял е 49.9%. В същото време съдържанието на новини е намаляло от 30.5 на 26.3%. С 2.2 на сто са се увеличили и рекламите за изследвания период, като те заемат 5.4% от ефирното време през 2017 г. Като цяло за пет години броят на лицензираните радиооператори е намалял от 87 до 85. Излъчваната от тях програма обаче е с 66 522 часа повече. Според данните на НСИ за 2017 година българските радиостанции са излъчили 723 555 часа различно съдържание. Изследването на статистическия институт е разпространено днес по повод Световния ден на радиото. Той е обявен по инициатива на ЮНЕСКО през 2011 година. Поводът е, че на 13 февруари 1946 г. тръгва радиото на ООН. През тази година инициативата преминава под мотото \"Диалог, толерантност и мир\".", "date": "2019.02.13", "title": "Новините в радиостанциите намаляват за сметка на музиката"}
{"url": "https://www.dnevnik.bg/sport/2019/02/13/3389290_visshata_liga_poglejda_kum_sasht_v_tursene_na/", "text": "Висшата лига ще разшири географията в търсенето си на нов изпълнителен директор. Според Financial Times английският футбол се оглежда за кандидат от САЩ. Подобна идея е била отхвърлена в началото на търсенето, твърди изданието. Курсът обаче е бил променен след среща на собствениците на 20-те клуба в английското първенство преди седмица. Висшата лига усилено търси нов изпълнителен директор след оттеглянето на Ричард Скъдамор в края на 2018 г. Той оглавяваше английския футбол в продължение на почти 20 години. В края на 2018 г. беше съобщено, че  Сузана Динадж  ще оглави Висшата лига. Три седмици по-късно бившият главен ръководител на Animal Planet отказа да заеме поста. Изпълнителният директор по търговските въпроси на Би Би Си  Тим Дейви също отказа да поеме управлението . Според специалиста по спортен бизнес Саймън Чадуик  Висшата лига остава стабилна като организация, но \"плава в несигурни води\", след като позицията на изпълнителен директор остава свободна. Чадуик вярва, че това може да има отрицателно влияние върху клубовете от икономическа гледна точка.", "date": "2019.02.13", "title": "Висшата лига поглежда към САЩ в търсене на изпълнителен директор"}
{"url": "https://www.dnevnik.bg/evropa/2019/02/13/3389397_snimaneto_pod_polite_se_zabraniava_sus_zakon_v_angliia/", "text": "Британската кралица Елизабет II даде одобрението си за закон, който ще криминализира снимането под полите на жените в Англия и Уелс, съобщи \"Асошиейтед прес\". Норматиният акт е резултат от кампания, подета от Джина Мартин, след като мъж пъхна телефон под полата й и снима на музикален фестивал в Лондон през 2017 г. Тя съобщила за случая на полицията, но разбрала, че той не е нарушил никакъв закон, отбелязва Би Би Си. Мартин каза, че приветства закона като \"отдавна назрял\". Мярката има подкрепата на премиера Тереза Мей, която похвали активистите, призоваващи за нейното приемане. Нарушителите рискуват да получат две години затвор и да попаднат в списъка на сексуалните насилници. Законът ще влезе в сила през април.", "date": "2019.02.13", "title": "Снимането под полите се забранява със закон в Англия и Уелс"}
{"url": "https://www.dnevnik.bg/gradska_sreda/2019/02/13/3389432_samo_5_ot_kushtite_pametnici_na_kulturata_imat/", "text": "Само 5% от къщите, които са паметници на културата, имат проблеми. В София те са около 800. В момента се работи по придобиване и реставрация на ключови сгради. Това коментира зам.-кметът по култура Тодор Чобанов в ефира на Би Ти Ви. Чобанов заяви, че \"символите на българската държавност трябва да бъдат държавни\", като визираше казуса с Царските конюшни. \"Земята под  Царските конюшни  вече е собственост на държавата след решението на съда на първа инстанция. Много съм доволен, че съдът отмени продажбата. Доброто решение е да бъде излъчен представител на държавата, който да откупи имота от различните собственици, да започне реставрация. Най-удачно е това да бъде министърът на културата\", добави зам.-кметът. По думите му удачен вариант е на мястото да се обособи музей, а вече има заявено намерение от българско-френски консорциум с предложение за развитие образователни и научни цели. По повод къщата на  братовчеда на Иван Гешов  той каза, че три пъти е налагана глоба на наследниците. \"Големият проблем обаче е, че през 2003 г. тогавашният главен архитект е одобрил решение там да има нова сграда и да се запази само част от сградата\", каза Чобанов. По темата с друга емблематични сгради - банята в Овча купел ще се запази с балнеологични функции, а Централна баня ще си е музей. Той коментира и предложението баните да се превърнат в действащи СПА центрове, каквито има например в Будапеща. Според Чобанов това е невъзможно заради много фактори - липса на открити басейни, хотелска част и инфраструктура.", "date": "2019.02.13", "title": "Само 5% от къщите - паметници на културата в София, имали проблеми"}
{"url": "https://www.dnevnik.bg/evropa/2019/02/13/3389431_ombudsmanut_na_es_generalniiat_sekretar_na/", "text": "Омбудсманът на ЕС Емили О'Райли потвърди в официално становище, че  изборът на генералния секретар  на Европейската комисия  Мартин Зелмайер  миналата година не е бил съобразен с буквата и духа на действащите правила, предаде БТА. Тя призова занапред комисията да разработи нова процедура. В края на миналата година  Европейският парламент настоя  Зелмайер да подаде оставка. В резолюция на европарламента се посочва, че бившият началник на кабинета на Жан-Клод Юнкер е бил назначен за заместник генерален секретар, а след това и за генерален секретар в рамките на един и същи ден, а процедурата за назначаване на генерален секретар, най-висшия служител в еврокомисията, е била проведена така, че други кандидати са нямали възможност да участват. В отговор еврокомисарят Гюнтер Йотингер каза, че Европейската комисия остава на  досегашното си становище  - че Зелмайер е бил правилно избран. Имаме различен прочит за приложимите правила, добавя той. В препоръката на О'Райли е записано, че са допуснати четири нарушения, за които отговорност носят всички еврокомисари, гласували единодушно за назначението на Зелмайер. По нейните думи е уронено доверието в обществото, че чиновниците в ЕС биват назначавани по строги изисквания. Зелмайер беше назначен след изненадващата оставка на предшественика му Александер Италианер.", "date": "2019.02.13", "title": "Омбудсманът на ЕС: Генералният секретар на еврокомисията не е назначен по правилата"}
{"url": "https://www.dnevnik.bg/politika/2019/02/13/3389400_prezidentut_plevneliev_ne_e_bil_informiran_ot_slujbite/", "text": "Президентът на България между 2012 и 2017 г. Росен Плевнелиев заяви, че като държавен глава не е получавал нито писмено, нито устно информация от службите за разследването на отравянето на бизнесмена Емилиян Гебрев и сина му през 2015 г. \"Не съм получавал никакви доклади и информации, нито в устни разговори някой от службите да ме информира\", каза Плевнелиев в интервю за Нова телевизия. Неразкритото от българските служби вече четвърта година покушение наскоро отново влезе в дневния ред на медиите след като разследващите групи  \"Белингкат\"  (Bellingcat) и  \"Инсайдър\"  (The Insider) го свързаха с покушението над Сергей и Юлия Скрипал във Великобритания. Преди ден  последва заседание при премиера Бойко Борисов  с участието на главния прокурор Сотир Цацаров, представители на службите и посланика на Великобритания в София Ема Хопкинс. Плевнелиев подчерта, че българската държава се проваля като институциите не довършват работата и четири години по-късно съмненията остават да витаят. Той противопостави на този начин на действие британските служби, които бързо посочиха извършителите в казуса \"Скрипал\" и ги поставиха \"под прожекторите\". Като пример за ефективност на българските служби пък Плевнелиев изтъкна разкриването на извършителите на атентата на летището в Бургас, а като пример за обратното - действията при фалита на КТБ, банковите фалити от края на 90-те години и приватизацията. Запитан дали българските служби действат ефективно само под международен натиск, когато нямат друг избор, а когато имат - не са старателни и не желаят да стигнат докрай, отговори, че въпросът е важен, коректен и в дълбочина. Българските институции предизвикват много повече съмнения, отколкото резултати, каза държавният глава. По повод неефективността на институциите той засегна и темата за предстоящите евроизбори и очакваните кибератаки. \"Трябва ли някой да ни атакува, да провали изборите?! Искаме ли още веднъж \"Констинброд\" - тази манипулация пред очите на българския народ?\" Плевнелиев добави, че при кибератаката по време на местните избори и референдума през 2015 г. \"с много голяма степен на вероятност на база на писмени документи и доклади, можем да кажем, че зад тази атака стоеше групата Fancy Bears, която се свързва с руското военно разузнаване\". По същото време в интервю за БНТ, помолен да коментира разследването на отравянето на Гебрев вицепремиерът Томислав Дончев каза: \" Службите са работили и работят във взаимодействие със службите на други държави\", но отказа да коментира хипотези - \"достоверни или не\". Какво каза Дончев за подготовката на изборите в светлината на очаквани кибератаки четете  тук. ", "date": "2019.02.13", "title": "Президентът Плевнелиев не е бил информиран от службите за отравянето на Гебрев"}
{"url": "https://www.dnevnik.bg/razvlechenie/2019/02/13/3389434_kolko_struva_da_pokanish_naomi_kembul_na_bala_si/", "text": "Макар и кратка, появата на супермодела Наоми Кембъл на ежегодния бал в операта \"Земпер\" в Дрезден на 30 януари 2015 г. е подействала като малко торнадо на организаторите му. Вместо предварително договорените четири часа тя не се задържала повече от 20 минути. Сега, четири години по-късно, кратката й визита се превръща в проблем, с който федералният съд в Германия трябва да се справи. Причината, разбира се, са пари. Много пари, както разказва немското издание Sächsische.de. Организаторите на бала в операта \"Земпер\" се договирили с мениджъра на модела да платят 47 хил. евро за нейната поява. Парите били депозирани същата януарска вечер в сейф на хотела, в който Кембъл била отседнала за краткия си ангажимент. Тя обаче пропуснала да взела парите със себе си, преди да се качи в частния си самолет. След 20-минутната й поява организаторите пък вече не били съгласни да й платят договорената сума, а само част от нея. Екипът на Кембъл от агенция Admirar Inc. бил на друго мнение и по-късно поискал дори 55 хил. евро, което не включвало хонорара за модела. Сумата трябвало да покрие разходите по нейната визита, сред които бил и наемът на самолета. Пред съда директорът на бала Ханс-Йоахим Фрай казва, че 98 процента от гостите на бала идват, защото го ценят, и не взимат пари за участието си. Хонорар се предвиждал единствено за известните гости на бала. Така през 2012 г. за посещението си на голямото събитие в Дрезден пари получил и Роджър Мур. В случая с Наоми Кембъл обаче съюзът, който организира бала, оспорва съществуването на реален договор с агентите на модела. От една страна, тя не изпълнила предварително уговорения ангажимент. Освен това закъсняла много. След кацането си в Дрезден първо посетила хотела си, вместо директно да отиде в операта. Освен това мениджърът й не бил с нея и екипът й трябвало сам да открие операта, но объркали пътя и в крайна сметка се озовали пред зоната за кетъринга, заради което продължили да обикалят. В крайна сметка Кембъл стигнала до подиума, приела ордена \"Свети Георги\", произнесла кратка реч и напуснала операта \"Земпер\". Преди две години районният съд в Дрезден отсъди, че екипът на модела е имал пропуски и заради това предложи споразумение, според което агенцията й да получи 20 хил. евро. Тя обаче отказва и съдът отхвърля техния иск, тъй като продължавало да липсва доказателство за реален договор, а се споменават единствено устни договорки. Агенцията потърсила справедливост от следваща инстанция и така се стигнало до Федералния съд, но съдиите в Лайпциг също отхвърлили жалбата.", "date": "2019.02.13", "title": "Колко струва да поканиш Наоми Кембъл на бала си"}
{"url": "https://www.dnevnik.bg/politika/2019/02/13/3389440_simeonov_ne_priema_seriozno_ultimatuma_na_karakachanov/", "text": "Не приемам много сериозно ултиматума на Красимир Каракачанов. Така лидерът на НФСБ и депутат от \"Обединени патриоти\" Валери Симеонов коментира изказването на Красимир Каракачанов, че  ако не бъде подкрепена неговата концепция за интеграция на циганите, ще подаде оставка  и ще напусне управляващата коалиция. В този вид не бих подкрепил концепцията, тя трябва да бъде доизкусурена, каза още Симеонов. \"По принцип основните предложения съвпадат изцяло с предложенията на нашата програма, така че ще подкрепим една такава стратегия. Сериозно подобрена и коригирана\", допълни още Симеонов. Той не мисли, че това е повод за коалиционен съвет. Каракачанов каза в интервю по телевизия \"Евроком\", че е готов да си подаде оставката и да мине в опозиция, ако концепцията му за интеграция на ромите не бъде приета в парламента. \"Отдавна в България е дошло \"време разделно\". Ако ГЕРБ смятат, че ДПС са им по-близки и идеологически по-близки до сърцето - няма никакъв проблем. Аз си подавам оставката и минавам в опозиция. Да направят коалиция с ДПС и да си управляват заедно и щастливо!\", каза Каракачанов на въпрос дали ГЕРБ няма да се съобразят с ДПС, които критикуват концепцията му. В  концепцията  на Красимир Каракачанов се предлага въвеждането на общественополезен труд, контрол над социалните помощи, спиране на детската раждаемост. Основната идея в предложенията му предвижда спиране на помощите при: отказ за започване на работа; спиране на децата от училище; демонстриране на скъп начин на живот, несъответстващ на статута \"социално слаб\". При злоупотреба с парите от \"детски\" да се въведе отпускането на надбавки в натура, предлага лидерът на ВМРО. Той предлага спиране на помощите и при отказ от образоване, придобиване на трудови навици и квалификация, както и при липсата на видим напредък по социализиране и интеграция. Част от \"идеите му\" и сега са заложени в много закони. Други като забрана за заселване и трудова повинност противоречат на конституцията и международните договори за правата на човека.", "date": "2019.02.13", "title": "Симеонов не приема сериозно ултиматума на Каракачанов"}
{"url": "https://www.dnevnik.bg/evropa/regioni/2019/02/13/3389442_bulgariia_e_gotova_da_zapazi_chrez_nacionalno/", "text": "Земеделският министър Румен Порожанов увери, че България има готовност чрез национално съфинансиране да запази средствата за развитие на селските райони и през следващия програмен период. Порожанов каза това по време на форум \"Европейски, национални и местни приоритети\" в рамките на Общото събрание на Националното сдружение на общините. Министърът припомни, че бюджетът за Общата селскостопанска политика беше разделен на два фонда - гаранционен, където са директните плащания, и земеделският фонд за развитието на селските райони, където са инвестициите и общинските проекти. При първия намалението е с 5 процента като абсолютна стойност, а при другия с 15 процента, каза Порожанов. По думите му в момента върви много дълъг дебат в еврокомисията, но се дава възможност страните членки да съфинансират разликата от намалението и да запазят старите си бюджети. Тази възможност вече неофициално е дебатирана в България с вицепремиера Томислав Дончев и с министър на финансите Владислав Горанов, каза земеделският министър. \"Ние имаме готовност намалението от 15 процента да бъде компенсирано с национално финансиране и бюджетът да се доближи до 3 милиарда евро\", каза още Румен Порожанов. Той изрази надежда този разумен подход да бъде спазен, независимо кой управлява България. Земеделските производители трябва да знаят, че България няма да има намаление при директните плащания, а точно обратното, каза още Порожанов. Той отбеляза, че за новата ОСП е характерно изготвянето на стратегически план, който да обедини целите и интервенциите, които трябва да се правят в рамките на двата фонда - \"Директни плащания\" и Програмата за развитие на селските райони. Министърът призова за промяна на начина, по който се избират проектите. Трябва по-ясна регионална политика, предсказуемост още в началото на програмния период и да е ясно какви цели се постигат глобално в регионите, каза Порожанов.", "date": "2019.02.13", "title": "България е готова да запази чрез национално съфинансиране парите за селските райони"}
{"url": "https://www.dnevnik.bg/sport/2019/02/13/3389443_la_liga_da_iznasia_po_tri_macha_na_sezon_zaiavi/", "text": "Три мача на сезон от испанското първенство трябва да се играят в чужбина, заяви президентът на шампиона \"Барселона\" Хосеп Мария Бартомеу. Според него това ще помогне на Ла лига да се развие. \"Ако искаме лигата да е силна, трябва да изиграем тези мачове. В \"Барса\" сме говорили с Ла лига и сме им казвали, че ако искат да представят Ла лига все повече, трябва да имаме по три мача годишно навън - един в Америка, един в Близкия изток и един в Азия\", посочи Бартомеу пред Би Би Си. \"Трябва да направим стъпка и да сме по-близо до привържениците. Правим летните турове през юли и август, за да се доближим до запалянковците\", добави той. Говорител на Ла лига заяви пред \"Ройтерс\", че \"лигата силно подкрепя международните амбиции на клубовете\", тъй като споделя идеята за близост до феновете навсякъде по света. \"Продължаваме да работим за това да има мач извън Испания и искаме това да стане възможно най-скоро\", каза говорителят на организацията. Миналата година Ла лига подписа 15-годишно споразумение с компанията от развлекателния бизнес Relevent Sports. Нейната задача е да помага за развитието и известността на испанското първенство на пазара в Северна Америка. Договорът доведе до усилена работа по провеждането на мач от Ла лига в САЩ още този сезон. Стремежът на организацията беше през януари \"Жирона\" да \"посрещне\" \"Барселона\" в Маями. Идеята  обаче пропадна  заради недоволство на испанската футболна федерация, УЕФА и ФИФА.  \"Реал\" (Мадрид)  и асоциацията на футболистите в Испания също се изказаха против. \"Предпочитам да гледам голям мач от Мейджър лийг сокър (МЛС) в САЩ, а не Ла лига в САЩ. Основният принцип във футбола е, че играеш домакински мач у дома, а не в чужбина\",  каза преди време президентът на ФИФА Джани Инфантино . В интервюто си за Би Би Си Бартомеу коментира и  темата за създаването на Суперлига , в която големите клубове от Европа евентуално да се отделят. Той заяви, че Шампионската лига се променя и се развива, но очаква след четири-пет години да има промени.", "date": "2019.02.13", "title": "Ла Лига да \"изнася\" по три мача на сезон, заяви президентът на \"Барселона\""}
{"url": "https://www.dnevnik.bg/sviat/2019/02/13/3389444_razuznavaneto_na_norvegiia_obvini_rusiia_v_simulaciia/", "text": "Норвегия обвини руските Въздушно-космически сили (ВКС), че са тренирали нападение срещу норвежки радар, пише в заглавие \"Военное обозрение\", цитиран от БТА. Директорът на норвежкото разузнаване Мортен Хага Лунде заяви пред военнослужещи в Осло, че на 14 февруари миналата година руски самолети осъществили \"драматична\" имитация на атака срещу военен радар край град Вардьо в Северна Норвегия. Речта в Осло,  достъпна на сайт  на обединение на норвежки военни, е  цитирана  и от англоезичното издание Barents Observer. Риториката на Русия срещу Норвегия стана по-рязка. Военната дейност на федерацията е сигнал за влошаване на ситуацията в региона и няма никакви признаци, че през 2019 г. отношенията между двете страни ще се подобрят, каза Лунде, цитиран във \"Военное обозрение\". Според норвежкия генерал в миналогодишната операция на руските ВКС са участвали 11 бомбардировача, излетели от военно летище в северната Колска област. Самолетите са прелетели над Баренцово море и са \"имитирали атака\" срещу радиолокатора край Вардьо, после са се върнали в базата си, без да минават норвежката граница. Директорът на норвежкото разузнаване смята, че по този начин Русия е изразила недоволство от събитията в Норвегия. Той добави, че подобна \"агресия\" е била проявявана и срещу други страни като Финландия, Швеция, Дания, Полша, Украйна и балтийски държави. На места дори е имало нарушения на държавни граници. Това би могло да повиши риска от опасни инциденти и да влоши още повече бездруго трудните отношения на Русия със Запада и НАТО, предупреди норвежкият генерал. \"Фиктивната атака\" на Русия изплаши Норвегия, констатира по повод изявлението му \"Утро\". Недостоверни Радарът \"Глобус 2\" недалеч от Вардьо край границата с Русия отдавна е препъникамък в отношенията между Москва и Осло. Официално целта му е да наблюдава космически обекти, но покрай това \"Глобус 2\" следи и балистичните ракети, разположени в Северна Русия, добавя електронният вестник. Русия неведнъж е изказвала опасения, че този радар може да стане част от американската ПРО по границата с Колския полуостров, напомня \"Известия\". През ноември м.г. норвежкото министерство на отбраната заяви, че Русия уж заглушавала тази система. По-късно финландското външно министерство заяви, че смята за достоверни заключенията на Осло. Дмитрий Песков, прессекретарят на руския президент, заяви, че Кремъл няма никакви данни за проблеми с джипиес навигацията по време на тренировки. По думите му често се случва Русия да бъде голословно обвинявана \"във всички смъртни грехове\", допълва \"Известия\". \"Свободная пресса\" цитира собствена публикация по-рано този месец, според която Агенцията за отбранителни изследвания към шведското министерство на отбраната е убедена, че руското ръководство подготвя своята армия за мащабна и продължителна война. По данни на норвежкото разузнаване руската военна авиация тренира всяка година въздушен удар по радиолокационния комплекс във Вардьо, отбелязва изданието. По-рано говорителката на руското външно министерство Мария Захарова увери, че Русия ще вземе мерки във връзка с плановете на Норвегия да оборудва в Северния Атлантик - в град Тромсьо - пристанище, в което да приема атомни подводници, припомня \"Газета\".", "date": "2019.02.13", "title": "Разузнаването на Норвегия обвини Русия в симулация на атака срещу нейни радари"}
{"url": "https://www.dnevnik.bg/sviat/2019/02/13/3389496_durjavniiat_dulg_na_sasht_e_dostignal_absoljuten_rekord/", "text": "Държавният дълг на САЩ надхвърли 22 трлн. долара - абсолютен рекорд, предаде \"Асошиейтед прес\", като се позова на комюнике на министерството на финансите. Според официалната статистика дългът на федералната администрация е достигнал внушителните 22.01 трлн. долара. За сравнение - той бе 19.95 трлн. долара, когато Доналд Тръмп встъпи в длъжност като президент на САЩ през януари 2017 г. Увеличаването на дълга се ускори, откакто доминираният тогава от републиканците на Тръмп Конгрес прие през декември 2017 г. исканите от президента данъчни намаления за 1.5 трлн. долара. Освен това миналата година законодателният орган гласува за повишаване на разходите за вътрешни и военни програми. Държавният дълг на САЩ е съвкупната сума от годишните бюджетни дефицити, отбелязва АП. Бюджетната служба към Конгреса прогнозира, че тази година бюджетният дефицит ще бъде 897 млрд. долара - увеличение от 15.1 процента спрямо дефицита от 779 млрд. долара миналата година. Според службата дефицитът ще продължи да нараства, като през 2022 г. ще започне да надхвърля 1 трлн долара годишно и няма да спадне отново под този праг до 2029 г. включително. Въпреки повишаването на държавния дълг на САЩ мнозина икономисти смятат, че съпътстващите рискове са незначителни, като сочат лихвените проценти, които остават необичайно ниски в исторически план. Някои бюджетни експерти обаче предупреждават, че все по-нарастващият федерален дълг създава значителни рискове за правителството, тъй като може да затрудни реагирането при финансови кризи посредством понижаване на данъците или увеличаване на разходите, отбелязва АП.", "date": "2019.02.13", "title": "Държавният дълг на САЩ е достигнал абсолютен рекорд"}
{"url": "https://www.dnevnik.bg/skorost/2019/02/13/3389430_fotogaleriia_h3_i_h4_s_purvi_m-versii/", "text": "Спортното подразделение на БМВ (BMW M GmbH) за пръв път направи М-версии на модели от средния клас на кросоувърите на баварците. Днес бяха представени БМВ M X3 и БМВ M X4.", "date": "2019.02.13", "title": "Фотогалерия: БМВ Х3 и БМВ Х4 с първи М-версии"}
{"url": "https://www.dnevnik.bg/biznes/2019/02/13/3389499_bezrabotnite_veche_duljat_po_2240_lv_na_mesec_za/", "text": "От 1 януари 2019 г. хората, които сами внасят задължителните си здравни вноски (например трайно безработни, които не получават обезщетение за безработица и не се осигуряват от държавата и др.) и не са регистрирани като самоосигуряващи се по смисъла на Кодекса за социално осигуряване, дължат месечно по 22.40 лева, напомня Националната агенция за приходите (НАП). Със Закона за бюджета на държавното обществено осигуряване за 2019 г. от 1 януари 2019 г. е определен нов размер на минималния месечен осигурителен доход - 560 лв. и на максималния месечен осигурителен доход - 3 хил. лв. Според Закона за здравното осигуряване неосигурените на друго основание се осигуряват върху доход, не по-малък от половината от минималния месечен размер на осигурителния доход за самоосигуряващите се лица. Тоест за тях здравноосигурителната вноска се изчислява в размер на 8% върху не по-малко от 280 лв. и не повече от 3000 лв. месечно. От НАП напомнят, че срокът за внасяне на тези вноски е до 25-о число на месеца, следващ месеца, за който се отнасят. Здравната вноска за месец януари 2019 г. трябва да се внесе най-късно до 25 февруари 2019 г. От НАП напомнят също, че всички, за които възниква задължение сами да внасят здравноосигурителните си вноски, подават в НАП декларация Образец 7. Тя се подава в офиса на агенцията по постоянен адрес в срок до 25-о число на месеца, следващ месеца, за който е възникнало задължението за внасяне на здравноосигурителните вноски. Тоест, ако от 1 януари 2019 г. трябва сами да внасяте здравноосигурителни вноски, следва да подадете декларация Образец 7 до 25 февруари. Санкцията за неподаване на тази декларация е от 500 до 1000 лева. Здравноосигурителните права на гражданите, които се осигуряват за своя сметка, се прекъсват, ако не са внесени повече от три дължими месечни вноски за период от 36 месеца. Периодът се брои до началото на месеца, предхождащ месеца, в който лицето потърси медицинска помощ, платена от Националната здравноосигурителна каса. Здравноосигурителните права на гражданите, които са с прекъснати здравноосигурителни права се възстановяват, при условие че заплатят всички дължими здравноосигурителни вноски за последните 60 месеца. Правата се възстановяват от датата на заплащане на всички дължими здравноосигурителни вноски за този период. Гражданите могат да направят справка за здравноосигурителния си статус, както и да проверят периодите, за които им липсват здравноосигурителни вноски, чрез електронната услуга на НАП на  www.nap.bg . Справка за здравния статус клиентите на администрацията могат да направят и по телефона на 0700 18 700 на цената на градски разговор от цялата страна. Услугата е автоматична и изисква само въвеждане на ЕГН чрез клавиатурата на телефона. Освен това системата дава данни и за всички месеци и години, за които не са платени задължителните здравноосигурителни вноски. Справката за здравен статус по телефона работи 7 дни в седмицата, 24 часа на ден.", "date": "2019.02.13", "title": "Безработните вече дължат по 22.40 лв. на месец за здравни осигуровки"}
{"url": "https://www.dnevnik.bg/evropa/2019/02/13/3389505_frenski_kmet_izdade_zabrana_za_prekomerno_kucheshko/", "text": "Кметът на северния френски град Фокиер издаде забрана за прекомерен кучешки лай, предаде Би Би Си. От понеделник собствениците на кучета ще бъдат глобявани с 68 евро за \"продължително и повтарящо се лаене\". Кметът Жан-Пиер Естиен заяви, че забраната е в отговор на денонощен кучешки лай и създаване на \"непоносима ситуация\". Указът бе критикуван от активисти за правата на животните. \"Градът няма нищо против кучетата, но когато решавате да имате кучета, ги възпитавате\", заяви Етиен. Приетият от градския съвет по-рано този месец указ, забранява кучета да бъдат оставяни в заградени пространства, без наблизо да са собствениците им, за да спрат \"продължително и повтарящо се лаене\". Склонните към лаене кучета трябва да бъдат държани вътре, ако тяхното поведение смущава почивката на жителите на града с население 1400 души. Нарушителите (или по-конкретно техните собственици) ще получават глоба за всяко оплакване срещу тях. Указът бе приет след петиция на жители срещу един конкретен човек. \"Тя има няколко кучета, някои големи\", коментира Естиен. \"Направихме няколко опита да установим диалог с нея, но без резултат\", допълни той. Председателят на Асоциацията за защита на правата на животните Стефан Ламар възнамерява да обжалва решението.", "date": "2019.02.13", "title": "Френски кмет издаде забрана за \"прекомерно кучешко лаене\""}
{"url": "https://www.dnevnik.bg/bulgaria/2019/02/13/3389512_svetiiat_sinod_niamal_stanovishte_za_strategiiata_za/", "text": "Засега нямаме становище за стратегията за детето, защото Светият синод не е разгледал този текст. Той е частно мнение\", коментира във Варна патриарх Неофит, цитиран от \"Фокус\". Вчера Светият синод  свали от сайта си спорното становище  по стратегията за децата, но от обясненията на Ловчанския митрополит Гавриил се разбира, че владиците не са се изказали против текста, нито са поискали корекции от изготвилата проекта служителка. Едновременно с това владиката уверява, че много родители благодарят на църквата за своевременната позиция. \"Въпросът за прилагането на насилие при възпитанието на децата е труден и трябва много да се внимава. Душите на децата са много нежни и искат повече ласка, отколкото насилие\", каза Неофит. Той увери, че българската патриаршия ще вземе малко по-късно решение за Националната стратегия за детето и Светият синод на Българската православна църква ще излезе със специално становище по въпроса. За публикуваната преди дни позиция по темата патриарх Неофит каза, че това е било нещо като първоначално становище, което не е било съгласувано предварително на заседание на Светия синод. В проектостановището, което вече не е достъпно,  се възразяваше срещу евентуална забрана  на физическите наказания на децата, отричаше се правото на жената на аборт и се залагаше на религиозното обучение за сметка на сексуалното. Патриарх Неофит е във Варна по повод тържественото отбелязване на 50-годишния юбилей на Варненския и Великопреславски митрополит Йоан.", "date": "2019.02.13", "title": "Светият синод нямал становище за стратегията за детето, каза патриарх Неофит"}
{"url": "https://www.dnevnik.bg/bulgaria/2019/02/13/3389518_premierut_obsudi_s_bivsh_shef_na_nato_protivodeistvie/", "text": "Министър-председателят Бойко Борисов се срещна с ген. Уесли Кларк, бивш върховен главнокомандващ на въоръжените сили на НАТО в Европа, който в момента е съветник на швейцарска компания от областта на противодействието на нерегламентираната търговия и контрабандата, съобщиха от правителствената информационна служба. \"Един от приоритетите в дейността на правителството е борбата с контрабандата. Резултатите към момента доведоха до увеличаване на приходите в държавния бюджет и до прекъсването на нелегални търговски практики, които ощетяват хазната и гражданите\", посочи премиерът пред госта си. Борисов подчертал, че властите ни ще продължат да надграждат постигнатото и да подобряват сътрудничеството си на глобално ниво. \"Запознах се с отличните резултати на България в борбата с контрабандата и успешната дейност на вашия координационен център, затова инициирахме това посещение. Предлагаме своята подкрепа за постигането на още по-големи успехи\", посочи по време на разговорите ген. Кларк. Той заяви, че отдавна не е бил в България, но следи развитието й и винаги търси начин да помогне на страната ни. По време на посещението си ген. Уесли Кларк се запозна по-подробно с дейността на  Междуведомствения координационен център за противодействие на контрабандата и контрол на движението на рискови стоки  и товари. Екипът на центъра му представи как се проследява процесът по вноса и производството на акцизни и други рискови стоки. Ген. Кларк заяви от името на швейцарската организация желание и готовност да си партнира с българското правителство за увеличаване на капацитета на координационния център чрез технологични и дигитални платформи, което да подобри още повече работата му. По време на визитата си у нас ген. Кларк ще се срещне също с представители на НАП и агенция \"Митници\".", "date": "2019.02.13", "title": "Премиерът обсъди с бивш шеф на НАТО противодействие на контрабандата"}
{"url": "https://www.dnevnik.bg/bulgaria/2019/02/13/3389523_dimitur_jeliazkov_-_mityo_ochite_shte_bude_ekstradiran/", "text": "Димитър Желязков-Митьо Очите  ще бъде екстрадиран на 15 февруари, след като турските съдебни власти са уважили искането на главния прокурор. Това съобщи говорителят на главния прокурор Румяна Арнаудова, цитирана от \"Фокус\". \"Фактическото предаване ще бъде осъществено в полицейски участък на летище \"Ататюрк\" в Истанбул в съответствие с предложения план от Главна дирекция \"Охрана\" при Министерството на правосъдието на България, одобрен и от турското министерство на правосъдието\", добави тя. По думите й в изпълнение на този план трима служители ще приемат задържания Желязков и ще го конвоират до България с полет, пристигащ на летище София в същия ден. На 2 август 2018 бяха задържани 19 души, за които имаше данни, че са свързани с организирана престъпна група на Димитър Желязков-Митьо Очите. Самият той беше арестуван в луксозен хотел в Истанбул заедно с общинския съветник от Бургас Бенчо Бенчев. За 24 часа с тях бе задържан и бившият депутат от ДПС Несрин Узун. По-късно срещу Бенчев бе повдигнато обвинение, че е укривал Митьо Очите в чужбина. Впоследствие беше освободен срещу  гаранция от 50 хил. лв .", "date": "2019.02.13", "title": "Димитър Желязков-Митьо Очите ще бъде екстрадиран в България на 15 февруари"}
{"url": "https://www.dnevnik.bg/razvlechenie/2019/02/13/3389528_poradi_zasilen_interes_andre_riio_obiavi_vtora_data_za/", "text": "Холандският цигулар и диригент Андре Рийо добави втора дата за концерт в София на 9 юни, след като билетите за предварително обявения на 8 юни бяха разпродадени при засилен интерес, обявиха организаторите на събитието от българска страна \"БГ Саунд Стейдж\". Създателят на оркестъра \"Йохан Щраус\", известен с изпълненията на валсове, ще се завърне в зала \"Арена Армеец\", след като през юни миналата година посети залата и София за първи път. В началото на годината Рийо обяви стотния си концерт на големия площад \"Ваерхоф\" в Маастрихт. От 2005 година насам всяко лято холандецът изнася традиционно концерти пред многохилядна публика в родния си град. Само през 2018 е свирил пред повече от 150 хил. публика от 80 страни по време на спектаклите си на открито, а турнето му от Европа до Австралия е било посетено от над 700 хил. души. Концертите му съчетават добре познати класически произведения и популярни мелодии, изпълнения на известни солисти от различни националности и фин хумор, а Рийо умело владее настроението и на публиката, и на 60-те музиканти от оркестъра \"Йохан Щраус\". Билетите за концерта на 9 юни са вече в продажба в мрежата на \"Ивентим\", билетен център НДК, както и на сайта на  www.andrerieu.com .", "date": "2019.02.13", "title": "Поради засилен интерес Андре Рийо обяви втора дата за концерт в София"}
{"url": "https://www.dnevnik.bg/biznes/2019/02/13/3389519_srednata_zaplata_narastva_s_48_v_kraia_na_2018_g/", "text": "През последното тримесечие на 2018 г. средната работна заплата e 1171 лв. и нараства спрямо третото тримесечие с 4.8%, показват данните на Националния статистически институт. Той се дължи най-вече на сектора \"Образование\" - с 13.7%, \"Финансови и застрахователни дейности\" - с 6.5%, и \"Добивна промишленост\" и \"Други дейности\"- по 5.7%. Спрямо година по-рано средната заплата нараства с 6.9% спрямо четвъртото тримесечие на 2017 г., като най-голямо e увеличението в \"Създаване и разпространение на информация и творчески продукти; далекосъобщения\" - с 13.9%, \"Добивна промишленост\" - с 10.1%, и \"Преработваща промишленост\" - с 9.4%. Най-високи заплати в края на годината са взимали в сектора на далекосъобщенията - 2788 лева, финансите и застраховането - 1933 лева, и в енергетиката - 1888 лева. Най-нископлатени през последното тримесечие на годината са били наетите в \"Хотелиерство и ресторантьорство\" - 705 лева, при положение че работодателите в този сектор непрекъснато се оплакват от липсата на работна ръка. В строителството също официалните данни сочат по-ниски от средните заплати - 901 лв. Спрямо същия период на предходната година средната месечна работна заплата в обществения сектор нараства със 7.4%, а в частния - с 6.8%. По предварителни данни на Националния статистически институт наетите по трудово и служебно правоотношение към края на декември 2018 г. намаляват с 26.3 хил., или с 1.1%, спрямо края на септември, като достигат 2.29 милиона. Спрямо края на третото тримесечие на 2018 г. най-голямо намаление на наетите се наблюдава в икономическите дейности \"Хотелиерство и ресторантьорство\" - с 8.9%, \"Селско, горско и рибно стопанство\" - с 8.7%, и в \"Други дейности\" - с 2.4%. Най-голямо увеличение на наетите е регистрирано в дейностите \"Създаване и разпространение на информация и творчески продукти; далекосъобщения\" и \"Образование\" - по 0.7%. В структурата на наетите по икономически дейности най-голям е относителният дял на наетите в преработващата промишленост и в търговията и ремонт на автомобили и мотоциклети - съответно 22% и 17.2%.  В края на декември наетите по трудово и служебно правоотношение се увеличават с 14.6 хил., или с 0.6%. Най-голямо увеличение на наетите се наблюдава в икономическите дейности \"Строителство\" - с 6.8 хил., \"Създаване и разпространение на информация и творчески продукти; далекосъобщения\" - с 4.4 хил., и \"Хуманно здравеопазване и социална работа\" - с 3.1 хил. Най-голямо намаление има в преработваща промишленост - с 2.3 хиляди. В процентно изражение увеличението е най-значително отново в икономическите дейности \"Строителство\" и \"Създаване и разпространение на информация и творчески продукти; далекосъобщения\" - съответно с 5.7 и 5.2%, а най-голямо намаление е регистрирано в \"Добивна промишленост\" - с 3%.  Средната брутна месечна работна заплата за октомври 2018 г. е 1157 лв., за ноември - 1151 лв., и за декември - 1205 лева.", "date": "2019.02.13", "title": "Средната заплата нараства с 4.8% в края на 2018 г."}
{"url": "https://www.dnevnik.bg/razvlechenie/2019/02/13/3389544_video_purvi_pogled_kum_filma_tolkin/", "text": "Никой известен писател не е застрахован от биографичен филм, който да се опита да разкрие корените на някои от най-известните му произведения в контекста на неговия личен живот. Следващият такъв в жанра ще бъде посветен на британския писател Джон Р.Р. Толкин, а първият трейлър към него се появи в YouTube профила на FoxSearchlight. В неговия официален синопсис се казва, че \"Толкин\" изследва ранните формиращи години на писателя, когато като сирак той открива силата на приятелството, любовта и творческото вдъхновение сред група свои близки в училище. Това го отвежда до избухването на Първата световна война, която застрашава тяхната \"задруга\". \"Всички тези преживявания ще вдъхновят Толкин да напише книгите си за Средната земя\", допълват от студиото, цитирани от изданието IndieWire. Главната роля на автора на творби като серията \"Властелинът на пръстените\", книгата \"Хобит\" и сборника \"Силмарилион\", е поверена на 29-годишния британски актьор Никълъс Холт. Лили Колинс играе дългогодишната любима и съпруга на Толкин - Едит Брат. В актьорския състав са още Том Глин-Карни, Антъни Бойл, Патрик Гибсън, Алби Марбър, Колм Мени и Женевив О'Райли. Проектът е първи за Холт след силните отзиви за изпълнението му в награждавания \"Фаворитката\", който е номиниран и за \"Оскар\" в десет категории.", "date": "2019.02.13", "title": "Видео: Първи поглед към филма \"Толкин\""}
{"url": "https://www.dnevnik.bg/biznes/finansi/2019/02/13/3389552_pari_ot_venecualskata_petrolna_kompaniia_biaha_otkriti/", "text": "Пари, преведени от Държавната петролна компания на Венецуела, са постъпили по сметки в банка в България, след което част от тях са били трансферирани в други страни, съобщи днес главният прокурор Сотир Цацаров. Според директора на Държавна агенция \"Национална сигурност\" (ДАНС) Димитър Георгиев става въпрос за милиони евро. Двамата дадоха изявление след среща при премиера Бойко Борисов с посланика на САЩ Ерик Рубин. Схемата е била разкрила след получена информация от САЩ. \"След детайлизиране на тази информация е установена банката, установено е лицето, което е използвано като титуляр на тези сметки, както и самите сметки\", уточни Цацаров, цитиран от агенция \"Фокус\". Титулярът по сметките е български адвокат Титулярът на сметките е български гражданин, адвокат. \"По реда на закона за адвокатурата адвокатът има право да открива доверителни сметки, в които се съхраняват сметки за негови клиенти. В конкретния случай е използвана точно така сметка, за да бъдат открити доверителни сметки, по които да постъпват пари от Венецуела, и от тях да бъдат правени преводи на различни основания, нямащи нищо общо с адвокатската дейност, към банки на други страни\", каза Цацаров. ДАНС проверява банковата система Той поясни, че основанията за преводите са различни. \"И по наши подозрения тези основания не са действителни. Такива основания са свързани с подкрепа и финансиране на венецуелска спортна федерация, със закупуване на храни за Венецуела и т.н., които нямат общо с действителността\", е неговото мнение. За момента данните са, че банката, в която са сметките, не е замесена, но Държавна агенция \"Национална сигурност\" извършва пълен мониторинг и проверка в нея, като БНБ им оказва съдействие. \"ДАНС работи в момента и по това да бъде извършена проверка в мащабите на цялата банкова система по отношение на това, извършвани ли са и други преводи, тъй като информацията, която е получена от САЩ, в конкретния случай касае конкретната банка. Но сме задължени да проверим и всички останали банки за преводи от Венецуела и след това за преводи от български банки отвън\", обясни още Цацаров. Откритите средства са запорирани Той посочи, че най-вероятно става дума за целенасочен механизъм за изнасяне на парични средства. Главният прокурор посочи, че случващото се няма общо с политическата ситуация във Венецуела в момента. \"Тогава, когато информацията бъде обобщена и имаме пълна картина на преводите, ще бъдат предприети необходимите мерки, за да бъде анализирана тази информация и прокуратурата да прецени дали да започне извършването на действия по наказателно производство за пране на пари. Същевременно са взети всички мерки за това остатъчните средства, които са в немалък размер по тези сметки, да са поставени под пълен контрол и да не се допускат преводи от сметките\", каза още Цацаров. Венецуелската компания е санкционирана от САЩ В края на миналия месец  САЩ обявиха, че въвеждат санкции  срещу венецуелската държавна петролна компания \"Петролеос де Венесуела\" (PDVSA), която е де факто монополист в тази дейност в страната с най-големите доказани петролни запаси в света. Блокираните активи на PDVSA бяха за 7 млрд. долара. Причината за блокирането на парите е да не се присвояват активи на венецуелския народ от президента Николас Мадуро. Няколко дни по-късно депутатът от венецуелския национален парламент  Карлос Папарони обяви , че национална петролна компания \"Петролеос де Венесуела\" (PDVSA) се е опитала да изнесе държавни средства в няколко страни, в това число и България. \"Петролеос де Венесуела\" иска да използва брокерска къща в България, за да продължи да краде парите на Венецуела. Вече се свързахме с България!\", заяви тогава депутатът в \"Туитър\". Днес американският посланик Ерик Рубин каза, че американското правителство работи в сътрудничество със страни от ЕС, за да гарантира, че богатството на народа на Венецуела няма да бъде откраднато. Той посочи, че американското и българското правителство работят в отлично сътрудничество.", "date": "2019.02.13", "title": "Пари от венецуелската петролна компания бяха открити в българска банка, съобщи Цацаров"}
{"url": "https://www.dnevnik.bg/biznes/2019/02/13/3389548_veterinarnite_vlasti_otkriha_nov_sluchai_na_afrikanska/", "text": "Българската агенция по безопасност на храните (БАБХ) отчете появата на африканска чума при дива свиня в землището на град Девня. Това е първият случай на заболяването в България за 2019 година, припомня ведомството. Сигналът за умряло диво прасе в землището на квартал \"Повеляново\", Девня, е получен на 10 февруари в Областната дирекция по безопасност на храните – Варна. При огледа официалният ветеринарен лекар установява, че става дума за труп на мъжко диво прасе с тегло около 70 кг. След взетите проби и с протокол от Националния диагностичен научноизследователски ветеринарномедицински институт е потвърдено наличието на африканска чума по свинете. Въпреки мащабната информационна кампания от страна на БАБХ представителите на ловната дружинка не са се усъмнили, че животното може да е болно, нито са предприели мерки за вземане на проби и унищожаване на трупа. Вместо това са транспортирали умрялата дива свиня до имот на квартал \"Повеляново\", град Девня. Мъртвото животно е открито от ловците на около 18 км от село Тутраканци, където в края на август 2018 г. бе обявено първото и засега единствено огнище на заболяването при домашните свине. Поради високите нива на смъртност, бързото и широко разпространение в природата и липсата на лечение и ваксина африканската чума при домашните и дивите свине е смятана за изключително сериозно заболяване. Веднъж проникнала в държавата, болестта предизвиква мащабни загуби за националната и международната търговия, поминъка на свиневъдите и ловното стопанство, припомнят ветеринарите. БАБХ напомня, че неспазването на правилата за биосигурност при ловуване, както и ниската биосигурност при отглеждане на свине в домашни условия са едни от най-важните фактори за пренасяне на заразата от дивите към домашните свине. Ето защо е важно да бъде проявена висока отговорност и спазване на всички ветеринарномедицински изисквания при отглеждане на свине както в животновъдните обекти, така и при ловуване.", "date": "2019.02.13", "title": "Ветеринарните власти откриха нов случай на африканска чума по свинете"}
{"url": "https://www.dnevnik.bg/politika/2019/02/13/3389565_gerb_podkrepiat_chastichno_koncepciiata_za_romite_na/", "text": "В някои от случаите подкрепяме концепцията на Красимир Каракачанов, но някои текстове трябва да бъдат доста по-обрани, каза лидерът на ГЕРБ в парламента Цветан Цветанов. Той отбеляза, че има опити темата да се използва предизборно и затова трябва да се избегне всякаква възможност за манипулация. Според Цветанов единственото, за което Красимир Каракачанов и ВМРО настояват, е на 100% да се изпълнят ангажиментите на институциите за интеграцията на ромите и да има резултати. \"Към настоящия момент не можем да кажем, че констатираме резултати, които дават тази интеграция на ромите, която всички ние очакваме\", отбеляза Цветанов и за това смята, че няма политическа сила, която да не подкрепи едно предложение, което е свързано със спазване на закона от всички български граждани. \"Както някои получават социални помощи, така също да бъде обвързано с техните ангажименти като граждани на Република България както за плащане на данъците, така също и знанията, които трябва да трупат техните деца и трудовите навици\", каза още Цветанов Не приемам много сериозно ултиматума на Красимир Каракачанов, каза по-рано лидерът на НФСБ и депутат от \"Обединени патриоти\" Валери Симеонов. Той също не подкрепя изцяло концепцията на коалиционния си партньор. Каракачанов каза в интервю по телевизия \"Евроком\", че е  готов да си подаде оставката и да мине в опозиция , ако концепцията му за интеграция на ромите не бъде приета в парламента. \"Отдавна в България е дошло \"време разделно\". Ако ГЕРБ смятат, че ДПС са им по-близки и идеологически по-близки до сърцето - няма никакъв проблем. Аз си подавам оставката и минавам в опозиция. Да направят коалиция с ДПС и да си управляват заедно и щастливо!\", каза Каракачанов на въпрос дали ГЕРБ няма да се съобразят с ДПС, които критикуват концепцията му. Изявлението на Каракачанов не е изнудване - няма отговорен политик, който би стоял в управление, ако не може да реализира своите базисни идеи, коментира днес и заместник-председателят на ВМРО и зам.-председател на парламентарната група на \"Обединени патриоти\" Искрен Веселинов. \"То не е знак на изнудване и извиване на ръце към партньорите. Това изявление има за цел да покаже, че това наистина е политика базисна основна за патриотите от ВМРО и че на нея гледаме по най-сериозен начин\", каза Веселинов. В  концепцията  на Красимир Каракачанов се предлага въвеждането на общественополезен труд, контрол над социалните помощи, спиране на детската раждаемост. Основната идея в предложенията му предвижда спиране на помощите при: отказ за започване на работа; спиране на децата от училище; демонстриране на скъп начин на живот, несъответстващ на статута \"социално слаб\". При злоупотреба с парите от \"детски\" да се въведе отпускането на надбавки в натура, предлага лидерът на ВМРО. Той предлага спиране на помощите и при отказ от образоване, придобиване на трудови навици и квалификация, както и при липсата на видим напредък по социализиране и интеграция. Част от \"идеите му\" и сега са заложени в много закони. Други като забрана за заселване и трудова повинност противоречат на конституцията и международните договори за правата на човека.", "date": "2019.02.13", "title": "ГЕРБ подкрепя частично концепцията за ромите на Каракачанов"}
{"url": "https://www.dnevnik.bg/bulgaria/2019/02/13/3389588_direktorite_shte_izbirat_sami_dostavchicite_po/", "text": "На заседанието си днес правителството прие изменение и допълнение на Наредбата за условията и реда за прилагане на схеми за предоставяне на плодове, зеленчуци, мляко и млечни продукти в учебните заведения – \"Училищен плод\" и \"Училищно мляко\", съобщи пресслужбата на Министерския съвет. С промените в наредбата се опростява изборът на заявител, отпада служебният избор, предоставят се по-големи права на директорите на учебните заведения при избора на доставчици. Предвижда се ясна и публична процедура за провеждането на процедурите за избор на заявители от учебните заведения - обявяване на интернет страницата им на обявлението за набирането на предложения за доставка на продуктите по съответна схема, изискваните документи, реда за провеждането на избора и обявяването му, се отбелязва в съобщението.", "date": "2019.02.13", "title": "Директорите ще избират сами доставчиците по \"Училищен плод\" и \"Училищно мляко\""}
{"url": "https://www.dnevnik.bg/zdrave/2019/02/13/3389583_registriran_e_purviiat_sluchai_na_morbili_v_bulgariia/", "text": "В София са регистриран два случая на морбили. Според началника на Първо Детско отделение към Специализирана болница за активно лечение по инфекциозни и паразитни болести \"Проф. Ив. Киров\" доц. д-р Атанас Мангъров става дума за дете на три години и жена на 37 години. . Директорът на Националния център по заразни и паразитни заболявания д-р Тодор Кантарджиев каза по БНТ, че жената се е лекувала в частна болница, но след това е била изпратена в Инфекциозна болница. Рискова е възрастовата група от 25-40 г. с изпуснати имунизации\", уточни Кантарджиев. Детето е настанено в Първо детско отделение към Специализирана болница за активно лечение по инфекциозни и паразитни болести. \"Състоянието на 3-годишното дете, което е в нашата болница, е много добро\", отбеляза доц. Мангъров, цитиран от агенция \"Фокус\". По думите на д-р Тодор Кантарджиев  случаите на морбили в цяла Европа  и на  Балканите  са се увеличили десетки пъти заради липсата на ваксинации и сезонните работници от страни като Украйна. Там случаите са 36 хил. Броят на заразените в съседните страни също нараства - в Сърбия са били 5.5 хил. в Румъния броят намалява - 1.5 хил., но миналата година са били 10 хил., в Румъния са около 2.5 хил. Три са починалите деца от морбили в Македония, \"В България нивото на ваксинации остава високо, така че засега страната ни успява да избегне тази тенденция, но не е препоръчително да се пътува с деца под имунизационната възраст от 13 месеца в рисковите от морбили страни, а хората, които не са карали болестта и са били в чужбина, да избягват контакт с деца в първите няколко дни след завръщане\", посъветва д-р Кантарджиев. Според него държавата трябва да предприеме строги мерки срещу фалшиви или липсващи ваксини. Имунизациите срещу морбили са две - на 13-месечна и на 13-годишна възраст. Преди две години множество случаи на морбили имаше в пловдивския квартал \"Столипиново\".", "date": "2019.02.13", "title": "Регистриран е случай на морбили в България (допълнена)"}
{"url": "https://www.dnevnik.bg/sport/2019/02/13/3389573_hamiltun_se_chuvstva_gotov_da_atakuva_otnovo_vuv/", "text": "Петкратният шампион във Формула 1 Люис Хамилтън се чувства готов да отново да влезе в борбата за титлата. Англичанинът се насочва с положителна нагласа към тестовете на \"Силвърстоун\" с новия болид на \"Мерцедес\" W10. Шампионът от последните два сезона заяви, че е изкарал великолепно почивката си, като е бил със семейството си на Коледа, а след това е карал ски и сърф. \"За определен период се откъснах напълно от състезанията, като се съсредоточих върху себе си и тренировките за новия сезон\", каза Хамилтън, цитиран от \"Ас\". По думите му 2018 г. е била чудесна година, но усещанията му са, че 2019 може да бъде дори по-добра. \"Искам да постигна повече неща. Усещам, че съм готов да атакувам.\" Той допълни, че това е седмата му година в \"Мерцедес\", а енергията и устремеността в отбора са вдъхновяващи. Хамилтън посочи, че никога не се уморява от вълнението да влезе в новия автомобил. \"Това е истинска привилегия - много хора работят, за да подготвят този болид, и знаеш какъв труд стои зад него. Да го караш за пръв път е като да се срещнеш с непознат - искаш да го опознаеш възможно най-бързо\", каза шампионът. Сезонът във Формула 1  започва на 17 март в Австралия и включва 21 старта  (11 в Европа, пет в Азия, четири в Северна и Южна Америка и един в Австралия).", "date": "2019.02.13", "title": "Хамилтън се чувства готов да атакува отново във Формула 1"}
{"url": "https://www.dnevnik.bg/evropa/2019/02/13/3389591_brjuksel_vkljuchi_23_strani_izvun_es_v_cheren_spisuk/", "text": "Европейската комисия добави Саудитска Арабия, Панама и още няколко юрисдикции в \"черен списък\" със страните, които представляват заплаха за блока заради хлабав контрол срещу финансирането на тероризма и прането на пари, предаде \"Ройтерс\". В списъка са включени общо 23 юрисдикции - Афганистан, Американска Самоа, Бахамите, Ботсвана, Северна Корея, Етиопия, Гана, Гуам, Иран, Ирак, Либия, Нигерия, Пакистан, Панама, Пуерто Рико, Самоа, Саудитска Арабия, Сирия, Тринидад и Тобаго, Тунис, Шри Ланка, Вирджинските острови и Йемен. Освен че вреди на репутацията, включването в списъка усложнява финансовите връзки с ЕС. Банките в блока ще трябва да извършват допълнителни проверки на плащанията, свързани с организации от включените в списъка юрисдикции. ЕС не може да бъде място за незаконни пари, заяви при представянето на списъка еврокомисарят по правосъдието Вера Йоурова, цитирана от БТА. Европа е открита за бизнес, но не е наивна и трябва да защити финансовата си система, добави тя. Според еврокомисаря списъкът е предупреждение за финансовия сектор да бъде особено предпазлив с преводи от посочените държави. Преводите могат да продължат, но трябва да бъдат проверявани по-задълбочено. Това не е наказателен списък. Първият подобен списък изготвихме през 2016 г., но за първи път сега еврокомисията прилага собствени и по-строги изисквания, поясни Йоурова.", "date": "2019.02.13", "title": "Брюксел включи 23 страни извън ЕС в \"черен списък\" за лош контрол срещу прането на пари"}
{"url": "https://www.dnevnik.bg/analizi/2019/02/13/3389590_borisov_razdava_pari_zashto_li/", "text": "Така се видя, че и много други села са откъснати от света, също като пернишкото. И реакцията не закъсня - спешна среща при премиера и нареждане за проверка. \"Повече пари сме дали, а има недоволни хора, това няма как да се случва\", възмути се той. И затова ще бъдат дадени още пари. Покрай автобусите - репортажи от цялата страна за улици и пътища. \"Любими\" са ми два от тях. Село с един-единствен автобус дневно до града, но само в едната посока, без връщане. Отделно - дупка до дупка по пътя. (\"Те си трошат автобусите, ние си трошим колите\".) Както и мост в Хасковско - построен е преди четири години, а основата му вече се разпада. Куп писма - и нищо. Докато не го показват по телевизията и още същия ден институциите се размърдват. Същата схема със закъсали болници - куп репортажи за мизерни заплати, дългове, протести и масови оставки; спешна среща при премиера; \"Болници в мое управление няма да закрия\", казва той и иска решение \"до утре\"; на другия ден - пакет с мерки и 30 милиона. Същото и с психиатриите: потресаващи кадри от психодиспансер (по-мизерен от килията на Иванчева); заръка на премиера; още на следващия ден \"доклад за състоянието\", \"визия за развитието\" и 10 милиона за ремонти. Разбира се, би било много хубаво, ако всички тези проблеми бъдат решени бързо. Но едва ли ще се случи. Защото \"нещата са зациклили\" не от вчера, а досега никой нищо не е направил. Автобусите \"изчезват\" отдавна и вече в 128 (една трета от всички) общини има населени места без никакъв превоз. От много години се знае за отчайващата мизерия в психиатриите, а международни организации периодично упрекват България, че е лишила от адекватно лечение хиляди нуждаещи се. Много болници са вечно закъсали и отдавна протестират. Включително преди година, когато поискаха 30 милиона, но не ги получиха. Сега им ги дават. Но парите не са всичко. Някой лев отгоре може да позакърпи временно положението тук-там, но без реформи нищо няма да се промени. Иначе държавата и в момента дава над 100 милиона субсидии за транспорт по селата, но не знае как се разпределят и къде потъват. И 30-те милиона няма да помогнат особено - ако системата си остане същата, болниците скоро пак ще натрупат дългове, ще останат без пари за заплати и ще се върнат в изходно положение. За беда обаче именно реформите са най-слабото място на управляващите. Измина една година, откакто след поредните болнични протести министърът на здравеопазването тържествено обеща пред парламента да внесе методика за финансирането и концепция за развитието и оздравяването на общинските болници. Както се вижда, оттогава нищо не се е променило, а сега (покрай 30-те милиона) министърът пак обещава същото. Същия ден преди година той пое пред депутатите и \"ангажимент\" да разработи \"нов модел за функциониране, управление и финансиране на медицинската помощ\", който да заработи от 1 януари 2019. Но нов модел няма. Опасявам се, че няма и да има, понеже истинските реформи са неприятни и затова не се правят преди избори. А пък след тях идват други избори и въобще не се знае докога министърът ще е министър. Иначе до изборите тепърва ще има да се раздават обещания и пари. Предполагам, че времето ще стигне, за да ни покажат по телевизията как в пернишкото село пристига автобус. И как, насядали в него, местните баби благодарят на премиера, че е изпълнил желанията им.", "date": "2019.02.13", "title": "Борисов раздава пари. Защо ли"}
{"url": "https://www.dnevnik.bg/sviat/2019/02/13/3389622_turseneto_na_petrol_shte_narasne_tazi_godina_sochi/", "text": "Международната агенция по енергетика (МАЕ) потвърди прогнозата си за търсенето на петрол през 2019 г. на равнище 1.4 млн. барела на ден спрямо 1.3 млн. барела на ден през 2018 година, предаде ТАСС. Търсенето на пазара се поддържа благодарение на ниските цени и осъществяването на нови нефтохимически проекти в САЩ и Китай. Забавянето на световната икономика обаче сдържа увеличението на търсенето, отбелязва агенцията. МАЕ преразгледа към увеличение оценката си за растежа на доставките от страни извън ОПЕК през 2019 г. до 1.8 милиона барела на ден спрямо 1.5 млн. барела на ден в януарските си прогнози. Това се дължи най-вече на силното производство в САЩ.", "date": "2019.02.13", "title": "Търсенето на петрол ще нарасне тази година, сочи прогноза"}
{"url": "https://www.dnevnik.bg/sviat/2019/02/13/3389655_ispanskite_deputati_othvurliha_bjudjeta_za_2019_g_i/", "text": "Партиите, оглавили каузата за независимост на Каталуня преди няколко години, решиха да подкрепят десноцентристките гласове срещу бюджета на премиера социалист Педро Санчес в парламента в Мадрид, предадоха испански медии. С подкрепата на Каталунската републиканска левица и Демократичната европейска партия на Каталуня (ЕRC и PDeCAT) консервативната Народна партия и центристката \"Граждани\" отхвърлиха бюджета. За каталунските партии, част от чиито членове са подсъдими в процеса срещу опита за отцепване от Испания, решаващ бе изборът на кабинета да не преговаря за самоопределението на Каталуня. С тази стъпка нараства вероятността за извънредни избори в Испания. Със 191 гласа \"против\" и 156 \"за\" (и 1 въздържал се) четирите партии заедно с националистически организации от Канарските острови и провинция Астуриас превърнаха гласуването в най-голямото поражение за Санчес, откакто той дойде на власт миналото лято. Подобна заплаха  имаше и пред предшественика му Мариано Рахой , когато неразбирателство с каталунските партии поставяше бюджета (и оцеляването на правителството) под въпрос. Гласуването все пак премина с одобряване на бюджета, а Рахой подаде оставка заради друг скандал. Изборите би трябвало да са в края на 2020 г. Преди гласуването източници от кабинета говореха за възможна дата 28 април и евентуално извънредно заседание на кабинета в петък, но не е известно дали то няма да се състои извънредно днес, пише каталунското издание \"Ла вангуардия\". Последните проучвания сочат, че социалстите на Санчес може и да получат най-голям брой гласове на евентуални избори, но Народната партия, \"Граждани\" и крайнодясната \"Вокс\" биха могли да формират мнозинство. Те вече го направиха в най-голямата провинция Андалусия, където \"Вокс\" стана и  първата крайнодясна партия, влязла в испански парламент , от смъртта на Франсиско Франко.", "date": "2019.02.13", "title": "Испанските депутати отхвърлиха бюджета за 2019 г. и увеличиха шанса за избори"}
{"url": "https://www.dnevnik.bg/razvlechenie/2019/02/13/3389508_subitiiata_koito_se_celiat_v_surceto/", "text": "В деня на Свети Валентин по традиция много събития ще бъдат посветени на празника - изложби, тематични партита и концерти. От 11.00 до 18.00 часа в Софийската градска художествена галерия ще може да бъде видян проектът на Калин Серапионов \"Десертът (с черешката на тортата). В него художникът по-скоро отразява романтичната представа за съвремието, защото включва много радост, цветове, форми и вкусове и колеги от различни поколения, кръгове и интереси. Проектът въплъщава идеята за празненство, ритуал, психологически портрет, но заедно с това и идеята за общество и художествен живот, а работата по него е започнала преди 20 години. И в трите произведения от изложбата задължителен елемент е храната, като метафора на преплитащите се лични и професионални връзки. По традиция Театър \"Българска армия\" предлага отговор на въпроса: \"Какво да подаря на любимия човек?\" Театърът ще даде възможност на всички желаещи да вземат два билета на цената на един за всички постановки през февруари, март и април. Зрителите ще платят разликата в цената с една целувка, а офертата важи само на 14 февруари.  Акустичният концерт на група P.I.F. в Литетературен клуб \"Перото\" от 20.00 ще бъде насочен както към големите, така и към най-малките. \"Децата са добре дошли на 14 февруари, още повече че \"Перото\" разполага и със занимателен кът, в случай че се уморят да танцуват или им стане скучно да изследват сцената, инструментите и нас\", споделя с усмивка фронтменът на групата Димо Стоянов. Софийската опера и балет ще отбележи празника със специално подготвен камерен концерт. Той е под наслов \"Любов и вино\", започва в 19.00 часа и ще включва произведения на Джузепе Верди, Луиджи Ардити, Чайковски и Моцарт. Концертът идва в отговор на многобройни запитвания за ранен концерт на P.I.F. и така групата ще сподели с публиката си едно различно музикално преживяване извън голямата клубна сцена. С отварянето на концерта за деца бандата иска да превърне събитието и в семеен празник.  В 20.30 часа Галерия 2.0 и бар \"Куче и куче\" канят всички желаещи на концерт на групата Electric Pie, която работи в стиловете фънк, груув и джаз. Посетителите на събитието ще бъдат посрещани с \"купидонов шот\", ще има и празнични коктейли. Electric Pie наскоро представиха новата си песен по Jazz FM, която ще прозвучи и в галерията. След тях за музикалното оформление ще се погрижи DJ Desy.  Три нови парчета от предстоящия си албум ще представи Белослава в Sofia Live Club. Концертът е от 22.00 часа и също е посветен на празника. Освен Белослава на сцената ще присъстват Антони Рикев, Радослав Славчев, Николай Данев и Елена Кокорска, а Денис Попстоев ще бъде специален гост. Цената на билетите в мрежата на \"Ивентим\" е 15 лв., а на входа - 20 лв. В Ресторант Corso срещу Руската църква на бул. \"Цар Освободител\" пък канят на парти от 23.00 часа, което е обявено като \"алтернатива на всичко познато\". Тяхното Traffic Light Party е както за всички влюбени, така и за онези, които искат да се влюбят. Хората, които в момента не са във връзка, ще получат зелена гривна, а тези, които имат приятели или приятелки, ще имат на ръцете си червени гривни. За музиката ще отговаря DJ Pastore. Входът е свободен. ", "date": "2019.02.13", "title": "Събитията, които се целят в сърцето"}
{"url": "https://www.dnevnik.bg/bulgaria/2019/02/13/3389663_jena_se_oplaka_che_e_napadnata_zashtoto_prilichala_na/", "text": "Жена от София се оплака в социалната мрежа \"Фейсбук\", че е била ударена с юмрук в лицето и са й избити зъби, защото приличала на гей. Тя е с 2 избити зъба, а нападателят е избягал, става известно от съобщението й. В неделя следобед Галя Петкова разхождала кучето си, когато непредизвикано била нападната физически. Тя е подала жалба в полицията. \"Пред сладкарница \"Неделя\" се разминах с нормално изглеждащ мъж на около 40 години, който погледна кучето, след това мен и каза \"Педал долен\". Беше прекалено слънчево да влизам във филма на някакъв тесногръд малоумник. Не реагирах. Само го погледнах и продължих. 5 минути и 200 метра по-късно чух бързи стъпки зад гърба си. В момента, в който тръгнах да се обръщам, усетих юмрук в челюстта. Придружен с репликата \"да не съм те видял повече в този район\", разказва потърпевшата. По думите й \"резултатът е 2 зъба по-малко и още 3, на които съдбата е неясна още\", което е удостоверено с медицинско свидетелство. \"Нападението е в графа \"лека телесна повреда\", за да е средна, е нужно зъбите да са били напълно здрави преди това, дори без кариеси\", заявява Петкова пред \"Нова телевизия\". Организационният комитет на \"София прайд\" осъди нападението. \"Посочената реплика, както и липсата на познанство между жертва и нападател, което да е определящо за личен мотив в нападението, са ясни знаци, че деянието е мотивирано от това, че нападателят е възприел жертвата като хомосексуално лице\", гласи позицията. Призовава се органите на досъдебното производство да квалифицират деянието като извършено при \"хулигански подбуди\". Според представителите на \"София прайд\" това е \"единственият начин при сега действащата уредба да бъде призната високата му обществена опасност. \"Призоваваме ги също така да разследват хомофобските подбуди и да ги отчетат във всички фази на наказателното производство като отегчаващо вината обстоятелство\", пише още в позицията на \"София прайд\".", "date": "2019.02.13", "title": "Жена е била нападната по хомофобски подбуди"}
{"url": "https://www.dnevnik.bg/sviat/2019/02/13/3389666_nato_prizova_rusiia_do_6_meseca_da_se_vurne_kum/", "text": "Русия разполага със срок от шест месеца да се върне към  договора за ракетите със среден обсег  в Европа, заяви днес генералният секретар на НАТО Йенс Столтенберг преди началото на двудневната среща на министрите на отбраната от алианса в Брюксел. Русия продължава да нарушава договора с разполагането на нови ракети със среден обсег, способни да носят ядрени бойни глави. Тези ракети са трудни за засичане, могат да достигнат до европейски градове и са преместваеми. Призоваваме Русия  да се върне към спазването на договора , добави Столтенберг. Имаме нужда от време за оценка  какви стъпки  да предприемем, ако договорът бъде прекратен. Ще бъдем единни, отговорът ще бъде съразмерен и отбранителен. Нямаме намерение да разполагаме нови наземно базирани ракети в Европа. Имаме много други възможности, но няма да ги обсъждам сега, защото това би повишило несигурността, посочи генералният секретар. Основната ни цел е да запазим договора, добави той. Столтенберг съобщи, че на министерската среща ще бъде обсъждана и подялбата на тежестта от разходите за дейността на НАТО. Той отбеляза, че от 2016 г. насам европейските страни от алианса и Канада са увеличили с 41 милиарда долара отбранителните си разходи. Генералният секретар изрази очакването до края на следващата година тези допълнителни разходи да достигнат 100 млрд. долара.", "date": "2019.02.13", "title": "НАТО призова Русия до 6 месеца да се върне към договора за ядрените ракети"}
{"url": "https://www.dnevnik.bg/evropa/2019/02/13/3389667_evroparlamentut_odobri_sdelkata_za_svobodna_turgoviia/", "text": "Европейският парламент подкрепи споразуменията за свободна търговия и за защита на инвестициите между ЕС и Република Сингапур, служещи за модел за допълнително сътрудничество с Югоизточна Азия, предаде пресслужбата на институцията. Споразумението за свободна търговия, което парламентът подкрепи с 425 гласа \"за\" срещу 186 гласа \"против\" и 41 \"въздържал се\", премахва на практика всички мита между двете страни в рамките на пет години. То ще позволи свободна търговия в областта на услугите, включително в сектора на банкирането на дребно, ще защити уникалните европейските продукти, например \"чешко пиво\" или \"прошуто ди Парма\", и ще отвори сингапурския пазар на обществени поръчки за европейските фирми, например в железопътния сектор. Споразумението включва укрепване на трудовите права и защита на околната среда, които са особено важни елементи за европарламента. Важна стъпка към Азия Като първо двустранно търговско споразумение, сключено между ЕС и членка на Асоциацията на народите от Югоизточна Азия (АСЕАН), сделката може да служи като начална стъпка към бъдещи търговски споразумения между двата региона в момент, в който ЕС не може повече да разчита на САЩ като търговски партньор, гласи резолюцията към споразумението. Повече подробности за елементите на търговското споразумение можете да прочетете   тук . Инвестиционен съд за уреждане на спорове Парламентът отделно одобри с 436 гласа \"за\" срещу 203 гласа \"против\" и 30 \"въздържал се\" споразумение за защита на инвестициите, установяващо съдебна система с независими съдии за уреждане на спорове между инвеститори и държави, както и споразумение за партньорство и сътрудничество, одобрено с 537 гласа \"за\" срещу 85 гласа \"против\" и 50 \"въздържал се\", което разширява сътрудничеството отвъд областта на търговията. След като съветът сключи търговското споразумение, то ще влезе в сила в първия ден от втория месец след подписването. За да влязат в сила споразуменията за защита на инвестициите и за партньорство и сътрудничество, държавите членки трябва първо да ги ратифицират. Сингапур е най-големият партньор на ЕС в региона, като почти една трета от търговията със стоки и услуги между ЕС и АСЕАН и приблизително две трети от инвестициите между двата региона се дължат именно на него. Над 10 хил. европейски фирми имат регионални офиси в Сингапур. На 1 февруари влязоха в сила споразуменията за икономическо и за стратегическо партньорство между ЕС и Япония. Икономическото споразумение е най-мащабната търговска сделка, сключвана някога от ЕС от гледна точка на размер на пазара, и  създаде най-голямата зона за свободна търговия в света , обхващаща 635 милиона души.", "date": "2019.02.13", "title": "Европарламентът одобри сделката за свободна търговия между ЕС и Сингапур"}
{"url": "https://www.dnevnik.bg/photos/2019/02/13/3389660_snimka_na_denia_ot_gurciia_veche_se_vliza_v_severna/", "text": "Властите в Скопие започнаха от гръцката граница поставянето на новите табели с промененото конституционно име на страната - Република Северна Македония. Властите в Скопие започнаха от гръцката граница поставянето на новите табели с промененото конституционно име на страната - Република Северна Македония.", "date": "2019.02.13", "title": "Снимка на деня: От Гърция вече се влиза в Северна Македония"}
{"url": "https://www.dnevnik.bg/detski_dnevnik/2019/02/13/3389688_fotogaleriia_disekciia_na_ovcebik_v_datski_zoopark/", "text": "В зоопарка в столицата на Дания Копенхаген беше показана дисекция на овцебик.", "date": "2019.02.13", "title": "Фотогалерия: Дисекция на овцебик в датски зоопарк"}
{"url": "https://www.dnevnik.bg/zelen/2019/02/13/3389669_neizvesten_e_strelial_sreshtu_kola_na/", "text": "Вчера късно вечерта е стреляно по кола на Българското дружество за защита на птиците (БДЗП), паркирана в двора на полева станция \"Дуранкулак\". В автомобила не е имало хора и няма пострадали, съобщават от БДЗП. Екип на БДЗП и Изпълнителната агенция по рибарство и аквакултури редовно организират проверки за бракониерство в езерата. Предишния ден отговорникът по опазване и мониторинг на червеногушата гъска на БДЗП е предотвратил навлизането на бракониерска лодка за поставяне на мрежи в защитена местност \"Дуранкулашкото езеро\", която се намира в защитена зона от Натура 2000 (повече за \"Натура 2000\" -  тук ). Ето защо, от природозащитната организация смятат, че деянието е на бракониери, които незаконно ловят риба в езерата Шабла и Дуранкулак. За \"Дневник\" Николай Петков, ръководител на LIFE проекта на БДЗП \" Сигурен прелетен път\" , чийто екип работи редовно в района, коментира, че в момента е забранен сезон за всякакъв риболов, а в тази защитена местност и в зоната от \"Натура 2000\" промишленият риболов е забранен принципно, разрешено е само личното въдичарство, Тъй като обаче големите крайморски езера са източник за прехрана на местните риболовци, екипът на БДЗП вече от цяла година почти ежедневно подава сигнали до Изпълнителна агенция по рибарство и аквакултури (ИАРА), която има местни служители. Те обаче не винаги самоинициативно и с желание контролират съселяните си, разказва природозащитникът. През зимата бракониерството е голям проблем за гъските в езерата, като около 70% от световната популация на застрашената от изчезване червеногуша гъска зимува край Дуранкулак и в южното румънско Черноморие. Тази година гъските са много малко, както показват  данните от среднозимното преброяване преди месец , като според Петков може бе именно бракониерствотото е една от причините за намаляването им спрямо предходни години. На природозащитниците се налага освен работата си за опазване на птици да подават сигнали, защото властите не присъстват постоянно, за да предотвратяват и контролират бракониерския риболов, а само го проверяват впоследствие. Сигналите до ИАРА създават напрежение с местните хора, макар досега до агресия да не се е стигало. Съпротивата срещу режимите за защита на езерото са чисто финансови - всеки сигнал води до вадене на незаконни мрежи, което е финансова загуба. Два дни преди нападението върху автомобила на БДЗП е извадена една такава мрежа, а само ден преди стрелбата екипът природозащитници попречва на бракониери да поставят нова. Има нужда от постоянно присъствие, а не само от реакция на граждански сигнали, обяснява Петков. Показателно е, че природозащитниците не сигнализират директно до ИАРА, а използват телефон 112, за да има документиране на сигнала, което ще наложи извършването на проверка и санкция за бракониерите. Възможно е без официално подаден сигнал проверката да бъде избегната. Всичко това се случва докато екип на БДЗП по проекта \" Сигурен прелетен път\"  заедно с експерти от Великобритания прави опити за улавяне и маркиране със сателитни предаватели на червеногуши гъски. Бракониерството в езерата е една от основните заплахи за нощуващите представители на световно застрашения вид, който зимува всяка година у нас. Навлизащите с лодки да поставят мрежи бракониери, освен че нанасят щети на рибните популации, прогонват и нощуващите птици. Честото безпокоене изтощава гъските, повишава смъртността и намалява броя на размножаващите се птици. През пролетта и лятото бракониерството продължава. Тогава то намалява драстично рибните ресурси и е сериозна заплаха за прогонване на гнездящи и прелетни птици, които са типични за защитена местност \"Дуранкулашкото езеро\" и  едноименната зона от Натура 2000  - лебеди, ибиси, орли рибари, сред около 100 защитени вида птици.", "date": "2019.02.13", "title": "Неизвестен е стрелял срещу кола на природозащитници в Дуранкулак"}
{"url": "https://www.dnevnik.bg/sport/2019/02/13/3389665_rusiia_obvini_ukraina_v_politicheski_boikot_sled_otkaz/", "text": "Русия обвини Украйна в политически бойкот след отказ за участие в зимната универсиада в Красноярск. В същото време Международната федерация за университетски спорт (FISU) обяви, че украинците няма да бъдат наказани за решението си да пропуснат събитието, което ще се проведе от 2 до 12 март. Миналия март украинското правителство наложи забрана на своите спортисти да участват в състезания на руска земя в знак на протест срещу анексирането на Крим. Другата причина, която беше изтъкната, е  големият допинг скандал в руския спорт. По-късно правителството промени забраната на \"препоръка\" и предупреди спортистите си, че няма да получат никакво финансиране за участие в състезания в Русия. Министерството на младежта и спорта потвърди това във вторник. \"Позицията на министерството за участието на украински спортисти в състезания в Русия остава непроменена. Подготовката и участието в такива състезания няма да бъде финансирано от държавния бюджет на Украйна, както и няма да бъдат изплащани съответните награди и т.н.\", заяви спортният министър Игор Жданов. \"Всички рискове за присъствието на спортисти на територията на тази страна агресор се поемат от спортните федерации и самите спортисти\", се казва още в съобщението на спортното министерство. В края на 2018 г. Международната федерация за университетски спорт предложи да финансира изцяло участието на украинския отбор в Красноярск, но не е получила никакъв отговор. Говорителят на Кремъл Дмитрий Песков обяви, че решението е изцяло политическо и от него най-много страдат украинските спортисти. \"В тази връзка можем само да изразим нашите съжаления\", каза Песков във вторник, цитиран от агенция ТАСС. \"Съжаляваме, че политиците взимат такива решения, заради които страдат студентите и спортистите. Не мисля, че мнозинството от тях са щастливи от това решение. Те щяха с удоволствие да участват в универсиадата\", допълни говорителят на руското президентство. Руснакът Олег Матицин, който е президент на FISU, заяви, че засега няма да има санкции за Украйна, тъй като не е постъпвало официално писмо за бойкот както във федерацията, така и в организационния комитет на Красноярск 2019. В същото време комисията по физическо образования и спорт към министерството на образованието на Украйна потвърди на сайта си, че бойкотира универсиадата. \"Украйна бойкотира тези състезания\", заяви председателят на комисията Вадим Стеценко. По думите на Матицин ситуацията ще бъде обсъдена след универсиадата. \"На своя сесия изпълнителният комитет на FISU ще дискутира възможностите за кооперация с организациите, които не са успели да се включат в събитието.\" \"Политическите и икономическите ситуации са еднакво важни за нас, както и гаранциите на правителствата за спазването на всички изисквания на FISU по отношение на участието на спортистите в нашите турнири. Това ще бъде един от въпросите, които ще залегне в дневния ред\", каза още Матицин. Украйна завърши на десето място в класирането по медали на предишната зимна универсиада - в Алмати през 2017 г. Украинските спортисти спечелиха девет отличия, две от които златни.", "date": "2019.02.13", "title": "Русия обвини Украйна в политически бойкот след отказ от универсиадата в Сибир"}
{"url": "https://www.dnevnik.bg/evropa/evropeiski_parlament/2019/02/13/3389547_ot_startup_do_jutjub_koi_shte_plashta_za_reformata_na/", "text": "Преговорите по директивата за авторското право са блокирани от разногласия дали да има изключения за малките и средни компании или строгите изисквания да важат за абсолютно всички. Това коментира евродепутатът Юлия Реда пред репортери в Страсбург. Поредният блокаж в преговорите дойде след близо година отлагания и промени в текста, от които в крайна сметка оставиха недоволни както праводържатели, така и активисти за свободен интернет. През юли депутатите отхвърлиха първоначалните текстове, предложени от еврокомисията, а през септември  предложиха поправки , които да защитят обикновените потребители и да предотвратят налагането на филтри. Проблемът е дали да има изключения за малки и средни предприятия, но в ограничена форма - за тези от тях, които са работили по-малко от три години; годишният им оборот е по-малко от 10 млн. евро; имат по-малко от 5 млн. уникални потребители месечно. \"Това означава, че компания на 4 години ще бъде третирана по същия начин, по който и Youtube\", отбеляза Реда. След неразбирателства между Франция и Германия дали да има изключения и какви да бъдат те трите основни институции - Съветът на ЕС (тоест националните правителства), еврокомисията и Европейският парламент, правят опит в последния момент да постигнат консенсус. Докладчикът по темата Аксел Фос държи директивата да бъде гласувана преди евроизборите, за да не се отлага защитата на авторското право и да няма повече изключения. (Повече за преговорите през последните дни  четете тук. ) Според Реда, ако действително няма изключения за малките и средни компании, сделката няма да мине в парламента. \"Но това е рисковано, защото в директивата има и позитивни елементи, които бих искала да видя приложени. А сега е възможно изобщо да няма директива.\" Медиите и търсачките Две обществени групи би трябвало да спечелят от реформата - журналистите, чиито авторски права и употребата на текстовете им в интернет са защитени от чл. 11 на директивата, и творците, чиито права се уреждат от чл. 13. Проблемни обаче са дефинициите за това какво и колко може да бъде употребявано безплатно в интернет. Последните варианти на текста разрешаваха на търсачките да показват \"линкове и отделни думи\" от медийни публикации, което на практика ще убие услугата Google News и няма оценка или прогноза (освен данните, оповестени от търсачката) как това ще се отрази на трафика към сайтовете на медиите. По чл. 11 има само дребни противоречия, обясни Реда, като цяло има съгласие да се цитират отделни думи в публикации. \"Такъв закон вече има в Германия, посочи тя, но той се прилага не само за \"Гугъл\", а и за \"Уикипедия\", и за личните блогове. Мисля, че \"Гугъл\" ще се справи с него така, както се справи в Германия. Мисля, че страничните щети ще са много по-големи за малките сайтове отколкото в Германия, защото (директивата) не е ограничена до търсачките и никой не успя да ми обясни защо. Всички казват, че тя е насочена срещу \"Гугъл\" и \"Фейсбук\", защо тогава не я ограничим само до тях?\" На въпрос какви са били последиците от германския закон тя посочи, че сега всички по-малки търсачки трябва да си плащат, за да показват откъси от медийни публикации, а \"Гугъл\" е получила безплатен лиценз. \"Така че \"Гугъл\" спечели.\" Филтриране без филтри Защитата на авторските права пък би трябвало да не доведе до употребата на филтри, които да одобряват превантивно публикуването на каквото и да е в социалните мрежи, но как да се случи това - не е ясно. Миналата седмица докладчикът по темата Аксел Фос каза пред \"Дневник\", че не е техническо лице, но големите интернет играчи би трябвало да имат такива възможности. Още един неизяснен въпрос е кой и как ще преценява действието на филтрите - дали улавя и публикации, които не подлежат на ограничаване; дали успява да защити праводържателите; дали не противоречи на правото на свободно слово. Остава отворен въпросът и как тези регулации ще се отразят на малките играчи в интернет. Дори най-новите платформи ще трябва да демонстрират, че са опитали да получат лицензи от праводържателите – музикалната индустрия, издателите на книги, базите данни със стокови снимки и други – за всичко, което потребителите им биха решили да качат, сочи Юлия Реда, евродепутат от Пиратската партия. Кори Доктороу от  Electronic Frontier Foundation  коментира, че чл. 11 отваря вратата към това държавите от ЕС да създадат 28 противоречащи си режими за лицензиране. \"В сегашната си форма директивата иска \"филтрите да бъдат избягвани\", но не обяснява как милиарди постове, видеа, аудиофайлове и блогове ще бъдат следени за нарушения без автоматични филтърни системи\", каза той в блогпост. \"Гугъл\" и \"Фейсбук\" може да съжаляват за няколкото милиона евро, които ще трябва да платят на големите медии, но това не е нищо в сравнение с дългосрочната полза, че никога европейска фирма няма да порасне дотолкова, че да им бъде конкурент. Малките играчи нямат подръка милионите, които имат американските тех гиганти.\"", "date": "2019.02.13", "title": "От стартъп до \"Ютюб\": кой ще плаща за реформата на авторското право"}
{"url": "https://www.dnevnik.bg/sviat/2019/02/13/3389687_ispaniia_obiavi_che_do_2035_g_shte_zakrie_iadrenite_si/", "text": "Испания има намерение да закрие в периода 2025-2035 г. всичките си 7 ядрени реактора, а в средата на века да произвежда цялата си електроенергия от възобновяеми източници. Това съобщи късно във вторник министърът на енергетиката Тереса Рибера часове преди парламентът да отхвърли проекта за бюджет на страната, което почти сигурно означава предсрочни избори в средата на април. Безядрена енергетика бе едно от предизборните обещания на управляващите от лятото на миналата година социалисти. През 2018 г. Испания е произвела от ВЕИ 40% от енергията в континенталната част, а 20% се падат на ядрените централи. Правителственият проект за борба с климатичните промени би трябвало да бъде внесен в парламента на 22 февруари. Планът е резултат на обсъждане от месеци насам, а преди две седмици ръководителите на енергийните компании се споразумяха за преминаването към безядрена енергетика в десетилетието, започващо от 2025 г. Испанските АЕЦ, които влязоха в експлоатация между 1983 и 1988 г., са собственост на испанските Iberdrola и Naturgy, контролираната от италианци Endesa и португалската EDP. През януари премиерът Педро Санчес обяви, че реформирането на енергетиката ще се нуждае в периода 2021-2035 г. от 235 млрд. евро. Съгласно проекта на правителството, подготвен през 2018 г. и изпратен през януари за съгласуване с Европейската комисия, от 2040 г. ще спрат продажбите на автомобили на бензин и дизел, включително с хибридни двигатели. Ще се стимулира инсталирането на ВЕИ като ветропаркове и соларни инсталации с капацитет от поне 3000 мегавата годишно. В края на януари испанските медии съобщиха, че споразумението между правителството и енергийните компании предвижда ректорите с обща мощност от 7.4 гигавата да бъдат оставени да изкарат отвъд 40-годишния си технологичен лимит, но без да достигат 50 години.", "date": "2019.02.13", "title": "Испания обяви, че до 2035 г. ще закрие ядрените си централи"}
{"url": "https://www.dnevnik.bg/evropa/2019/02/13/3389698_brjuksel_mulchi_dali_s_novite_pravila_berlin_sam_moje/", "text": "Говорители на Европейската комисия днес се въздържаха да отговорят на въпроса дали с приетите снощи промени в правилата на ЕС за преноса и търговията с газ се дава възможност на Германия сама да прецени как да постъпи с проекта за разширяването на газопровода \"Северен поток\", предаде БТА. Все още правилата са много пресни, обясни говорител на институцията. Той настоя, че  приетите снощи промени  се дължат на Европейската комисия, както и че са свързани с въвеждането на правила в област, останала досега извън обхвата на общностното законодателство. \"Имаме родителски права над това споразумение. Винаги е секси събитията да се представят като плод на сътрудничеството между Германия и Франция, но промените са по нашето предложение\", каза говорителят. Споразумението потвъждава, че газопроводите между държави от ЕС и страни извън Общността трябва да работят по европейските правила. Предвижда се ограничено действие на правилата в териториални води, а не в цялата изключителна икономическа зона. Държавите от ЕС, където влизат газопроводите, носят отговорността за приложението на европейските правила, заяви говорителят. Еврокомисарят по енергетиката Ариас Канете по-рано коментира: \"Новите правила гарантират, че правото на ЕС ще се прилага за газопроводите, по които се доставя газ за Европа, и че всеки заинтересован да продава газ на Европа трябва да се съобразява със законите на общността.\" Сега те трябва да бъдат утвърдени от Съвета на ЕС на министерско равнище. След това страните - членки на Европейския съюз, ще трябва в срок от девет месеца да приведат своето национално законодателство в съответствие с новата Газова директива. В петък германски и френски медии съобщиха, че  Париж и Берлин са подготвили компромисен вариант  за поправките в директивата, който ще позволи те да бъдат утвърдени и едновременно с това ще остави на Германия широки възможности за реализиране на проекта за газопровод \"Северен поток 2\". Поправките визират прилагане на принципите на енергийното законодателство върху морските газопроводи. В частност това се отнася и за газопровода \"Северен поток 2\". Очакването е, че газопроводът ще попадне под действието на новите правила, но поправките в Газовата директива няма да спрат осъществяването на проекта.", "date": "2019.02.13", "title": "Брюксел мълчи дали с новите правила Берлин сам може да реши съдбата на \"Северен поток 2\""}
{"url": "https://www.dnevnik.bg/zdrave/2019/02/13/3389762_razhodite_za_onkologiia_se_uvelichavat_no_lipsvat/", "text": "Пациентите намаляват, а разходите за химиотерапия се увеличават. В същото време доставянето на комплексна грижа за хората с онкологични заболявания не се подобрява. Това показва анализът за 2018 г. на \"Индекс на болниците\", изготвен съвместно с \"Галъп интернешънъл\" и специализирания сайт clinica.bg, става известно от съобщение до медиите.  Той е направен на база данните на Националната здравноосигурителна каса (НЗОК) за дейността на лечебните заведения в тази област през изминалата година. От общо 42 болници и онкологични центрове химиотерапия се е извършвала в 41 от тях. Повишила се е и средната стойност за химиотерапията на пациент за годината – от 10.2 хил. лв. през 2017 г. на 13.4 хил. през миналата година. Най-голяма разлика спрямо средната цена на химиотерапия отново е в онкохематологията. Цената, на която възлиза средната цена на опаковка, която е била използвана за химиотерапия през миналата година, е 822 лв., като броят на употребените флакони е 505.3 хиляди. Анализът показва, че няма положително развитие при палиативните грижи, които формират последната част от комплексната услуга при онкологичните заболявания. Малко над 2.1 хил. души са получили палиативни грижи, платени от здравната каса през миналата година, срещу 2.1 хил. през 2017 г. Броят на лечебните заведения, които са предоставяли услугата през миналата година, е бил 19 срещу 20 през 2017 г. Данните сочат, че реално са функционирали още по-малко лечебни заведения, защото в 10 от тях за цялата година са били обгрижени по-малко от 50 души, а ежегодно нужда от подобни услуги в страната имат над 17 хил. души. Причините за увеличаването на разходите за химиотерапия са различни. Една от основните е навлизането на нови терапии, които повишават себестойността на терапията. Успоредно продължават да съществуват и редица нерешени проблеми, които според специалистите немотивирано повишават разходите. Сред тях са остатъчните количества при химиотерапия, които се изхвърлят от лечебните заведения, съмненията доколко се извършва генетично типизиране при назначаването на персонализирани терапии и се спазват фармакотерапевтичните ръководства. Почти без промяна е картината в страната при лъчелечението. През изминалата година от всички 42 лечебни заведения този вид терапия осъществяват 20 срещу 21 през 2017 г. Броят на пациентите, които са получили лъчетерапия през 2018 г., е 15 204 срещу 15 601 през предходната година. Повишава се оказването на последващо наблюдение на пациентите. От 30 броят на лечебните заведения, които осъществяват тази услуга, за година нараства на 33. Пациентите, които са били наблюдавани в тях, достигат 74.5 хил.", "date": "2019.02.13", "title": "Разходите за онкология се увеличават, но липсват комплексни грижи, сочи проучване"}
{"url": "https://www.dnevnik.bg/sport/2019/02/13/3389761_ot_zidan_prez_dzola_do_mourinyo_koi_sa_favoritite_za/", "text": "Световният и европейски шампион с Франция Зинедин Зидан е фаворит за нов мениджър на \"Челси\". 46-годишният французин е без работа от май 2018 г., когато напусна \"Реал\" (Мадрид). Той имаше изключително успешен дебют като старши треньор на мъжки отбор, като изведе белите до три поредни триумфа в Шампионската лига и общо девет трофея за два сезона и половина. \"Челси\" започна отлично сезона, но изпадна в сериозна криза и постът на назначения през лятото Маруицио Сари е под сериозна заплаха. В последните три кръга от Висшата лига сините записаха две кошмарни загуби - с 0:4 от \"Борнемут\", която беше най-тежката за клуба от 22 години, и с 0:6 от \"Манчестър сити\", която е най-тежката в историята им. Така от претендент за титлата лондонският тим се озова в ролята на аутсайдер в битката за топ 4. Коефициентите, че Сари ще е следващият уволнен мениджър във Висшата лига, паднаха драстично след унизителната загуба от шампионите. Залози за подобен развой се приемат при коефициенти между 1.67 и 1.85 в различните букмейкърски къщи. Според английските медии представянето в Лига Европа ще реши бъдещето на Сари. Триумф във втория по сила клубен турнир на континента осигурява директно участие в групите на Шампионската лига. На Острова смятат, че италианецът е изгубил съблекалнята и играчите не разбират неговите методи. На второ място сред фаворитите за следващ уволнен мениджър във Висшата лига е Марко Силва от \"Евертън\" - 4.00. Третият най-нисък коефициент е за това, че няма да има уволнения в английския елит до края на сезона - 6.00. В същото време драстично спаднаха и коефициентите, че Зидан ще наследи Сари на \"Стамфорд бридж\" - 2.62 в \"Бетфеър\". Джанфранко Дзола, който в момента е помощник на Сари, е вторият най-вероятен избор според букмейкърите. Те му отреждат коефициент 4.50. Зад 52-годишния италианец се нарежда треньорът на \"Атлетико\" (Мадрид) Диего Симеоне (8.50). Четвърти в списъка е бившият треньор на Франция и ПСЖ Лоран Блан (10.00), който е без работа от лятото на 2016 г. Следва 72-годишният Гуус Хидинк (11.00), който е близък със собственика на \"Челси\" Роман Абрамович и два пъти водеше временно отбора. Шести с коефициент 15.00 е Жозе Моуриньо. Той беше мениджър на \"Челси\" в два различни периода, като спечели три титли и общо осем отличия. И в двата случая португалецът беше уволнен няколко месеца след като е триумфирал във Висшата лига. Сред останалите споменавани варианти за заместник на Сари са мениджърът на \"Селтик\" Брендън Роджърс (15.00), мениджърът на \"Уулвърхемптън\" Нуно Еспирито Санто (17.00), бившият треньор на \"Барселона\" и \"Рома\" Луис Енрике (21.00) и селекционерът на Франция Дидие Дешан (21.00). Въпреки че е доста назад в списъка на букмейкърите, легендата на \"Челси\" Франк Лампард, който прави отлично впечатление начело на \"Дарби каунти\", също е смятан за сериозен кандидат.", "date": "2019.02.13", "title": "От Зидан през Дзола до Моуриньо: Кои са фаворитите за нов мениджър на \"Челси\""}
{"url": "https://www.dnevnik.bg/ot_vas/novini_ot_vas/2019/02/13/3389566_kato_plamuka/", "text": "В продължение на месец от декември, малко преди Коледа, орхидеята набираше сили, за да се покаже във великолепието си - нейният цъфтеж, края на януари.", "date": "2019.02.13", "title": "Като пламъка"}
{"url": "https://www.dnevnik.bg/evropa/2019/02/13/3389775_povecheto_germanci_vijdat_v_sasht_nai-goliamata/", "text": "Мнозинството германци смятат САЩ за най-голямата заплаха за световния мир според ново социологическо проучване, цитирано от ДПА. Такова мнение изразяват 56 процента от запитаните в публикуваното днес изследване от германската неправителствена организация Център за стратегии и висше управление. Според резултатите от проучването като втора най-голяма заплаха е посочена Северна Корея (45 процента), следвана от Турция (42 процента) и Русия (41 процента). Ясно изразено мнозинство от 62 процента вижда поведението на някои държавни ръководители като най-голямата заплаха за световната стабилност, което дори изпреварва военните конфликти (52 процента) и климатичните промени (43 процента). Германците са най-притеснени от дълготрайните грижи и деменцията - 40 процента казват, че са доста обезпокоени от това. Почти всеки трети се опасява от заплахата от бедност в напреднала възраст, както и от животозастрашаващи заболявания като рака. Ясно изразено мнозинство иска германската държава да харчи повече по тези теми: по-конкретно за здравеопазване (70 процента от запитаните), семейно подпомагане (69 процента) и пенсии (65 процента). Що се отнася до образованието, 76 процента изразяват желание училищата да бъдат по-добре оборудвани. Почти всеки трети се опасява и от терористични нападения, но след увеличение по този показател през 2016 г. след ислямистките нападения в Европа тези страхове постепенно са намалели, отбелязва ДПА. Изследването е направено от Аленсбахския институт за изследване на общественото мнение сред 1249 анкетирани в периода 5 - 17 януари по поръчка на Центъра за стратегии и висше управление. /БТА", "date": "2019.02.13", "title": "Повечето германци виждат в САЩ най-голямата заплаха за световния мир"}
{"url": "https://www.dnevnik.bg/razvlechenie/2019/02/13/3389713_reshenie_na_filmovata_akademiia_za_oskarite_razgnevi/", "text": "Американската академия на филмовите изкуства и науки за пореден път попадна под сериозна вълна от критики за тазгодишните награди \"Оскар\", след като на 11 февруари обяви, че категориите за кинематография и монтаж ще отпаднат от излъчването на живо на церемонията, съобщава \"Индиуайър\". През лятото академията реши, че част от категориите ще отпаднат от прякото предаване поради все по-ниския рейтинг на телевизионното излъчване на церемонията. Тогава академията се опита и се провали в намерението си за създаване на категория за най-добър популярен филм. Но сега възмущението от промените около наградите \"Оскар\" достигна върховата си точка. Гийермо дел Торо, който миналата година получи наградите за най-добър режисьор и най-добър филм за \"Формата на водата\", беше една от първите личности от киногилдията, които дадоха израз на възмущението си. \"Кинематографията и монтажът са в сърцевината на нашия занаят. Те не са заимствани от традициите на театъра или на литературата - те са киното само по себе си\", написа той в профила си в \"Туитър\". Изявлението на Дел Торо беше последвано от вълна от критики от страна на режисьори, оператори, сценаристи и други професионалисти от областта на киното. Един от тях е режисьорът Алфонсо Куарон, чийто филм \"Рома\" получи 10 номинации за тазгодишните награди \"Оскар\". Той се смята за един от основните претенденти в категориите за най-добър филм и най-добър режисьор. Куарон има сериозни шансове да получи отличието и за най-добра кинематография, което би било прецедент, тъй като досега режисьор никога не е вземал \"Оскар\" за кинематография. В такъв случай обаче този ключов момент няма да бъде излъчен на живо. \"В историята на КИНОТО шедьоврите са съществували без звук и цвят, без история, актьори или музика. Но нито един филм не е съществувал без кинематография и монтаж\", написа Куарон в социалните мрежи. Други имена, които се включиха към критиките, са операторът на \"Междузвездни войни: Последните джедаи\" Стив Йедлин и сценаристите на \"Нито звук\" (A Quiet Place) Браян Удс и Скот Бек. По темата се изказа и легендарният оператор Емануел Любецки, носител на три награди \"Оскар\" за работата си по \"Гравитация\", \"Бърдмен\" и \"Завръщането\". Според него решението на академията е \"несполучливо\", защото \"кинематографията и монтажът са \"елементарните частици\", първичните компоненти на киното\". Операторът и режисьор Рийд Морено се изказа по подобен начин, наричайки кинематографията и монтажа \"двете фундаментални основи на всеки филм, който някога е направен\".  \"Когато рейтингът е по-важен от това, което празнуваш, и приходите са по-важни от изкуството... Просто още един ден в Холивуд, приятели\", написа той в \"Инстаграм\". Академията вече оттегли намеренията си да създаде нова категория за най-добър популярен филм и да отмени традиционните изпълнения на петимата музиканти, номинирани за най-добра песен. Скоро ще стане известно дали този изблик на възмущение ще доведе до поредната промяна на плановете за тазгодишната церемония по връчването на статуетките. 91-ите награди \"Оскар\" ще бъдат раздадени на церемония, която ще се състои на 24 февруари.", "date": "2019.02.13", "title": "Решение за оскарите на филмовата академия разгневи Гийермо дел Торо и Куарон"}
{"url": "https://www.dnevnik.bg/evropa/evropeiski_parlament/2019/02/13/3389783_sto_dni_do_izborite_kak_evroparlamentut_shte/", "text": "Сто дни преди европейските избори Европейският парламент обяви днес, че ще публикува редовно прогнозен състав на бъдещия парламент, ще организира дебати и ще захранва с информация специализирани уебсайтове, за да насърчи гражданите да гласуват, предаде \"Франс прес\". С 373 милиона избиратели в 27 страни, включително 23.4 милиона младежи, които ще имат възможност за гласуват за първи път, европейските избори са \"едно от най-значителните упражнения по демокрация\" в света, а \"европарламентът е единственото транснационално събрание, избрано на всеобщи преки избори\", припомни на пресконференция в Страсбург говорителят на институцията Джауме Дук. \"Това са особено важни избори, тъй като ще се състоят в съвсем различна политическа ситуация от тази при предишните през 2014 г.\", подчерта той. След очаквано излизане на Великобритания от Европейския съюз на 29 март броят на европейските депутати в следващия състав на парламента ще намалее от 751 сега на 705. Засега това е  единствената работна хипотеза , а ако нещата се променят, ще адаптираме сценариите си, отбеляза Джауме Дук на фона на спекулации за отлагане на Брекзит поради факта, че споразумение между Великобритания и ЕС за условията на раздялата все още няма, след като британският парламент отхвърли договореното от премиера Тереза Мей. От понеделник предвиждания за състава на бъдещия европарламент ще бъдат публикувани два пъти месечно до май, а после всяка седмица - според независимите допитвания, които ще се осъществяват в страните членки. За 15 май в Брюксел са планирани дебати между водачите на европейските политически групи -  кандидати да наследят Жан-Клод Юнкер  като председател на Европейската комисия. Специален интернет сайт ( тук ) предоставя на 24-те официални езика в ЕС подробна информация за процедурите за гласуване, за начина на работа на европарламента и за кандидатите от всяка страна, когато те са известни. Платформата \" Този път гласувам \" е кампания, която приканва избирателите да участват в изборите и да убедят обкръжението си да направи същото. Друг сайт,  \"Какво Европа прави за мен \", разяснява приложенията на европейската политика в даден район или във всекидневието. Последната пленарна сесия на сегашния парламент ще приключи на 18 април в Страсбург, където е официалното седалище на институцията, въпреки че значителна част от дейността се извършва в Брюксел. Новият парламент ще се събере за пръв път в началото на юли. Европейските избори ще се състоят във всяка от 27-те страни членки в периода от 23 до 26 май в зависимост от спецификите на всяка страна. Първи ще могат да гласуват холандците, а последни - италианците. Изборните секции ще бъдат отворени до 22 ч. в неделя. /БТА", "date": "2019.02.13", "title": "Сто дни до изборите: Как европарламентът ще насърчава избирателната активност"}
{"url": "https://www.dnevnik.bg/gradska_sreda/2019/02/13/3389751_fotogaleriia_remontut_na_zavoda_za_zdrave_v_bankia/", "text": "След като бе затворена през 2000 г. и оставена на разрухата, сградата на минералната баня в Банкя вече е в ремонт. Той струва около 8 млн. лева и ще приключи до средата на следващата година.", "date": "2019.02.13", "title": "Фотогалерия: Ремонтът на \"Завода за здраве\" в Банкя"}
{"url": "https://www.dnevnik.bg/video/novinite_na_bnt/2019/02/13/3389871_video_drugite_novini/", "text": "Откриха следи на неизвестни досега прародители на хомо сапиенс За всяко новородено бебе в Брюксел ще бъде засаждано дърво Човекът срещу изкуствения интелект - 1 на 1 \"Променяне\" - един от първите европейки спектакли с добавена реалност Андре Рийо включи втори концерт за българската спирка в турнето си \"Изборът на Марта\" гостува в театър \"Българска армия\"", "date": "2019.02.13", "title": "Видео: Другите новини"}
{"url": "https://www.dnevnik.bg/biznes/2019/02/13/3389857_petrolnata_kompaniia_na_venecuela_e_prevejdala_pari_v/", "text": "Банката, в която са постъпили суми от държавната петролна компания на Венецуела Petróleos de Venezuela (PDVSA,) е Инвестбанк. Това съобщава \"Капитал\", като се позовава на свои неназовани източници. Банката е контролирана от Петя Славова. Изданието посочва, че преводите по сметка на български адвокат не са плод на решение от последните седмици, когато във Венецуела политическата ситуация се изостри. Постъпилата сума по сметката според различни източници варира. Според Димитър Лазаров, депутат от ГЕРБ и председател на Комисията за контрол над службите за сигурност, постъпилата сума е 60 млн. евро. Пред Би Ти Ви той каза, че сумата по тази сметка в момента е 60 млн. евро и че движение по сметката е имало преди Нова година, но не и след това. Оценката му е, че сметката е използвана като пощенска кутия. Не е известно дали банката е сезирала за превода финансовото разузнаване, посочва \"Капитал\". Пред телевизията Лазаров обяснява, че в България сигналът е получен по дипломатически път от партньорски служби. Пари, преведени от Държавната петролна компания на Венецуела, са постъпили по сметки в банка в България, след което част от тях са били трансферирани в други страни,  съобщи днес главният прокурор  Сотир Цацаров. Според директора на Държавна агенция \"Национална сигурност\" (ДАНС) Димитър Георгиев става въпрос за милиони евро. Двамата дадоха изявление след среща при премиера Бойко Борисов с посланика на САЩ Ерик Рубин. Схемата е била разкрита след получена информация от САЩ.", "date": "2019.02.13", "title": "Петролната компания на Венецуела е превеждала пари в Инвестбанк"}
{"url": "https://www.dnevnik.bg/politika/2019/02/13/3389884_cacarov_velikobritaniia_shte_ustanovi_dali_gebrev_e/", "text": "Единственият начин да установим дали Емилиян Гебрев е отровен с \"Новичок\" или не, представлява изследване, което могат да направят само британските власти. За целта е изпратена европейска заповед за разследване. Това каза главният прокурор Сотир Цацаров, след като беше изслушан от парламентарната комисия за контрол над спецслужбите. Той бе извикан в комисията, за да даде данни за руския гражданин, пътуващ под името Сергей Федотов, който е свързан със случая с отравянето на двойния агент Сергей Скрипал през 2018 г. и е бил в България по времето на отравянето на Гебрев, сина му и директора на оръжейното дружество \"Емко\" през 2015 г. . \"Сергей Вячеславович Федотов по всяка вероятност е служител на ГРУ на Русия и е  третият предполагаем участник в опита за убийство от 4 март 2018 г. в Солсбъри  на бившия руски агент Сергей Скрипал и дъщеря му Юлия. Лондонският  \"Дейли телеграф\" написа , че 45-годишният Сергей Федотов е пристигнал във Великобритания в същия ден с Александър Петров (истинското му име е Александър Мишкин) и Руслан Боширов (Анатолий Чепига). Не е ясна ролята на Федотов в операцията - дали е провел предварително разузнаване при предишните си посещения, дали е бил приносител на флакона с \"Новичок\" или е техен пряк началник, надзиравал действията им. Цацаров разказа, че е предоставил данни на комисията за пътуванията на Федотов и други руски граждани, които касаят не само известните вече данни за трикратно му влизане и излизане от България, но и всичко, което заедно с ДАНС и МВР е събрано за техния маршрут, места за настаняване, с кого са се срещали, документи, с които са пребивавали, и т.н. До този момент има само едно съвпадение Двете линии за разследване са свързани както с опитите за убийство, така и с пребиваването на руски граждани у нас. \"Към настоящия момент това, което може да се заяви с категоричност, е само съвпадението на период на пребиваване на въпросния Федотов с деня, в който г-н Гебрев е изпаднал в това състояние\", каза Цацаров. Към момента на отравянето Гебрев е бил на вечеря с негови партньори - чужди граждани. Установяването на същите също е предмет на разследването, каза Цацаров. Те са от руски и полски произход. Прокуратурата е отхвърлила версията за хранително натравяне Според Цацаров мотивите за опита за убийство трябва се търсят към момента на извършването, но самият Гебрев също нямал предположения. \"Ще изискаме от междуведомствената комисия всички лицензи, които касаят сделки за оръжие и боеприпаси към онзи момент\", каза Цацаров. Цацаров уточни, че не е бил правилно разбран за установеното фосфоросъдържащо вещество, което се е съдържало в консумираната от Гебрев салата - рукола. Ние в никакъв случай не твърдим, че г-н Гебрев е претърпял хранително отравяне, каза Цацаров. Ние разследваме опит за убийство, каза Цацаров. Версията с руколата е проверена докрай и е отхвърлена. \"Атака\" се интересува от храната, не от руските агенти \"Атака\" поиска шефовете на Агенцията по храните и на Комисията за защита на потребителите да обяснят каква храна ядат българските граждани. Това предложение е направил на заседанието на комисията депутатът Десислав Чуколов, след което си тръгна.  Разследването установи наличие на пестицид в храната и кафето на Гебрев . Според Чуколов такива случаи с отровени български граждани от храната, която консумират, са не един и два, затова като български националист не го интересуват руските агенти, а каква храна ядат българите.", "date": "2019.02.13", "title": "Цацаров: Великобритания ще установи дали Гебрев е отровен с \"Новичок\""}
{"url": "https://www.dnevnik.bg/sport/2019/02/13/3389855_video_kolata_s_koiato_mercedes_shte_se_bori_za_shesta/", "text": "Световният шампион във Формула 1 \"Мерцедес\" представи днес болида, с който ще се състезава през 2019 г. С  Люис Хамилтън  и Валтери Ботас в състава \"сребърните стрели\" ще преследват шеста поредна титла при пилотите и шеста поредна при конструкторите. Веднага след като беше показан, новият модел W10 беше тестван на пистата \"Силвърстоун\" от Ботас. Финландецът, който ще започне трети пореден сезон в \"Мерцедес\", обяви, че целите му тази година ще са по-високи. \"Имаше някои критики през 2018 г., но всъщност тя беше позитивна за мен, защото ми даде допълнителен тласък\", каза още 29-годишният пилот, който завърши съответно трети и пети в първите си два сезона с \"Мерцедес\". Хамилтън също се качи в новия болид. \"Миналата година беше чудесна, но усещам, че 2019 г. може да бъде още по-добра. Искам да постигна повече неща. Усещам, че съм готов да атакувам\",  каза 34-годишният британец , който ще се бори за трета поредна и общо шеста световна титла.  Хамилтън допълни, че това е седмата му година в \"Мерцедес\", а енергията и устремеността в отбора са вдъхновяващи. Той посочи, че никога не се уморява от вълнението да влезе в новия автомобил. Шефът на отбора Тото Волф предупреди, че новият сезон се очертава още по-труден за \"Мерцедес\". \"Започваме от нулата. Трябва отново да се докажем. Не можем да смятаме, че първото място ни принадлежи. Дори напротив, с промяната на регламента за новия сезон всеки отбор може да се бори за титлата и всеки е потенциална заплаха за нас\", каза Волф.", "date": "2019.02.13", "title": "Видео: Колата, с която \"Мерцедес\" ще се бори за шеста поредна световна титла"}
{"url": "https://www.dnevnik.bg/skorost/avtomobilna_industriia/2019/02/13/3389916_ford_predupredi_mei_che_shte_iznese_proizvodstvoto_si/", "text": "Форд Мотор къмпани\" предупреди британскит премиер Тереза Мей, че ще затвори заводите си във Великобритания, ако се стигне до излизане на страната от ЕС без сделка, предаде \"Блумбърг\". От компанията обявяват, че твърд Брекзит ще има катастрофални последици за автоиндустрията в страната. От \"Форд\" посочват, че ще направят необходимото, за да запазят конкурентоспособността на своя европейски бизнес. В заводите на компанията във Великобритания работят 13 хиляди души, половината от които в Бриджент, Уелс и Дагенъм, близо до Лондон. Те са специализирани в производството съответно на бензинови и дизелови мотори. Компанията вече обяви през миналия месец, че готви план за преструктуриране, който включва съкращения на работни места. От \"БМВ груп\", чийто бранд МИНИ се произвежда във Великобритания, също имат готовност да изместят производството си, вероятно в Холандия. От компанията обаче уточниха, че ще изчакат до последния възможен момент, преди да вземат решение. Миналата година инвестициите в автоиндустрията на Великобритания паднаха с 46%. Най-големият британски производител \"Ягуар Ленд Роувър\" вече обяви съкращаването на 4500 работни места заради намалялото търсене покрай Брекзит и ниските продажби в Китай. От групата PSA се колебаят дали в завода на \"Воксъл\" в Елсмер Порт да произвежда следващата \"Астра\", или тя ще се прави някъде другаде в Европа. От \"Нисан\" вече обявиха, че се отказват от намеренията си техният кросоувър X-Trail да се сглобява в Съндърланд. Автомобилът ще се прави в Япония.", "date": "2019.02.13", "title": "\"Форд\" предупреди Мей, че ще изнесе производството си при Брекзит без сделка"}
{"url": "https://www.dnevnik.bg/sviat/2019/02/13/3389576_alhimichen_trik_-_kak_venecuela_prevrushta/", "text": "Най-успешните финансови операции на Венецуела през последните години не се случиха на \"Уолстрийт\", а в примитивни златодобивни лагери в южните покрайнини на страната. Докато икономиката на страната се разпада, около 300 хил. ловци на богатства са се спуснали в тази богата на минерали джунгла, за да изкарват прехраната си, извличайки земя със златни късчета от импровизирани мини. Кирките и лопатите им помагат за поддръжката на левичарското правителство на Николас Мадуро. От 2016 г. администрацията му е купила 17 тона метал на стойност около 650 млн. долара от така наречените миньори занаятчии според най-новите данни от централната банка на страната. Срещу почти безсмислените ѝ банкноти тези аматьори снабдяват правителството с твърда валута, за да се купуват силно необходимите вносни храни и хигиенни продукти. Тази търговия със злато е нищожна част от търговията на международните пазари. Съединените щати обаче използват санкции и сплашване в опит да попречат на Мадуро да използва златото на страната си, за да се задържи. Администрацията на президента Доналд Тръмп оказва натиск върху Обединеното кралство да не освобождава златни резерви за 1.2 млрд. долара, които Венецуела съхранява в Банката на Англия. Американски чиновници наскоро порицаха инвестиционен посредник в Абу Даби заради покупки на злато във Венецуела и предупредиха други потенциални чуждестранни купувачи да не го правят. Добре известно е, че златната програма на Мадуро съществува, но не и как работи. За да надникне вътре, \"Ройтерс\" проследи златото на Венецуела по пътя от горещи мини в джунглата, през централната банка в столицата Каракас, до рафинериите за злато и износителите на храни в чужбина, като говори с повече от 30 души, които познават тази търговия. Сред тях са миньори, посредници, търговци, академични изследователи, дипломати и държавни служители. Почти всички поискаха анонимност, защото не бяха упълномощени да говорят публично или защото се страхуваха от възмездие от венецуелските или американските власти. Така изниква картината на отчаяния експеримент в индустриалната политика на социалистическите лидери на Венецуела. Санкциите на САЩ удариха петролната индустрия на страната и засегнаха способността ѝ да взема заеми. Официалният миннодобивен сектор бе унищожен от национализацията. Затова Мадуро е пуснал \"миньори\" на свободна практика, за да извлекат минералните богатства, без почти никаква регулация или държавни инвестиции. Боливарската революция сега разчита силно на работници като Хосе Аулар - тийнейджър, който твърди, че се заразил с малария пет пъти на нерегламентирана мина близо до границата с Бразилия. Аулар работи 12 часа дневно, носейки чували с пръст до малка мелница, която използва живак за извличане на нишки благороден метал. Инцидентите в мините са често срещани в тези операции, казаха работниците. Така е и със стрелбите и грабежите. \"Правителството знае, че каквото и да стане в тези мини, то печели от него, казва 18-годишният Аулар. Нашето злато отива в ръцете им.\" Мадуро получи и решаваща помощ от турския президент Реджеп Тайип Ердоган, друг силен лидер, който също се конфронтира с администрацията на Тръмп. Венецуела продава по-голямата част от златото си на турски рафинерии, след това използва част от приходите за купуване на потребителски стоки на тази страна според хора, пряко запознати с тази търговия. Турските макаронени изделия и мляко на прах вече са в основата на субсидираната хранителна програма на Мадуро. Търговията между двете страни нарасна с 8 пъти миналата година. Но вниманието към въпроса се засилва, докато венецуелската политика достига точката на кипене. През последните дни много западни страни признаха опозиционния лидер на Венецуела Хуан Гуайдо за законен президент на южноамериканската страна. Противниците на Мадуро призоваха чуждестранните купувачи на скъпоценни метали от Венецуела  да спрат да работят  с определяния от тях като нелегитимен режим. \"Ще защитим златото си\", заяви в интервю за \"Ройтерс\" опозиционният депутат Карлос Папарони. Треска за злато Пътят на златото започва на места като Ла Кулебра, откъснат район в джунгла в южната част на Венецуела. Тук стотици мъже се занимават с операции по добив, каквито биха се извършвали през 19 в. Те изкопават мръсотия, пълна с минерали, с кирки в тунели, издълбани с ръце, като го изваждат с макари и лебедки. Тяхната дейност е съсипва крехки горски екосистеми и разпространява болести, пренасяни от комари. Миньорите се оплакват от военните сили, изпратени да охраняват района, където процентът на убийства е седем пъти по-висок от средния за страната. Министерствата на отбраната и информацията на Венецуела не отговориха на исканията за коментар. Миньорът Хосе Рондон е свикнал с трудностите. Четиридесет и седем годишният мъж пристигна през 2016 г. от Североизточна Венецуела с двамата си възрастни синове. Възнаграждението на шофьора на автобус не може да бъде в крак с хиперинфлацията на Венецуела, която по прогнозите на Международния валутен фонд ще достигне 10 млн. процента тази година. Тримата мъже събират около 10 грама злато ежемесечно с изнурителна работа. Все пак това е приблизително 20 пъти повече от това, което биха могли да спечелят у дома. \"Тук съм много по-добре\", каза Рондън, докато си почиваше в грубо направена барака, пълна с хамаци. Със злато в ръка миньорите се отправят към град Ел Каяо, за да продадат самородките си. Повечето купувачи са нелицензирани, дребните търговци работят в тесни магазини, оборудвани с аларми и стоманени врати. \"Държавата купува злато, всеки купува злато, защото това върви добре\", казва Джони Диас, лицензиран търговец на едро в Пуерто Ордас, на 171 км северно от Ел Каяо. Диас казва, че купува злато от търговци и препродава на всеки три дни на централната банка. Тъй като боливарът, валутата на Венецуела, губи от стойността си всеки час, държавата плаща по международни цени на онези, които биха могли да изнесат злато от страната, за да го обменят за долари. Търговците, които продават на Диас, завършват с пачки банкноти, които могат да се върнат в Ел Каяо и други градове от \"треската за злато\", за да плащат на миньорите, които го използват, за да купуват храна и консумативи и да изпращат на семействата си всичко останало. Златото, закупено от правителството, се топи в близките пещи на \"Минервен\", държавната минна компания, по думите високопоставен служител. След това се транспортира до трезорите на централната банка в Каракас, на 843 километра разстояние. Не остава там дълго - златните резерви на централната банка спаднаха до най-ниските си нива за последните 75 години. Венецуела продава доставения метал, както и съществуващите резерви, за да плаща сметките си, според двама високопоставени правителствени служители. Основният купувач в днешно време е Турция, казаха официалните представители. Съюзът с Турция Златната програма на Мадуро се развива заедно със  задълбочаващите се отношения с турския президент  Реджеп Тайип Ердоган. И двамата лидери са били критикувани в международен план заради погрома срещу инакомислещите в политиката и подронването на демократичните норми за придобиване на повече власт. Изпълнителна заповед от 1 ноември, подписана от Тръмп, забранява на американски граждани и организации да купуват злато от Венецуела. Той не се прилага за чужденци. Анкара е уверила Министерството на финансите на САЩ, че цялата търговия на Турция с Венецуела е в съответствие с международното право. През декември 2016 г. Венецуела обяви директен полет от Каракас до Истанбул на \"Търкиш еърлайнс\". Това бе изненадващо развитие, тъй като търсенето на пътувания между двете страни е слабо. Търговските данни показват, че тези самолети не превозват само пътници. На Нова година през 2018 г. централната банка на Венецуела е започнала доставката на злато в Турция с въздушен превод на този метал на стойност 36 млн. долара до Истанбул. Това стана едва седмици след посещението на Мадуро в Турция. Доставките миналата година  са достигнали 900 млн. долара  по данни на турското правителство и търговски доклади. Според двама високопоставени венецуелски служители централната банка на Венецуела продава своето \"занаятчийско\" злато направо на турските рафинерии. Постъпленията отиват във венецуелската държавна банка за развитие \"Бандес\" за купуване на турски потребителски стоки, съобщават събеседниците. Сред купувачите на злато са Истанбулската златна рафинерия (IGR) и турският търговец \"Сардес къйметли маденлер\", казва човек, който работи в златната индустрия в Турция, както и дипломат от Каракас, и двамата високопоставени венецуелски служители. В интервю за \"Ройтерс\" изпълнителният директор на IGR Айшен Есен отрече компанията да е участвала в каквито и да било сделки със злато от Венецуела. В писмено изявление тя каза, че се е срещнала с венецуелски и турски представители в Истанбул през април, за да изложи вижданията си за спазването на международните разпоредби. Есен каза, че е посъветвала турското правителство, че работата с Венецуела \"не би била правилна за основни институции или за държавата\". Що се отнася до \"Сардес къйметли мандерлер\", никой в офисите ѝ в Истанбул не отговори на запитвания от \"Ройтерс\". Междувременно турските потребителски продукти си проправят път към венецуелските маси. В началото на декември 54 контейнера с турско мляко на прах пристигнаха в пристанището Ла Гуайра, близо до Каракас, сочат данни от пристанището, които \"Ройтерс\" видя. Изпращачът от Истанбул, \"Мълбери проже ятъръм\", е със същия адрес като \"Мерилинс проже ятъръм\" - компания, създала миналата година съвместно предприятие с държавната минна компания на Венецуела \"Минервен\" според данни в търговския регистър на Турция от септември. Компаниите не отговориха на искане за коментар. Дори критиците на Мадуро признават, че той направи добър алхимичен номер - като компенсира затруднените миньори с обезценените от инфлация боливари и в замяна получи ценни метали, той намери начин да превърне сламата в злато. Венецуелският икономист Анхел Алварадо, опозиционен депутат, каза, че тъмните операции и необичайни механизми на търговския обмен са сред малкото инструменти, останали на Мадуро. \"Това е отчаяно усилие за оставане на власт на всяка цена\", каза Алварадо.", "date": "2019.02.13", "title": "С \"алхимичен трик\" Венецуела превръща безполезните банкноти в злато"}
{"url": "https://www.dnevnik.bg/zelen/2019/02/13/3389927_vodniiat_proekt_na_smolian_shte_bude_realiziran_s_68/", "text": "Министърът на околната среда и водите Нено Димов и управителят на \"ВиК\" ЕООД Смолян\" инж. Мариян Николов подписаха днес договор за изграждането на интегрирания воден проект на Смолян. Това е първият проект с бенефициент ВиК оператор, финансиран по оперативна програма \"Околна среда 2014-2020 г.\" (ОПОС), съобщиха от Министерството на околната среда и водите. Дейностите включват рехабилитация на пречиствателната станция за отпадъчни води в Смолян. Ще бъде изградена и реконструирана 14 км водопроводна и 19 км канализационна мрежа. Изпълнението на проекта ще подобри пречистването на отпадъчните води във водните обекти и ще намали чувствително загубите във водопреносната мрежа. Със завършването на проекта от подобрено пречистване на отпадъчните води ще се ползват допълнително 30 000 жители. Общият размер на инвестицията е 91.3 млн. лв. ОПОС 2014-2020 г. осигурява безвъзмездна финансова помощ в размер на 68,2 млн. лв. Срокът за изпълнение на дейностите е 48 месеца. През програмен период 2014-2020 г. ОПОС финансира ВиК проекти чрез прилагане на регионалния подход. Очаква се още 14 ВиК оператора да подадат своите проектни предложения.", "date": "2019.02.13", "title": "Водният проект на Смолян ще бъде реализиран с 68 млн. лв. по програма \"Околна среда\""}
{"url": "https://www.dnevnik.bg/skorost/2019/02/13/3389933_pri_purvata_za_godinata_akciia_peshehodec_sa_globeni/", "text": "При първата за годината акция \"Пешеходец\", проведена между 4 и 17 февруари, служители на Пътна полиция са глобили 1573 души, съобщиха от пресцентъра на МВР. 1325 от тях са били пешеходци, които са пресичали неправилно, а 248 са водачи, отнели предимство на пешеходец. Според Закона за движение по пътищата пешеходците също са участници в движението по пътищата и към тях има разписани редица задължения като пресичане само на обозначените за целта места, забрана да прескачат ограничителните пътни съоръжения и да се движат само по тротоара или банкета на пътното платно, ако няма тротоар, отбелязват от МВР. Специален акцент в операцията е бил поставен върху възрастните, съпровождащи деца, като наложените наказания са 25. Операции като тази ще има през всеки месец от годината, уточняват от МВР.", "date": "2019.02.13", "title": "При първата за годината акция \"Пешеходец\" са глобени 1573 души"}
{"url": "https://www.dnevnik.bg/sport/2019/02/13/3389935_vasil_bojkov_obiavi_che_shte_finansira_levski/", "text": "Васил Божков ще се ангажира с оздравяването, управлението и финансовата издръжка на \"Левски\". Това обяви компанията му \"Нове холдинг\" в кратко съобщение до медиите в сряда. От писмото не става ясно дали Божков има интерес към собствеността на футболния клуб, а само че \"това е възможност за успешно партньорство\". \"Нове холдинг\" поясни, че това партньорство ще продължи, докато е налице общ \"бизнес интерес\". \"Левски\" е безспорно най-популярният и разпознаваем бранд в родния футбол и като такъв предоставя потенциална възможност за успешно бизнес партньорство\", се казва в съобщението на \"Нове холдинг\". \"Това е причината групата компании, в които г-н Божков има участие, да се включат в необходимото оздравяване, управлението, финансирането и дългосрочното развитие на клуба. Партньорството ще продължи, докато съществуват възможности за растеж и бизнес интересите на двете страни съвпадат\", допълват от компанията, която обичайно официализира плановете и действията на Божков. Краткото съобщение и подборът на думите оставят актуални въпросите защо, как и колко дълго Божков ще участва във финансирането на Левски. В момента клубът е в тежка криза, като  дълговете му са 32 млн. лева  и е заплашен от изваждане от евротурнирите. През декември букмейкърът \"Ефбет\" подписа нов договор с клуба за три години , ставайки основен спонсор на сините. Логото на компанията, която е орбитата на фирмите на Божков, беше преместено от гърба на фланелките, на гърдите, заменяйки \"Виваком\". \"Дневник\" потърси за коментар  новия изпълнителен директор на \"Левски\" Павел Колев , но без успех. В края на януари  Колев обяви, че клубът ще има нови собственици . На 6 март е насрочено общо събрание на акционерите, на което се очаква да бъдат обявени промените в собствеността. Миналата седмица доскорошният заместник изпълнителен директор на Българския футболен съюз  директно посочи Божков като главно действащо лице в новата структура . \"Васил Божков ме спечели с много ясен бизнес план за това как \"Левски\" да излезе поне на \"брейк ивън\" (Break-even), както се казва на английски - да не губи пари, ако не да печели. С желанието си да инвестира в инфраструктура и школа, с желанието си да направи отбора по-български, така че феновете да се идентифицират по-лесно с него и да го обичат повече, както са го обичали преди години\", каза Колев. Божков, известен сред обществото предимно с хазартния си бизнес, вече е имал общо със спорта. В началото на новия век той оглавяваше федерациите по стрелба и шахмат. Акцентът в \"спортната\" биография на бизнесмена е управлението на ЦСКА. Божков придоби клуба от \"Българска армия\" през 1999 г. от Любослав Пенев и го ръководи до 2006 г., когато продаде акциите си на индиеца Прамод Митал. Според официалните данни разходите на клуба за това време са били малко над 40 млн. лева, а приходите са били около 33 милиона. След това той продължи да е част от футбола и спорта чрез свързвани с него хазартни компании. \"Еврофутбол\" продължава да е ексклузивен партньор на БФС, а \"Ефбет\" спонсорира голяма част от спортните клубове в България. В момента \"Ефбет\" и \"Еврофутбол\" са спонсори на втородивизионния \"ЦСКА 1948\", който преди три години тръгна от най-ниското ниво в опит да бъде припознат като приемник на фалиралия ПФК ЦСКА АД.", "date": "2019.02.13", "title": "Васил Божков обяви, че ще финансира \"Левски\""}
{"url": "https://www.dnevnik.bg/bulgaria/2019/02/13/3389941_neadekvatno_e_da_se_misli_che_gebrev_e_otroven_chrez/", "text": "Председателят на парламентарната комисия за контрол на службите за сигурност и специалните разузнавателни средства Димитър Лазаров (ГЕРБ) отхвърли възможността бизнесменът Емилиян Гебрев да е отровен с вещество, което се е намирало в кафето му или в руколата, която е ял. Пред Би Ти Ви той уточни, че във водата и остатъчното кафе в кафе машината в дома на Гебрев е установено минимално количество от веществото. Производителят на руколата, използвана в салатата, която бизнесменът консумирал в ресторант, е проверен и е установено, че той няма нищо общо със случая. Лазаров участва в заседанието на парламентарната комисия, на което беше  изслушан главният прокурор Сотир Цацаров. С твърдението си той  опроверга изказването на главния прокурор в началото на седмицата.  Тогава той заяви, че в кафе от кафе машината в дома на Гебрев, както и в храната на неговия син има следи от хлорпирифос – инсектицид, който е силно токсичен и се ползва за борба с неприятели по земеделските култури. Установено е, че това вещество се е съдържало и в руколата от салатата, която са консумирали Гебрев и неговите партньори по време на вечеря в ресторант, но в изключително ниски количества. Цацаров обаче уточни, че при отравянето на Емилиян Гебрев няма открити субстанции от списъка на Конвенцията за химическите оръжия. Самият главен прокурор също уточни днес по време на изслушването си в парламентарната комисия, че не е бил правилно разбран за установеното фосфоросъдържащо вещество, което се е съдържало в консумираната от Гебрев салата. \"Ние в никакъв случай не твърдим, че г-н Гебрев е претърпял хранително отравяне. Ние разследваме опит за убийство. Версията с руколата е проверена докрай и е отхвърлена\", заяви Цацаров. По думите на Лазаров веществото, с което е отровен Гебрев, е попаднало в неговия организъм по друг начин и е \"неадекватно\" да се твърди, че това е станало чрез кафето и руколата.", "date": "2019.02.13", "title": "Неадекватно е да се мисли, че Гебрев е отровен чрез кафе или рукола, смята депутат на ГЕРБ"}
{"url": "https://www.dnevnik.bg/sviat/2019/02/13/3389937_sauditska_arabiia_zapochva_da_tursi_neft_i_gaz_v/", "text": "Саудитска Арабия за пръв път ще търси активно петролни и газови ресурси извън територията си, съобщи министърът на енергетиката Халид ал Фалих, цитиран от \"Файненшъл таймс\". \"Светът ще бъде площадката за игра на \"Сауди Арамко\", каза Ал Фалих, имайки предвид саудитския петролен гигант, който той също оглавява. Според \"Файненшъл таймс\" решението е сигнал, че Рияд продължава да залага на петролната и газова индустрия независимо от амбициите си да се откъсне от тях. Сега експанзията ще е от голямо значение за бъдещето на компанията. \"Вече няма да гледаме само навътре и да се фокусираме върху монетизацията на ресурсите на кралството\", продължи Ал Фалих. Най-голямата компания производител на петрол в света никога не е обръщала сериозно внимание на възможността да развива активна дейност в чужбина. Новата ѝ цел според министъра е да стане международен играч от като \"Шел\" или \"Ексън Мобил\". Това предполага и нови инвестиции в сектора, въпреки че престолонаследникът Мохамед бин Салман е говорил за \"опасно пристрастяване към петрола\". Двете страни  в момента са в центъра на усилията  да се ограничи предлагането на петрол (чрез съкращаване на добива), за да се намалят цените, спаднали с 40% през 2018 г. В момента барел суров петрол се продава за около 60 долара - доста под цена, близка до 80 долара, каквато изисква бюджетът на страната. \"Конкуренция с най-добрите\" През март се очаква Рияд да намали добива от над 11 млн. барела дневно през ноември до 9.8 млн., а износът да се свие до 6.9 млн. (от 8.2 млн.), обяснява Ал Фалих. Това е част от споразумението, постигнато в края на миналата година. Министърът обяснява, че дори да се осъществят всички искани реформи, изкопаемите горива ще съставляват 40-50% от приходите на кралството. Думите му идват и на фона на очакванията за първично публично предлагане на \"Сауди Арамко\", споменато преди няколко години от Мохамед бин Салман. Източници, запознати с плановете за продажба на акции на компанията, смятат, че идеята се е отложила за неопределено време. Според Ал Фалих обаче планът за експанзия предполага, че в сегашните намерения за държавния мастодонт е отразена нуждата да се впечатлят потенциални акционери. Препятствията пред най-голямото в света първично публично предлагане са регулаторни, но и свързани с невъзможността за оценяване от 2 трлн. долара, за което говореше престолонаследникът. Според министъра същевременно бъдещите инвеститори в \"Сауди Арамко\" биха искали тя \"да се състезава с най-добрите международни петролни компании\".", "date": "2019.02.13", "title": "Саудитска Арабия започва да търси нефт и газ в чужбина"}
{"url": "https://www.dnevnik.bg/evropa/evropeiski_parlament/2019/02/13/3389703_evroparlamentut_poiska_kohezionnite_fondove_da_budat_v/", "text": "ЕС трябва да продължи да инвестира във всички региони за увеличаване на икономическата и социална кохезия. Предложението ни е бюджетът за кохезионна политика да бъде запазен на настоящото ниво 378 млрд. евро за всички региони, каза пред репортери в Страсбург Констанце Крел, която е докладчик по темата заедно с български евродепутат Андрей Новаков. Това гласуваха евродепутатите за правилата за финансиране на ЕС в периода 2021 – 2027 г. Новата система от правила ще позволи опростена процедура за насърчаване на местните проекти и ще поощри малките предприятия да кандидатстват за финансиране. Предложението мина с 460 гласа \"за\" в пленарната зала, сега следват преговори със Съвета на ЕС. Най-бедните региони ще съфинансират своите проекти със само 15%, макар че комисията настояваше за 30%, посочи Андрей Новаков. \"Това означава, че регионите и след 2020 г. ще могат да се възползват от европейско финансиране\", припомни той. Процентните дялове и общото финансиране трябва да бъдат запазени на сегашните нива според предложените числа от Комисията по регионално развитие с бюджет от 378.1 млрд. евро по цените за 2018 г. (14% повече от предложените 330.6 млрд. евро от комисията) за периода 2021 – 2027 г. Евродепутатите също така искат да увеличат ресурсите за трансгранични проекти до над 11 млрд. евро. Изискванията за обвързване на процеса на реформи в страните членки с подкрепата от структурните фондове са нещо много важно и аз съм убедена, че по време на преговорите със съвета ние отново ще се върнем към тази тема, каза Искра Михайлова. Въпросните правила ще се прилагат не само за Фонда за регионално развитие, Европейския социален фонд и Кохезионния фонд, но също така и за Европейския фонд за рибарство. Те също установяват финансовите правила за периода 2021 – 2027 г. за фонда \"Убежище и миграция\", фонда \"Вътрешна сигурност\" и Инструмента за управление на границите и визите. Комисията по регионално развитие иска да включи и Фонда за развитие на селските райони в новия Регламент за общоприложимите разпоредби. Фондовете представляват около една трета от общия бюджет на ЕС.", "date": "2019.02.13", "title": "Европарламентът поиска кохезионните фондове да бъдат в същия размер и след 2020"}
{"url": "https://www.dnevnik.bg/evropa/2019/02/13/3389780_evroparlamentut_poiska_ot_bosna_da_poburza_s_reformite/", "text": "Евродепутатите призовават властите в Босна и Херцеговина да пристъпят към конституционни, политически и изборни реформи, за да гарантират, че ще имат функциониращи демократични институции и да ускорят процеса на интеграция в ЕС. Това е посланието в доклад, който прави оценка на напредъка, постигнат от Босна и Херцеговина по пътя на страната към евентуално присъединяване към ЕС. В съобщение, разпространено след доклада (приет с 468 гласа \"за\" 123 \"против\" и 83 \"въздържал се\"), ЕП отбелязва, че от средата на 2017 г. се наблюдава значително забавяне в приемането на свързаните с ЕС промени въпреки ангажимента на страната към Програмата за реформи. Членовете на ЕП остават загрижени и от широко разпространената корупция в Босна и Херцеговина, извадена на показ от общите избори, проведени на 7 октомври миналата година, както и от предшестващата ги предизборна кампания, която отново бе доминирана от етно-националистическата реторика и твърде съсредоточена върху проблемите, свързани с разногласията, основани на миналото, вместо да предлага решения на ежедневните проблеми на гражданите на страната. Евродепутатите също така категорично подчертават необходимостта от бързото формиране на Палатата на народа в съответствие с решенията на конституционния съд на страната, като същевременно наблягат на това, че функциониращите демократични институции, включително парламентът, са предпоставка за напредъка на процеса на интеграция в ЕС. Босна и Херцеговина подаде кандидатурата си за членство в ЕС на 15 февруари 2016 г., но все още предстои да получи статут на страна кандидат. Корупция, прославяне на военните престъпления и икономическа реформа Европейският парламент също така: - подчертава отново необходимостта Босна и Херцеговина да продължи с конституционните, политическите и изборните реформи, за да превърне страната в напълно ефективна, приобщаваща и функционална държава, основана на върховенството на закона; - изисква категорични усилия от страна на делегатите в Босна и Херцеговина да постигнат окончателно съгласие относно процедурните правила на Парламентарния комитет по стабилизиране и асоцииране ЕС – Босна и Херцеговина (ПКСА), което преди това беше невъзможно поради опити за въвеждане на етническо блокиране в правилата за гласуване на ПКСА; - отбелязва решението на Централната избирателна комисия (ЦИК) относно разпределението на местата в Палатата на народа на федерацията, прието на 18 декември 2018 г., и призовава всички политически участници да се справят с останалите правни пропуски в Закона за изборите в Босна и Херцеговина по систематичен начин; -остава загрижен от широко разпространената корупция в Босна и Херцеговина и продължаващите различния между декларираната политическа воля за борба с нея и липсата на конкретни резултати; - припомня на всички политически лидери и институции в Босна и Херцеговина, че те носят отговорността да оценят обективно военновременните събития, и изразява съжаление за всякакъв вид възхваляване на лица, осъдени за престъпления срещу човечеството; - изразява съжаление относно липсата на напредък по отношение на свободата на изразяване и независимостта на медиите, като подчертава, че производството и излъчването на телевизионно и радиосъдържание на всички официални езици в Босна и Херцеговина би допринесло за опазването на културното многообразие на страната; - признава, че въпреки че страната все още е на ранен етап от създаването на функционираща пазарна икономика, Босна и Херцеговина е постигнала известен напредък по отношение на икономическото развитие и конкурентоспособността. Накрая депутатите подчертават, че кандидатурата на Босна и Херцеговина за членство в ЕС представлява стратегически избор и ангажимент за напредък към ЕС.", "date": "2019.02.13", "title": "Европарламентът поиска от Босна да побърза с реформите"}
{"url": "https://www.dnevnik.bg/sport/2019/02/13/3389991_spas_rusev_tvurdi_che_ostavia_v_levski_sponsorski/", "text": "Собственикът на \"Левски\" Спас Русев обяви, че с напускането на клуба ще остави два спонсорски договора за общо 4.5 милиона лева, които \"не са експлоатирани\". По думите му това \"не са договорите, които евентуално се коментират при бъдещата смяната на собствеността\". Русев потвърди, че ще се откаже от парите, които е дал като заем, за да финансира клуба. \"То друга формула във футбола няма\", каза той пред \"Диема спорт\". И допълни, че като се оттегли от клуба след общото събрание на 6 март, дългове на \"Левски\" ще намалеят наполовина от последно обявените -  32 милиона лева . Русев очаква \"Левски\"  да избегне изключването от европейските турнири . За целта до края на февруари клубът трябва да плати около 2 милиона лева. По-рано днес  Васил Божков обяви чрез компанията си \"Нове холдинг\" , че ще се ангажира с оздравяването, управлението и финансовата издръжка на \"Левски\". От съобщението не стана ясно дали той има интерес към собствеността на футболния клуб, а само че \"това е възможност за успешно партньорство\". \"Нове холдинг\" поясни, че това партньорство ще продължи, докато е налице общ \"бизнес интерес\". \"От първия си ден в \"Левски\" съм го канил и убеждавам да влезе в клуба\", каза Русев в интервю за \"Диема спорт\". Той обяви, че ще се раздели безвъзмездно с акциите си, които са около 50%, но също отказа да каже кой ще е следващият собственик на клуба. \"На 6 март ще стане ясно. Много би ми се искало Васил Божков да е следващият голям акционер\", допълни Русев. Той заяви още, че никой от управляващите политици не го е молил, карал или убеждавал да поеме издръжката на \"Левски\". \"Идеята и намеренията на предишните собственици бяха доста добри - \"Виваком\" да придобие част от акциите на клуба, защото щеше да стане брак между много сериозна компания със сериозни приходи и един бранд, който да се използва в тяхната маркетингова стратегия. Това щеше да даде финансова стабилност на клуба. За съжаление тази идея не бе одобрена от акционери от Виваком. Затова аз останах в клуба като физическо лице\", обясни Русев. Попитан за неизплатените заплати в \"Левски\" за декември, той заяви, че въпросът трябва да бъде отправен към изпълнителният директор Павел Колев. И допълни, че \"във футбола редовността на заплатите не е този елемент, който задължително се спазва всеки месец\".", "date": "2019.02.13", "title": "Спас Русев: Оставям в \"Левски\" спонсорски договори за 4.5 млн. лева"}
{"url": "https://www.dnevnik.bg/evropa/evropeiski_parlament/2019/02/13/3390003_evroparlamentut_prizova_za_ratificirane_na/", "text": "Правата на жените са в опасност - това заяви европарламентът в незаконодателна резолюция, гласувана днес с 395 гласа \"за\" срещу 157 гласа \"против\" и 62 \"въздържал се\". Евродепутатите отбелязаха, че по своето естество, интензивност и въздействие враждебните реакции срещу правата на жените се различават сред държавите членки като в някои случаи остават на равнището на реториката, а в други се изразяват в конкретни мерки. Евродепутатите изразяват загриженост по отношение на много области като: -  : евродепутатите подчертават нарастващия брой на жените жертви на домашно насилие в ЕС и призовават Съвета изцяло да приложи  Истанбулската конвенция  и да подкрепи нейното ратифициране от държавите членки; -  : евродепутатите отбелязват, че жертвите на насилие, основано на пола, често имат ограничен достъп до правосъдие и подходяща защита. Те призовават държавите членки да гарантират, че всички жертви ще получат правна помощ, отчитаща аспектите на пола, с цел да се сложи край на безнаказаността и да се подобри сигнализирането на подобни престъпления; -  : Евродепутатите изразяват безпокойство относно намаляването на ресурсите, с които разполагат организациите за правата на жените и приютите за жени в много от държавите членки. Те призовават държавите членки да предоставят достатъчни финансови ресурси и настояват достъпът до тези средства да включва по-малко бюрокрация и да не бъде дискриминационен по отношение на целите и дейностите на организациите; -  : евродепутатите изразяват загриженост от това, че противниците на репродуктивните права и самостоятелността на жените имат значително влияние върху националното законодателство и политики, като се стремят да налагат ограничения върху правата на жените и достъпа им до контрацепция и аборт. Те призовават Комисията да включи насърчаването и подобряването на сексуалното и репродуктивно здраве и права в следващата Стратегия за обществено здраве; -  : Евродепутатите посочват тенденцията в някои държави членки паралелно да се създават неправителствени организации, състоящи се от проправителствени лица. Те подчертават важността на наличието на критична, разнообразна и неправителствена среда за организациите за правата на жените и равенството между половете; -  : Парламентът изразява загриженост, че в последно време сезасилва тази форма на насилие и особено сексистката и ЛГБТИ-фобската реч. Призовава членовете си да дадат пример като демонстрират политика на нетърпимост към подбуждащи към омраза сексистки изказвания по време на пленарните сесии, посредством изменение на Правилника за дейност на ЕП, който трябва да съдържа забрана за подобни изказвания. В заключение, по време на дебата във вторник евродепутатите отправиха въпрос към Комисията с искане за устен отговор и призоваха за развитието на кохерентен и всеобхватен план за постигането на равенство на половете и защита на равните права за жените, включително премахването на всички форми на насилие срещу жените.", "date": "2019.02.13", "title": "Европарламентът призова за ратифициране на Истанбулската конвенция"}
{"url": "https://www.dnevnik.bg/politika/2019/02/13/3390009_na_srednoshtno_zasedanie_pravnata_komisiia_v/", "text": "Девети час правната комисия в парламента гласува окончателно предложенията за промени в Изборния кодекс, които се правят три месеца преди изборите за евродепутати. Преди малко мнозинство от депутати от ГЕРБ, \"Обединени патриоти\" и \"Воля\" са подкрепили предложения на колегите им от ДПС, с които на практика се обезсмисля преференцията при избор на евродепутати, депутати и общински съветници. Става въпрос за предложение, което гласи, че преференциите се броят, само ако получените гласове за дадения кандидат са поне колкото избирателната квота. Депутатът Пенчо Милков от БСП обясни пред \"Дневник\", че при избори за народни представители прилагането на това изискване ще означава, че в различните избирателни райони за даден народен представител би трябвало да гласуват от 9 до 12 хил. души, за да се счита, че има реална преференция. Преференцията на изборите за евродепутати, където няма бетониране на водача на листата, се очаква да се счита за реална, ако събере около 150 хил. гласа, или броят на всички гласували делен на броя на евродепутатските места за България, който е 17. Това означава, че един кандидат за евродепутат може да стане водач на листата и да влезе в Европарламента, ако за него са гласували около 150 хил. избиратели, коментираха социалисти пред \"Дневник\". Номерата на партиите, коалициите и инициативни комитети остават, реши още правната комисия тази нощ, \"Соломоновото\" решение на ГЕРБ е тези номера да бъдат от 1 до 100. Номерата на кандидатите за депутати, евродепутати и общински съветници в листите ще започват от 101 и така се преодолява възможността за феномена 15/15 и така няма да има грешка в преференция за даден депутат. Предложението на \"Воля\", което беше подкрепено и от президента Румен Радев, да има камери за видеонаблюдение в изборните секции не беше прието. Заседанието на комисията по правни въпрос продължава и в този час, като се очаква промените в Изборния кодекс да се гласуват утре в парламента. Какво още реши комисията четете  тук.", "date": "2019.02.13", "title": "На среднощно заседание правната комисия в парламента обезсмисли преференцията"}
{"url": "https://www.dnevnik.bg/evropa/2019/02/13/3390011_nai-malko_13_dushi_zaginaha_pri_avtobusna_katastrofa/", "text": "Автобус, превозващ работници, катастрофира и падна в малка пропаст недалеч от столицата на Македония Скопие. Най-малко 13 души са загинали, а около 30 са ранени, съобщава БТА. Автобусът, в който имало около 50 души, излязъл от магистралата, свързващата Скопие с Тетово, и паднал в дълбока 10 метра пропаст. Причината за злополуката, станала на 25 километра западно от Скопие, още не се знае. Местни жители от близкото село и пожарникари се притекли на помощ на оцелелите, сред които е и шофьорът. Повечето от работниците, пътували с автобуса, са от град Гостивар и се връщали от работа в Скопие.", "date": "2019.02.13", "title": "Най-малко 13 души загинаха при автобусна катастрофа край Скопие"}
{"url": "https://www.dnevnik.bg/photos/2019/02/13/3389484_fotogaleriia_moden_bliasuk_ot_nju_iork/", "text": "Седмицата на модата се проведе в Ню Йорк между 4 и 13 февруари и отново привлече едни от най-големите имена в американската модна индустрия. \"Дневник\" прави обзор на някои от най-интересните кадри от модното събитие. На снимката: Близначките Клермон представят модели на марката The Blonds на 12 февруари.", "date": "2019.02.13", "title": "Фотогалерия: Моден блясък от Ню Йорк"}
