{"url": "http://www.dnevnik.bg/sport/2017/09/14/3042183_dimitur_dimitrov_rezultatut_e_spravedliv_no_az_sum_sus/", "text": "Треньорът на \"Лудогорец\" Димитър Димитров прие със смесени чувства  равенството 0:0 с \"Истанбул Башакшехир\"  в първия мач от Лига Европа.  Преди двубоя специалистът  каза, че ще се радва и на точка, но след срещата смята, че разградчани са можели да вземат и три. \"Справедливо равенство на фона на игровото поведение и на положенията пред едната и пред другата врата. Дори най-чистото беше за нас в началото на второто полувреме, когато при ситуация двама на един Жоао Пауло пропусна. Започнахме неуверено в първите 10-12 минути, но след това влязохме в мача и до средата на първото полувреме отправихме 3-4 опасни удари. Концентрацията, неумението или шанса не мога да кажа какво точно ни попречи да вкараме поне едно от създадените положения. Напрежението си каза думата, затова съм със смесени чувства след срещата\", каза Димитров. След загубата на \"Хофенхайм\" от \"Брага\" в другия двубой от групата треньорът на шампионите смята, че ситуацията става много интересна. Според него решаващ за разградчани ще бъде следващият двубой, който е именно срещу германците у дома. Димитров се оплака и от липсата на смени, с които да усили нападателната мощ на отбора си, независимо, че пусна от пейката Клаудиу Кешеру. \"Жалко, че нямах смени, с което да усиля състава. Имаше умора, особени в крайните полузащитници, но в момента това е ситуацията. С Марселиьно и Мисиджан нашата атака щеше да бъде по-силна, но това е положението\", добави Димитров. Марселиньо беше наказан за двубоя, докато  Мисиджан  остана извън групата. Ден преди мача, Димитров мотивира решението със \"спортно-технически причини\". Халфът Абел Анисе, който беше сред най-добрите в българския отбор също определи резултатът като справедлив. \"Добър резултат. Равенството като гост е приемливо, \"Истанбул\" е много силен отбор, контролираха топката, но ние също имахме шансове, които са съжаление не успяхме да вкараме. Марселиньо ни липсваше много, но това е футболът. Той ще играе в следващия мач и се надявам тогава всичко да бъде наред. Всеки един от нас даде 100% от себе си днес\", каза Анисе.", "date": "2017.09.14", "title": "Димитър Димитров: Резултатът е справедлив, но аз съм със смесени чувства"}
{"url": "http://www.dnevnik.bg/sviat/2017/09/14/3042042_decata_v_avstriia_da_govoriat_dostatuchno_nemski_predi/", "text": "Австрийската консервативна Народна партия настоява децата, които не говорят \"достатъчно добре\" немски, да взимат задължителни уроци по езика като условие да бъдат записани на училище, заяви нейният лидер  Себастиан Курц , предадоха \"Ройтерс\" и БТА. Десетки хиляди мигранти от Близкия изток, Афганистан и Африка пристигнаха в Австрия през последните две години. Тяхната интеграция се превърна във важна политическа тема и Курц, чиято партия е партньор в правителствената коалиция със социалдемократите, увеличи популярността си заради  твърдата си позиция  по миграцията и  води в проучванията .  Предложението му се отнася привидно за всички деца, но обществените дебати са насочени главно върху децата на мигрантите, повечето от които в момента са записани в училище в зависимост от възрастта им. Те получават допълнителни уроци по немски, но учителите се оплакват, че това не е достатъчно за интегрирането им, посочва \"Ройтерс\". \"Децата могат да следват учебната програма само ако немският им е достатъчно добър\", заяви Курц на пресконференция в Залцбург, където преди изборите на 15 октомври представи програмата на партията си за образованието. \"Онези, които се записват в училище, трябва да разбират езика, на който се преподава\", подчерта Курц, повтаряйки искания на крайнодясната Партия на свободата.", "date": "2017.09.14", "title": "Децата в Австрия да говорят \"достатъчно немски\", преди да започнат училие, искат консерваторите"}
{"url": "http://www.dnevnik.bg/bulgaria/2017/09/14/3041922_producentut_na_pod_prikrite_i_revoljuciia_z_shte_pravi/", "text": "Режисьорът и продуцент Димитър Гочев ще участва в изработването на анимирано лого, аудио- и видеоклипове за българското председателство на Съвета на Европейския съюз в началото на 2018 г. Гочев е съдружник в дружеството \"Ди индъстри\", което е спечелило обществената поръчка за малко над 240 хил. лева за изработване на телевизионни, аудио- и интернет клипове, възложена от Министерството за българското председателство на Съвета на ЕС 2018. За обществената поръчка са кандидатствали пет фирми - \"Ейч Ди ченъл\", \"Арт уинар\", \"Бранд Ню айдиъс\", \"Мирамар филм\" и \"Ди индъстри\". Първите три са били отстранени, тъй като предложенията им не са съответствали на техническата спецификация. След извършена оценка на ценовите предложения и комплексна оценка на офертите на първо място е класиран участникът \"Ди индъстри\" ООД с 81.62 точки. На второ място е \"Мирамар филм\" с комплексна оценка от 68 точки. Компания \"Мирамар филм\" стои зад филми като \"Вездесъщият\", \"Кербала\", \"Love.net\", \"Дзифт\". \"Ди индъстри\" е създадена през август 2016 г. като съдружие между Милан Зарев и \"Гох продъкшънс\", което е собственост на Димирът Гочев. Пред \"Дневник\" Милан Зарев обясни, че той се занимава с техническата част в работата на дружеството, а Гочев - с творческата. По думите на Зарев \"Ние, нашите и вашите\" е продукция на \"Ди индъстри\". Според финансовия отчет на дружеството за 2016 г., \"Ди индъстри\" има приходи от 86 хил. лева и разходи за 36 хил. лева. \"Ди индъстри\" ще създаде анимирано лого и разработка на визуална идентичност; четири триминутни видеа на различни теми, а към всяко едно от тях и по пет 30-секундни клипа; 18 аудиоклипа на български и английски език с продължителност по 30 секунди; 15 видео- и анимирани интернет банера. В поръчката е предвидено изпълнителят да създаде и оригинална музика за нуждите на българското председателство. Режисьор на видеоклиповете ще бъде Димитър Гочев. Ръководител на екипа е Божидар Велинов, а автор и сценарист е Мирон Крумов. Димитър Гочев е оператор, режисьор и продуцент, един от създателите на компаниите СИА и \"Камера\". Продуцент е на сериалите \"Под прикритие\", \"Революция Z\", \"Стъклен дом\" и на игрални и документални филми като \"Аве\", \"Последната линейка на София\", \"Стоичков\" и др. Един от последните му проекти е сериалът \"Ние, нашите и вашите\" по \"Нова телевизия\", където е и режисьор.", "date": "2017.09.14", "title": "Продуцентът на \"Под прикрите\" и \"Революция Z\" ще прави клиповете за българското председателство на ЕС"}
{"url": "http://www.dnevnik.bg/bulgaria/2017/09/14/3042088_voenniiat_zavod_emko_ima_tri_dni_da_otstrani_vsichki/", "text": "Междуведомственият съвет по отбранителна индустрия и сигурност на доставките трябва да реши съдбата на военния завод \"Емко\" в понеделник. Тогава ще бъде разгледано искането за възстановяване на лиценза на фирмата, който беше спрян в края на юли за срок от 6 месеца, съобщава Министерството на икономиката. Лицензът може да бъде възстановен само след отстраняване на всички нередности, които бяха открити от междуведомствения съвет. \"Не е в компетенциите на министъра на икономиката самостоятелно да спре или да върне лиценза за внос и за износ на фирма \"Емко\" ЕООД\", пише в позицията си ведомството. В края на миналата седмица е постъпило писмо до министъра на икономиката Емил Караниколов от фирмата, в което се прилагат констативни протоколи от служба \"Контрол на общоопасните средства\". В един от тях са дадени предписания какви нередности трябва да бъдат отстранени. От министерството уточняват, че секретарят на Междуведомствения съвет е изпратил писмо до Главна дирекция \"Национална полиция\", с което иска информация дали са отстранени всички констатирани нередности, тъй като от въпросния протокол не се разбира дали това е свършено от службата по пожарна безопасност. Позицията на министерството дойде след  днешните протести на служители на военния завод  в Трявна, Монтана и село Белица. Тяхното недоволство беше насочено срещу замразения лиценз на \"Емко\". Протестиращите блокираха за кратко прохода \"Хаинбоаз\" в района на село Вонеща вода и главен път Е-79. Те заявиха, че държавата води целенасочена война срещу тях. Протестите ще продължат и следващата седмица. Работниците в \"Емко\" заплашиха, че ако дотогава конфликтът с икономическото министерство не бъде решен, ще протестират пред Народното събрание.", "date": "2017.09.14", "title": "Военният завод \"Емко\" има три дни да отстрани всички нередности, за да получи лиценз"}
{"url": "http://www.dnevnik.bg/sport/2017/09/14/3042102_hamiltun_pojela_na_alonso_da_se_bori_za_titlata_prez/", "text": "Люис Хамилтън води сериозна битка за титлата във  Формула 1  през този сезон със Себастиан Фетел, но вече мисли и за следващата година. В навечерието на Гран при на Сингапур трикратният първенец си пожела по-сериозна конкуренция за сезон 2018. Той участваше в брифинга на ФИА заедно с Фернандо Алонсо. Двамата бяха съотборници през 2007 г. в \"Макларън\", но развалиха сериозно отношенията си, борейки се за титлата. Резултатът беше вражда между тях и титла за Кими Райконен. В момента  Хамилтън  и Алонсо са в добри отношения, а британецът пожела на двукратния шампион да се включи в борбата догодина. \"Силно се надявам, че той ще има кола, която да му позволи да се бори с нас догодина. Не е типично отбор като \"Макларън\" да бъде толкова назад и аз очаквам Фернандо да бъде в битката за челните места, ще бъде хубаво за всички\", каза Хамилтън. Откакто британецът напусна отбора, \"Макларън\" няма победа в 91 състезания и се класира само веднъж на подиума. Легендарният британски тим е на 9-о място сред конструкторите в момента, а откакто използва двигателите на \"Хонда\", има големи проблеми с надеждността. \"Макларън\" ще обяви раздялата си с \"Хонда\" Освен състезанието за Гран при на Сингапур, което ще бъде поредният епизод в борбата между Фетел и Хамилтън, с голямо нетърпение се чакат и новините около  \"Макларън\" . Очаква се британският тим да обяви раздялата си с \"Хонда\" и да подпише договор с \"Рено\" за получаване на двигатели от френския производител догодина. В момента \"Рено\" има свой заводски отбор, а освен това доставя двигатели на \"Ред бул\". Агрегатът изостава от тези на \"Ферари\" и \"Мерцедес\", но \"биковете\" успяха да вземат победа чрез  Даниел Рикардо в Гран при на Азербайджан . Австралиецът се качи още пет пъти на подиума, а Макс Верстапен записа едно трето място. Според специалисти новината за новите двигатели ще успее да задържи Фернандо Алонсо в \"Макларън\". Договорът на двукратния шампион изтича, но той заяви, че иска кола за 2018 г., която да му позволи да се бори за победи. \"На този етап не искам да коментирам, аз съм се съсредоточил върху следващите състезания. Но феновете трябва да са спокойни\", каза Алонсо. Той говори и за мечтата си да спечели \"Тройната корона в моторспорта\". През тази година испанецът се пробва в  \"500-те мили на Индианаполис\" , но не завърши. \"Тройната корона\" представлява победа в Гран при на Монако във Формула 1, 500-те мили, както и  \"24-те часа на Льо Ман\" . Алонсо има две победи в Монако. Въпреки раздялата с \"Макларън\" \"Хонда\" ще остане във Формула 1. Очаква се японският производител да подпише с \"Торо росо\". Новина има и по тази ос, като пилотът на втория тим на концерна \"Ред бул\" Карлос Сайнц–младши ще премине в \"Рено\".", "date": "2017.09.14", "title": "Хамилтън пожела на Алонсо да се бори за титлата през 2018 г."}
{"url": "http://www.dnevnik.bg/bulgaria/2017/09/14/3042107_trima_siriici_poluchiha_po_shest_godini_zatvor_po/", "text": "Специализираният наказателен съд призна днес тримата сирийски граждани Алмохамад Абдулхамид, Ал Абдалах Фади и Ал Фанди Ясим за виновни по обвинение в тероризъм. Наложеното им наказание е по 6 години затвор, съобщи БТА. Такова бе поисканото наказание от държавното обвинение. Решението не е окончателно и подлежи на обжалване и протест. Магистратите обаче не приеха твърдението на прокуратурата, че подсъдимите са били членове на \"Ислямска държава\" и \"Мюсюлмански братя\". Тримата сирийски граждани, които са със статут на бежанци, получен в Германия,  бяха задържани през февруари  при опит да преминат нелегално от България в Турция. Според обвинението целта им е била \"да участват в престъплението тероризъм\", като се присъединят към организациите \"Ислямска държава\" и \"Мюсюлмански братя\". Като довод прокуратурата посочи открити снимки в мобилните им телефони и тяхна комуникация с неустановени по делото хора,  съдържаща реплики като  \"само дето в работата има риск, забранен в международен мащаб\"; \"идвам при теб и умирам преди теб\". В подкрепа на това бяха представени снимките и разпечатки от техни разговори и съобщения. Според адвокатите на сирийците няма доказателства тримата да са се занимавали с тероризъм. Делото започна през септември миналата година  и стана първото, заведено у нас дело по обвинение за тероризъм като се очакваше то да продължи дълго, заради липсата на опит на магистратите в подобни казуси. Първата присъда заради обвинение в тероризъм обаче бе за 21-годишния българин с австралийски паспорт Джон Захариев. Повече четете  тук .", "date": "2017.09.14", "title": "Трима сирийци получиха по шест години затвор по първото заведено в страната дело за тероризъм"}
{"url": "http://www.dnevnik.bg/sviat/2017/09/14/3041800_evroliderite_shte_lekuvat_bolkata_ot_brekzit_v/", "text": "Трансилвания може и да не изглежда като подходящото място за забавен уикенд, в който да се възстановиш от болезнена раздяла, но това е рецептата на Жан-Клод Юнкер за справяне с унинието след Брекзит. Сибиу, живописен град и исторически дом на етническите германци в Румъния, ще бъде мястото, където лидерите на останалите в ЕС - 27 държави публично ще демонстрират единство в събота, на 30 март 2019 г. Това  каза председателят на Европейската комисия  пред Европейския парламент в сряда в годишното си слово за състоянието на Европейския съюз. Плановете на Юнкер за по-единен съюз без Великобритания срещат скептицизма на много правителства. Но председателят на ЕК е пресметнал, казват длъжностни лица, че  разширяването на еврозоната  и задълбочаването на сътрудничеството може да получат подкрепата на Ангела Меркел и Еманюел Макрон и да помогнат за преодоляването на различията с по-новите, по-бедни държави на изток. Споменаването на Брекзит в речта на Юнкер предизвика недоволството на британските депутати от Партията за независимост на Обединеното кралство в Европейския парламент. Те се присмяха на предупреждението на Юнкер, че британците скоро ще съжаляват за напускането си и казаха, че ЮКИП ще чака с нетърпение да отпразнува \"освобождението\" на Великобритания от диктата на ЕС. Според експерти, Юнкер смята, че много от останалите 440 милиона европейци ще осъзнаят, че втората икономика напуска общността едва тогава. За да ги успокоят след този \"много тъжен и трагичен момент\", техните лидери трябва да планират да се срещнат в Румъния, една от най-новите и най-бедните държави членки. През първата половина на 2019 година тя ще е  ротационен председател на ЕС . Богато културно наследство - Юнкер отбеляза, че немскоговорещите като него го знаят като Херманщад, столица на старата саксонска общност в Трансилвания, прави Сибиу добро място за честване на съюза между различните нации в Европа. \"Цялата идея за този ден е да се съсредоточим върху нещата, които предстоят, не върху тези, които са отминали\", каза високопоставен представител на ЕС относно срещата в Сибиу, която беше приветствана от румънския президент  Клаус Йоханис , бивш кмет на града. И ако враждебно настроени британски коментатори може да бъдат поблазнени от мисълта да свържат трансилванската среща с представата за ЕС като смучещ кръв вампир, то местните румънски жители твърдят, че нямат много общо с легендата за Дракула. Постижим компромис Освен да промени атмосферата на историческия уикенд за Европейския съюз, успехът на визията на Юнкер за Сибиу през 2019 г. ще зависи от това как националните лидери ще реагират на предложенията, които той очерта в сряда. Най-впечатляващото е, че бившият премиер на Люксембург, чийто мандат ще изтече през есента на 2019 г., иска да използва напускането на Великобритания, за да прекрати практиката държави да избират коя част от интеграцията искат за себе си и коя за другите, и да вкара всичките 27 или повече страни в еврозоната, шенгенското пространство и банковия съюз. В реч, в която внимателно балансираше между индиректни критики и похвала за различни лидери в блока, той шамароса предложенията на Макрон за отделен бюджет на еврозоната и плановете да прокара по-дълбока интеграция, които биха могли да оставят в периферията на ЕС страните извън еврото, особено тези на изток. Германското правителство се подготвя след две седмици Меркел да вземе четвърти мандат и е скептично към плановете на Макрон, но вероятно ще бъде предпазливо и към амбициозните предложения на Юнкер. Първоначалната му реакция бе въздържана. Служители на ЕС обаче не придават значение на идеята, че Юнкер върви към пряка конфронтация с Меркел и Макрон, с противопоставянето на \" Европа на много скорости \". Европейският ветеран вярва, че тази идея носи семената на разпада. Идеята на Юнкер е по-скоро за еврозона, покриваща целия Европейски съюз, с бюджет, който е част от общия бюджет на ЕС и се управлява от съществуващата Комисия, като практично приложение на идеите, подкрепяни от Меркел и Макрон. В същото време служители на ЕС посочват предишни опити на Париж и Берлин да наложат водеща роля в интеграцията, като например в разгара на кризата в еврозоната през 2011 г., когато предложенията на Саркози и Меркел не набраха сила. Сега Юнкер ще се опита да ги убеди в своя по-широк подход. Независимо от това, неговото предложение страни като Полша и Унгария, ръководени от дълбоко евроскептични правителства, да се присъединят към структурите на еврозоната, едва ли ще спечели бърза подкрепа във Варшава и Будапеща. Аргументът на Юнкер обаче е, че ако те отхвърлят предложенията и натиска да се присъединят, няма да могат да се оплакват, че са третирани като второкласни членове на съюза. Шейсет и двегодишният Юнкер заяви, че на моменти се е отчайвал от ЕС, но иска Сибиу да предложи на гласоподавателите в ЕС нещо по-различно от Брекзит, за да се \"събудят\" два месеца преди изборите за Европейски парламент. Най-голямото предизвикателство пред постигането на дългия му списък с амбиции дотогава ще бъде да превъзмогне окопалите се национални интереси. \"Деморацията означава компромис\", каза той в рязко предупреждение към спорещите лидери, които иска да събере в Трансилвания. \"Европа не може да функционира без компромис\", каза той. /БТА", "date": "2017.09.14", "title": "Евролидерите ще лекуват болката от Брекзит в Трансилвания"}
{"url": "http://www.dnevnik.bg/politika/2017/09/14/3042117_izborut_na_nov_iztrebitel_za_vvs_moje_da_zapochne/", "text": "Парламентарната комисия, която проверява процедурата по избор на нов за ВВС изтребител, вероятно ще препоръча тя да бъде върната една стъпка назад - за нова оценка на офертите на САЩ и Португалия, на Италия и на Швеция. \" Стана ясно, че е променено решението на Народното събрание . В проекта, който е гласувало Народното събрание, има задължителни изисквания. Тях никой не може да ги промени, освен с ново решение на Народното събрание. Към тях е добавено ново задължително изискване - примерна схема за плащане. Тя не е условието, което ще може да дисквалифицира един от участниците\", каза председателят на комисията Емил Христов след заседанието и днес. Промяната е направена от председателя на борда, ръководещ проекта, към юли 2016 г., месец след одобряването на проекта за инвестиционен разход от парламента. Христов отказа да изрече конкретно име, но към тази дата . Според документите, които е прегледала комисията, критериите могат да се променят само от министъра на отбраната, а това е направено от Радев. С промяната на критериите е дисквалифицирано предложението на САЩ и Португалия за употребявани F-16, тъй като законодателството на САЩ не позволява разсрочено плащане и това се е знаело в Министерството на отбраната от години. Днес в комисията бяха изслушани бившият служебен министър Велизар Шаламанов и командирът на ВВС генерал-майор Цанко Стойков. Стойков наследи проекта, след като замести Румен Радев, когато той стана президент. Христо попита Стойков защо не е взета предвид дипломатическа нота от САЩ от март тази година, в която се казва, че има начини за разсрочено плащане. Стойков каза, че решението на Борда е било да не се предприема нищо. Христов по-късно обясни, че схемата, по която американците са предлагали да се плаща е за самолет по самолет. Според Христов Стойков не е взел предвид и предложение от неназована държава за нови самолети, което щяло да се впише във финансовата рамка от 1.5 млрд. лв. за 8 самолета, обучение и наземно оборудване. Попитан дали трябва да се изпрати ново искане за предоставяне на предложения Христов каза, че все още е рано \"да коментираме какво бихме предложили на Министерството на отбраната, но във всички случаи ще предложим нещо, което ще му даде възможност да има равнопоставеност на всички доставчици\". На едно от последните си заседания в края на април служебното правителство на Огнян Герджиков одобри офертата на шведската компания СААБ за изтребители \"Грипен\" като най-изгодна от предложенията за нов тип изтребител за нуждите на армията. Това стана на закрито заседание. България избираше между три предложения - употребявани F-16, собственост на Португалия, от Италия за \"Юрофайтър\" втора употреба и шведските \"Грипен\". В  доклад на Министерството на отбраната  до Министерския съвет от края на юни се предлага да започнат преговори с Швеция за купуването на нови изтребители \"Грипен\" и с Италия, която предлага употребявани \"Еврофайтър Тайфун\". Третата възможност - за купуване на F-16 от Португалия с логистичен пакет от САЩ, не е класирана \"поради несъответствие на ценовото му предложение с изискванията, заложени в RFP (request for proposal – искане за предоставяне на предложение)\", се разбира от доклада на Красимир Каракачанов. При процедурата, завършена от служебното правителство, на първо място е класиран \"Грипен\" с оценка 0.90, а предложението на Италия е класирано на второ място с резултат 0.61. Правителството реши, че преди да започне преговори, ще изчака заключенията на комисията, създадена по искане на ГЕРБ.", "date": "2017.09.14", "title": "Изборът на нов изтребител за ВВС може да започне почти отново"}
{"url": "http://www.dnevnik.bg/bulgaria/2017/09/14/3042118_predsedateliat_na_gradskiia_sud_kaloian_topalov_podade/", "text": "Председателят на Софийския градски съд (СГС) Калоян Топалов подава оставка, потвърдиха от \"Дневник\" източници от съда. Той е поискал да бъде освободен като ръководител на съда, но и да напусне системата. По информация на  \"24 часа \" в молбата му до Висшия съдебен съвет (ВСС) е посочено, че той иска да бъде освободен от втори октомври. На трети изтича мандатът на настоящия състав на съвета, което означава, че наследник на Топалов ще бъде избран от новия кадрови орган на Темида. До тогава съдът ще има изпълняващо длъжността. Първоначалната информация беше, че и ръководителят на търговско отделение Радостина Данаилова е подала оставка. Впоследстви обаче \"Правен свят\" писа, че ръководството и съдебната система напуска председателят на гражданското отделение Биляна Балинова. Какви са мотивите за напускане не е известно. Топалов не отговаряше на мобилния си телефон. \"Правен свят\" пише, позовавайки се на колеги на Топалов, че Той беше избран от отиващия си състав на Висшия съдебен съвет (ВСС) през 2015 година, след отстраняването на тогавашния председател Владимира Янева. Топалов е граждански съдия и сам влезе в надпреварата за титуляр на СГС, катот той беше и единствен кандидат. При встъпването си в длъжност, Топалов обяви, че осъзнава, че му престои дълъг и не лек път. \"СГС трябва да започне да работи нормално и да може да осигури на обществото качествено и справедливо правосъдие\". Почти година след това в  интервю  за \"Дневник\" от май 2016 година, Топалов заяви, че в \"съда вече се диша по-леко\". \"Диша се свободно като се ходи по коридорите, създават се ясни правила за работа, колегите се подпомагат, решават се проблемите. Моята врата и тази на колегите е отворена винаги. Аз се чувствам свободен човек. Един свободен човек не може да създава организация, каквато беше посочена в доклада като проблемна\", заяви Топалов. Той влезе в задочен спор с прокуратурата, след като Топалов и заместниците му изготвиха  доклад  за безбройните нарушения при издаването на разрешения за подслушване. Документът беше изпратен на прокуратурата. Впоследствие главният прокурор  Сотир Цацаров  се оплака на съдебния съвет, че председателят на Софийския градски съд  Калоян Топалов и заместниците му не изпращат на прокуратурата делата, свързани с разрешаване на специални разузнавателни средства (СРС), по които са допуснати нарушения. Топалов отказа да изпрати делата с мотив, че наблюдаващият прокурор може да посочи кои дела иска или да поиска копия от необходимите за целите на проверката. В крайна сметка от държавното обвинение изпратиха  ДАНС да провери работата в съда . Какво се е случило след това не е известно.", "date": "2017.09.14", "title": "Председателят на градския съд Калоян Топалов подаде оставка и като съдия (допълнена в 21:25 ч.)"}
{"url": "http://www.dnevnik.bg/zdrave/2017/09/14/3042115_na_jenite_po-lesno_im_omruzva_seksut_s_edin_partnyor/", "text": "В една дългосрочна връзка жените два пъти по-често губят желание за секс с партньора си от мъжете. Това установява анкета сред 5000 мъже и 6700 жени за сексуалното поведение във Великобритания. Изводите са публикувани в Британския медицински журнал (BMJ) и цитирани в Би Би Си. Според авторите на проучването не е верен стереотипът, че мъжете са тези, които имат нужда разнообразие на сексуалните партньори, защото бързо им омръзва да са само с един. Само около 15% от мъжете, участвали в допитването, посочват, че през последната година са загубили интерес към партньорката си за секс за по-дълго време - повече от три месеца. В същото време обаче над една трета от жените (34%) признават, че вече не им се прави секс с партньора, с когато живеят. Това е повече от двойно на мъжете, които дават същия отговор. Проучването прави разграничение между отшумяващата с възрастта страст между партньорите и желанието за секс като цяло. Анкетата ясно потвърждава, че страстта между мъж и жена в дълга връзка намалява и при двамата с напредването на годините, обаче липсата на желание за секс по различни причини и в по-ранен етап се проявява предимно при жените. Според разбивката на данните жените и мъжете се разминават в нагона си. Най-голяма част от мъжете, загубили интерес към жените си, са във възрастта между 35 и 44 години, докато при жените пикът е между 55 и 64 години и това няма връзка с менопаузата, която обикновено настъпва тогава, уточняват учените от University College London. Основните фактори за загубата на желание за секс са възникването на здравословни или психически проблеми при някой от двамата във връзката, или емоционалното отчуждаване и лошата комуникация между партньорите, установява още проучването. Има също и видима закономерност с наличието на деца в семейството - когато са малки, жените не изпитват сексуален интерес към партньорите си в продължение на месеци. За част от анкетираните това, че половинката им вече не ги привлича, не е никак изненадващо и си го обясняват с дългото време прекарано заедно. Но за друга част от участниците в проучването липсата на секс е ненормална и им причинява емоционален дискомфорт, показва анализът. Тези, които правят по-малко секс, са като цяло и по-нещастни във връзката си, припомнят британските учени. Специалистите съветват партньорите да говорят от рано за сексуалните си проблеми вместо да чакат комуникацията помежду им да се влоши още повече. Могат също така да опитат да си върнат страстта чрез различни жестове на интимност извън сексуалните, например да се държат за ръце и да се стараят да показват уважение и обич към партньора си.", "date": "2017.09.14", "title": "На жените по-лесно им омръзва сексът с един партньор отколкото на мъжете, установи анкета"}
{"url": "http://www.dnevnik.bg/sviat/2017/09/14/3042093_ot_goliama_koaliciia_do_ostur_zavoi_naliavo_-_kakvo_ne/", "text": "Най-голямата несигурност в най-важните избори в Европа тази година не е за това дали Ангела Меркел ще продължи да управлява Германия, а с кого и колко ще им отнеме да се разберат. Въпреки че изненадата не може да се изключи, особено с оглед на всякакви руски намеси, социологическите агенции са уверени в резултатите от проучванията си, а те показват, че консерваторите на Меркел ще спечелят най-много места в Бундестага. Крайнодясната \"Алтернатива за Германия\" ще влезе в парламента за първи път и някои експерти смятат, че може да събере повече подкрепа от близо 10%, за които говорят проучванията - притеснителна възможност за мнозина в страната и чужбина. Останалите партии обаче изключват възможността да са в коалиция с нея и най-вероятният сценарий е да се повтори \"голямата коалиция\" на Меркел със  социалдемократите  (ГСДП). Изграждането на коалицията е продължителен процес, който може да парализира политическия живот за месеци по време, когато Брекзит разтърси основите на Европа - особено предвид потенциалното увеличаване на парламентарните групи от четири на шест. Неформални сондажи и след това проучвателни разговори се правят преди формалните преговори, а партийните лидери може да търсят съгласие от членовете си, преди да подпишат. В зависимост от това как изглежда коалицията най-голям е залогът при въпроси като интеграцията на над милион мигранти, пристигнали в Германия за последните две години, и инвестициите в най-голямата европейска икономика, както и водещата роля на Меркел в преговорите за реформа на Европейския съюз и отношенията с Русия и Турция. Ето и основните сценарии: Консерватори и социалдемократи (\"голяма коалиция\") Най-вероятното развитие според проучванията. Партията на Меркел в парламента, съставена от нейния Християндемократичен съюз (ХДС) и баварския Християнсоциален съюз (ХСС) управлява с ГСДП в продължение на 8 от 12-те години, в които Меркел е канцлер - включително в последните 4.  Меркел, която тласна консерваторите към центъра, изглежда се чувства удобно в управление с ГСДП. Такава коалиция вероятно ще има голямо мнозинство, ще осигури приемственост и ще постигне общо съгласие за Европа, Турция, външната политика, миграцията и въпроси на сигурността.  Това е последният желан развой и за двете страни - особено за ГСДП, която се опасява, че ще загуби подкрепа като младши партньор. Тя иска и да се наблегне на инвестициите, образованието, справянето с неравенството и справедливи пенсии, докато консерваторите се фокусират повече върху данъчни облекчения. ГСДП също така не са склонни да подкрепят планираното увеличаване на разходите в отбраната. Консерватори и либерали (\"черно-жълто\") Консервативният блок и бизнес ориентираните Свободни демократи (FDP) са традиционни партньори, особено по финансови и икономически въпроси - управлявали са заедно през почти половината от седемте десетилетия на следвоенна Германия. Ако спечелят достатъчно гласове, това е най-вероятният сценарий.  Либералите се върнаха на политическата сцена тази година, като спечелиха достатъчно гласове в най-населения щат, Северен Рейн-Вестфалия, през май, за да управляват там заедно с ХДС. Повтаряне на тази коалиция на федерално ниво би довело до данъчни съкращения и дерегулация и затягане на законите за миграция, убежища и сигурност.  FDP бяха изхвърлени от парламента през 2013 г. след четири хаотични години на власт с Меркел. Имат по-радикални планове за намаляване на данъците и приватизация, противопоставят се на по-нататъшна евроинтеграция и искат страните от Европейския съюз да могат да напускът еврозоната. Лидерът на партията Кристиан Линднер също така е предлагал Германия да приеме анексията на Крим от Русия през 2014 г., идея, която Меркел изключва. Консерватори, либерали, зелени (\"Ямайка\" - \"черно-жълто-зелено\") Все още не е изпробвано на федерално ниво. Тази комбинация управлява в северната провинция Швезвиг-Холщайн.  Ако блокът на Меркел не може да формира коалиция с партньор FDP или Зелените, може да опита и с двете партии. И двете вече отхвърлиха тази възможност, но може да бъдат изкушени от възможността да са на власт. Зелените и FDP са в двата края на политическия спектър. Очакват се сблъсъци за данъчното законодателство, енергетиката, ЕС и мигрантите Консерватори и Зелени (\"черно-зелена\") Не е изпробвано на федерално ниво. Тази възможност се e обсъждала по време на Меркел, която придвижи страната към употребата на  възобновяеми енергийни източници . ХДС и Зелените са работили заедно на местно ниво, включително в коалиция, водена от Зелените в богатата южна провинция Баден-Вюртемберг. Лидерите на Зелените са прагматични, далеч от ековоините, основали партията. Възможността да дойдат на власт може да ги убеди да направят компромис. Такава коалиция би настоявала за силна Европа и би се фокусирала върху борбата с климатичните промени. Зелените биха искали поетапно затваряне на използващите въглища електроцентрали. Съмнително е, че ще спечелят мнозинство. Консерваторите искат по-ниски данъци, докато Зелените искат данъци за най-богатите. Зелените имат по-либерална мигрантска политика, която може да ги изправи срещу ХСС. Те се противопоставят и на плановете за увеличени разходи за отбрана. Очакват се сблъсъци в някои аспекти на  енергийната политика  и регулациите на автомобилните емисии заради дизеловия скандал. Правителството на малцинството, нови избори или парализа Правителство на малцинството би било прецедент в историята на Германия и копнеещите за стабилност германци не биха искали това. Мнозина обаче го предпочитат пред нови избори. Ако Меркел не успее да си намери партньор, може да почувства, че има мандат да управлява, имайки предвид личния си рейтинг. Вероятно би получила подкрепа за отделни политики от ГСДП, FDP и Зелените. Вродената предпазливост на Меркел в комбинация със страха на германците от нестабилност, наследство от фрагментацията през изборите, които предхождат възхода на Нацистката партия на Адолф Хитлер. ГСДП, Левите, Зелените (\"червено-червено-зелено\") Малко вероятно. Никога не е опитвано на федерално ниво, но коалиция с фаворита на социалдемократите и с радикалните Леви може да е единственият им шанс да излъчат канцлер. Такъв формат беше изпробван в провинция Берлин под ръководството на ГСДП и с премиер от Левите в Тюрингия. За първи път ГСДП не изключи възможността да се присъедини към Левите. Такава коалиция вероятно би се фокусирала върху възможността да насърчи инвестициите и да се справи с неравенството, като също така приеме по-приятелска към Русия позиция. Връзките на Левите с комунистите от ГДР и болезнените спомени на ГСДП за кадри, преминаващи в редиците на тази радикална партия заради реформите на трудовия пазар преди повече от десетилетие. Докато ГСДП и Зелените биха могли да управляват заедно сравнително лесно, Левите искат данък от 75% за най-богатите, 30-часова работна седмица и замяна на НАТО със съюз, който включва Русия.", "date": "2017.09.14", "title": "От \"голяма коалиция\" до остър завой наляво - какво (не) може да се случи на изборите в Германия"}
{"url": "http://www.dnevnik.bg/sport/2017/09/14/3042120_futbolistite_sa_po-sklonni_kum_izvurshvane_na/", "text": "Проблемите на  Уейн Рууни  извън терена предизвикаха сериозен отзвук в Англия, след като имаха големи последствия върху нападателя. Рекордьорът по голове за Трите лъва беше глобен от клубния си тим \"Евертън\", а за капак бракът му е пред разпад. Това принуди психолози да направят специално изследване в Англия. То показва, че 52% от престъпленията, извършени от спортисти са дело на футболисти. \"Сън\" публикува изследването, което доказва, че именно футболистите са най-проблемните сред спортните звезди във Великобритания. Уейн Рууни, който беше хванат да шофира в нетрезво състояние и за капак беше с компаньонка, далеч не е единствения, който се забърква в подобни проблеми. Данните на психолозите показват, че 23% от всички престъпления, извършени от играчи стават зад волана. Основно те са шофиране в нетрезво състояние или пренебрегване на ограничения за скоростта. Другите случаи, в които лидерството се държи от футболистите са сексуалните престъпления. Казусът с бившия английски национал  Адам Джонсън  разтърси Острова, след като крилото получи ефективна присъда за склоняване на непълнолетно момиче към секс. В други две категории футболистите не са на първите места. Това са нападенията – 83% от тях извършени от състезатели по дартс, както и финансовите измами. При тях първото място се държи от крикетърите.", "date": "2017.09.14", "title": "Футболистите са по-склонни към извършване на престъпления от всички други спортисти"}
{"url": "http://www.dnevnik.bg/sviat/2017/09/14/3042123_bulgari_sa_arestuvani_pri_razbivane_na_balkanska_mreja/", "text": "Полицията в Босна и Херцеговина, Черна гора и Хърватия е разбила международна мрежа за трафик на хора към Европейския съюз, за която има данни, че е прехвърлила на запад близо 200 души, съобщи \"Ройтерс\". Сред арестуваните 21 души има граждани на двете държави, както и на България, Турция, Гърция, Черна гора и Сърбия. Турски граждани е смятан за лидер на групата. Всички са обвинени, че са се възползвали от безвизовото пътуване между Турция и Босна и Черна гора, за да прехвърлят мигранти със самолетни полети от Истанбул до Сараево и Подгорица. След това те били вкарвани нелегално в Хърватия и продължавали към Западна Европа. Таксата се движела между 3500 и 5000 евро на човек, казва Аднан Косовач, представител на босненската гранична полиция. Според него освен арестите от сряда полицията е претърсила няколко къщи в Западна Босна и в Хърватия. Там са били държани нелегалните имигранти, а при обиските са иззети мобилни телефони, SIM карти и пари.", "date": "2017.09.14", "title": "Българи са арестувани при разбиване на балканска мрежа трафиканти на хора"}
{"url": "http://www.dnevnik.bg/bulgaria/2017/09/14/3042131_video_policai_otnovo_protestiraha_vuv_varna/", "text": "Близо 100 души се включиха тази вечер в протеста, организиран във Варна от Синдиката на полицаите и служителите на МВР във Варна. Повод за протеста станаха  споровете между синдикатите и заместник-министъра на вътрешните работи Стефан Балабанов  за размера на заплатите. Синдикатите предложиха минималната заплата в МВР да бъде обвързана с минималната или средната за страната. Балабанов обясни, че към днешната среща няма как да бъде постигнат \"категоричен отговор\", тъй като за промените в закона има конкретен ред, по който трябва да се мине. Част от синдикатите искат увеличение на заплатите със задна дата - от 1 февруари. От министерството обясниха, че това не може да стане по сега действащия закон. При исканите 15 процента увеличение за това ще са нужни повече от 11 млн. лв. Това означава, че за една година трябва да се намерят над 136 млн. лева. От финансовата дирекция на МВР също заявиха, че това не може да стане, тъй като в момента ведомствата не разполага с тези средства. След проведените разговори от полицейския синдикат заявиха, че няма диалог със сегашното ръководство на министерството и насрочиха днешните протести.", "date": "2017.09.14", "title": "Видео: Полицаи отново протестираха във Варна"}
{"url": "http://www.dnevnik.bg/gradska_sreda/2017/09/14/3042113_ploshtad_aleksandur_nevski_shte_ostane_parking_za/", "text": "Туристически автобуси ще продължават да паркират на площад \"Александър Невски\", докато общината не им намери ново място. Това се разбира от отговор на кметът на София Йорданка Фандъкова на питане от независимия общински съветник и член на \"Политическа група 5\" Симеон Славчев.  Славчев бе попитал Фандъкова кога ще бъде прекратена  практиката туристически автобуси да паркират пред патриаршеската катедрала  като ползват мястото за отправна и крайна точка на туровете си. \"Поздравявам Ви за ентусиазма, г-н Славчев\", с тези думи и ироничен тон кметът на София Йорданка Фандъкова се обърна към общинския съветник Симеон Славчев, докато отговаряше на питането. Според наредба на Столичната община от 2015 г. на площада могат да паркират до 5 автобуса, но често и особено в почивните дни, те са много повече. Туроператорите купуват карти за всеки автобус, за да паркират и да се движат в града. Те биват два вида - еднодневни на цена от 20 лева и тримесечни за 50 лева. В отговора си Фандъкова казва, че Столичната община е одобрила проект за възстановяване на централната градска част, въз основа на който се \"подготвя промяна на съществуващата организация и обособяване на нови алтернативни места за временен престой на туристическите автобуси\". Кметът на София обаче не се ангажира със срок, в който ще бъде направена промяната. Фандъкова посочва и че в последните месеци е било установено нарушаване на одобрената от общината схема на движение на автобусите, за което са им били наложени актове за административни нарушения. В отговора обаче не се казва нито колко акта са издадени, нито какви са те. В отговор Симеон Славчев заяви, че ще внесе доклад, с който ще иска отмяна на наредбата от 2015 г., Пред \"Дневник\" той обеща, че ще продължава да бъде толкова ентусиазиран в работата си като общински съветник. Площад \"Александър Невски\" е включен в проекта за ремонти на част от центъра на София. Пространството попада в зона 4, която обхваща и пл. \"Народно събрание\", градините \"Кристал\", при ректората на Софийския университет и пред църквата \"Света София\", паметника \"Левски\" и пл. \"Гина Кунчева\", пространството между ул. \"Оборище\" и Военния клуб, участък от ул. \"Оборище\" източно от пл. \"Александър Невски\" и част от ул. \"Париж\", между ул. \"Оборище\" и бул. \"Цар Освободител\". Обществената поръчка за ремонта  е с прогнозната стойност 20.1 млн. лева без ДДС и беше повторно обявена в края на август, след като беше  спряна през май . Едновременно с нея бе спряна и пусната поръчката за 22 млн. лева без ДДС  за ремонт на Зона 2 , която обхваща ул. \"Граф Игнатиев\" (от ул.\"Алабин\" до бул \"Евлоги и Христо Георгиеви\"), части от ул. \"Цар Иван Шишман\", ул. \"6-ти септември\" и ул \"Солунска\".", "date": "2017.09.14", "title": "Площад \"Александър Невски\" ще остане паркинг за автобуси, докато общината реши къде да го премести"}
{"url": "http://www.dnevnik.bg/sport/2017/09/14/3042134_uefa_zapochva_disciplinarno_proizvodstvo_sreshtu/", "text": "Руският шампион \"Спартак\" (Москва) ще бъде разследван от УЕФА заради поведението на своите фенове в мача с \"Марибор\". Тимът на  Ивелин Попов  беше гост на словенския отбор в първия мач от груповата фаза на Шампионската лига, но ултрасите от Москва създадоха сериозни проблеми. Пресслужбата на УЕФА съобщи, че вече е открито дисциплинарно производство срещу \"Спартак\". Образувано е дело по две нарушения на правилата за дисциплина: използване на пиротехника и хвърляне на обекти на терена. Очаква се Дисциплинарната комисия към УЕФА да направи преглед на всички инциденти на 21 септември и да обяви решението си. Срещата в сряда на стадион \"Людски врът\"  завърши 1:1 , като още преди нейното начало се стигна до сблъсъци между феновете на \"Спартак\" и полицията. От руската агитка твърдят, че са били нападнати от фенове на домакините. По време на двубоя ултрасите на \"Спартак\" изстреляха и няколко бомбички, като една от тях падна на няколко метра от главния съдия Дениз Айтекин от Германия. Според дисциплинарния правилник на УЕФА, за всяка единица на пиротехника клубът заплаща по 500 евро. Ако това не е първото нарушение, наказанието се увеличава с още 50%. Засега няма да има по-сериозни наказания за \"Спартак\" като лишаване от домакинство или празни трибуни. Във втория кръг руският шампион приема \"Ливърпул\" на \"Арена откритие\".", "date": "2017.09.14", "title": "УЕФА започва дисциплинарно производство срещу \"Спартак\" (Москва) заради феновете на отбора"}
{"url": "http://www.dnevnik.bg/sport/2017/09/14/3041444_rusiia_i_surbiia_se_klasiraha_za_polufinalite_na/", "text": "Русия и Сърбия са последните два полуфиналиста на  европейското първенство по баскетбол . Те се класираха сред най-добрите четири след като се справиха с Гърция и Италия. Шампионите от 2007 г. Русия се справиха трудно с Гърция 74:69. След първите 20 минути гърците имаха предимство (34:31), но много силна трета четвърт наклони везните в полза на Сборная. Тимът на Сергей Базаревич влезе с точка аванс в заключителните 10 минути и в тях показа по-здрави нерви.  Руснаците спечелиха двубоя основно в подкошието, където Тимофей Мозгов и Андрей Воронцевич бяха пълни господари. Мозгов завърши с дабъл-дабъл – 15 точки и 10 борби, а тежкото крило на ЦСКА Москва овладя 12 отскочили топки в защита и добави осем точки. Над всички беше Алексей Швед, който завърши с 26 точки, пет асистенции и три откраднати топки. В гръцкия тим най-резултатен беше Ник Каталес с 25 точки, а крилото Принтезис добави 19. Съперник на Русия в полуфинала ще бъде Сърбия, който очаквано се справи с Италия – 83:67. Нито за момент \"орлите\" не изпуснаха водачеството в мача и печелеха всяка четвърт. Единствено третата завърши при резултат 15:15. Играта на Италия не се получи, като стратегията с много стрелба от зоната за три точки беше рискована. \"Скуадра адзура\" вкара осем тройки от 29 опита, но имаше огромни проблеми в подкошието. Отскочилите топки бяха спечелени безапелационно от сърбите. Италианците овладяха едва 19 борби срещу 44 за съперника си. Тимът на Александър Джорджевич беше стабилен и без да блести си взе своето. Най-резултатен стана гардът Богдан Богданович с 22 точки. За Италия най-много точки отбеляза Марко Белинели – 18. Утре вечер в зала \"Синан Ердем\" в Истанбул е първият полуфинален сблъсък на Евробаскет между  Испания и Словения . Русия и Сърбия се изправят един срещу друг в петък.", "date": "2017.09.14", "title": "Русия и Сърбия се класираха за полуфиналите на Евробаскет"}
{"url": "http://www.dnevnik.bg/skorost/2017/09/14/3041250_tova_li_e_budeshtiiat_goresht_hechbek_na_kia/", "text": "На международния автосалон във Франкфурт, който ще продължи до 24 септември, \"Киа\" показва модел, който демонстрина новата дизайнерска линия на марката. \"Просийд концепт\" може да се приеме като предсвестник на бъдещия автомобил на корейците в \"Голф\"-класа, които комбинира впечатляваща визия с гъвкавост и функционалност.  Създателите на колата не крият, че идеята им е с нея да привлекат ново поколение потребители, чийто приоритет са динамичното управление и спортни характеристики на автомобила. ", "date": "2017.09.14", "title": "Това ли е бъдещият горещ хечбек на \"Киа\""}
{"url": "http://www.dnevnik.bg/bulgaria/2017/09/14/3032502_curkvata_otbeliazva_krustovden/", "text": "На 14 септември православната църква празнува Въздвижение на Светия кръст Господен, наричан още Кръстовден. Църквата извършва поклонение на кръста Господен четири пъти в годината - на третата неделя от Великия пост, наречена Кръстопоклонна, на Велики петък, на 1 август и на 14 септември. По древен обичай на този ден се прави водосвет и свещениците ръсят с кръст по домовете за благословение. Според църковното предание света Елена - майката на император Константин Велики, се счита за ревностна християнка. Тя се отправя към светите места в Палестина, за да потърси гроба Господен, който два века по-рано е затрупан от гонителите на християните. Усилията ѝ се увенчават с успех. Намерени са пещерата на гроба, както и три кръста. Кой от трите е Христовият кръст се разбира, когато чрез докосване с един от тях е възкресен наскоро починал човек. Частица от този животворящ кръст Елена изпраща на сина си в Константинопол, а самият кръст е положен в главната Йерусалимска църква. След време над пещерата на гроба Господен построяват храм, който съществува и до днес. Той е осветен тържествено на 14 септември 335 г. На този ден се събират хиляди поклонници. За да могат всички да видят Светия кръст, епископът го повдига или го \"въздвижва\" над главите на присъстващите. От това \"въздвижение\" получава своето име и празникът. По традиция на Кръстовден се спазва строг пост. Народният празник е свързан с края на летния и с началото на есенния селскостопански сезон. От Кръстовден или от Симеоновден (1 септември) може да започне сеитбата на зимните житни култури. На Кръстовден се \"осветява\" семето за посев. В някои райони на страната празникът е наречен гроздоберник, защото започва гроздоберът.", "date": "2017.09.14", "title": "Църквата отбелязва Кръстовден"}
{"url": "http://www.dnevnik.bg/bulgaria/2017/09/14/3041311_sled_veto_deputatite_glasuvat_otnovo_popravki_v_zakona/", "text": "Днес депутатите ще гласуват отново на първо четене разпоредбите от Закона за опазване на околната среда, с които се премахва втора съдебна инстанция по делата за обжалване на одобряване на оценка за въздействието върху околната среда на т.нар. обекти от национално значение. Поправките влизат за обсъждане в пленарна зала за втори път след като преди месец (на 8 август) държавният глава Румен Радев наложи вето върху спорните текстове и ги върна за ново обсъждане в Народното събрание. Проектът за промени в Закона за опазване на околната среда са първа точка в дневния ред на парламента за четвъртък. Текстовете засягат обекти от национално значение, каквито са например строителството на автомагистрала \"Струма\" през Кресненското дефиле и инвестиционните намерения за  ново строителство над Банско в Национален парк \"Пирин\" . Според Радев държавата трябва да създава не само регулации за съхраняването и възпроизводството на околната среда, но и за ефективен контрол за тяхното прилагане. Само така можела да изпълни конституционното си задължение за осигуряване опазването на околната среда. При гласуването на промените  няколко партии , както и 27 неправителствени организации, поискаха държавният глава да им наложи вето. Според тях в този си вид законът ще отслаби съдебния контрол върху законосъобразността на мегапроектите в областта на преноса на газ и нефт, автомагистралите, ТЕЦ-овете и ядрената енергетика. \"Такъв контрол се осъществява от административните съдилища, чиято правозащитна функция се реализира на две инстанции. Премахването на втората инстанция намалява интензитета на защитата, необходима за гарантиране на околната среда като конституционно призната ценност\", пише в мотивите си Радев. Според него екологичното законодателство е превантивно насочено да не се допуснат непоправими екологични последици. Гаранция за всичко това пък било съществуващото двуинстанционно съдебно производство. Радев изрази увереност, че Народното събрание ще намери добрия баланс \"между приоритетното и своевременно изграждане на значими стратегически обекти и контрола за спазване на законността\".", "date": "2017.09.14", "title": "След вето депутатите гласуват отново поправки в Закона за околната среда"}
{"url": "http://www.dnevnik.bg/bulgaria/2017/09/14/3041359_i_praznikut_na_pojarnata_shte_bude_otbeliazan_s/", "text": "След като  денят на полицията - 5 юли  бе отбелязан с официално честване и протест, и професионалният празник на пожарната ще премине в официално и алтернативно честване. МВР организира церемония за отбелязване повода на служителите си. Успоредно обаче най-големият полицейски синдикат Синдикална федерация на служителите на МВР (СФСМВР) ще направи алтернативно отбелязване на празника - с брифинг, който ще бъде последван от пожаро-приложна демонстрация, която ще се проведе на площад \"Народно събрание\". Целта ѝ ще бъде да покаже колко трудно се работи с постоянно незапълнени екипи от огнеборци. На брифинга синдикатите ще представят проблемите в системата и ще обяснят защо реално няма социален диалог във ведомството. Вчера те се оплакаха пред \"Нова телевизия\", че носят дрехи втора употреба от цяла Европа. По-късно при блиц контрола в парламентарната комисия по вътрешна сигурност и обществен ред министър Валентин Радев им отговори, че достатъчно средства са налети в тази сфера през последните години. Посочи и че ведомството санира основно сградите на пожарните. Валентин Радев допълни, че пари са давани на пожарната включително и за защитно облекло. \"Може би някои са си купили такова втора употреба, но ако питаме от десет граждани някой купувал ли си е дрехи втора употреба, сигурно 5, 6, 7, 8, 9 души са си купували, не може да сме някакво особено изключение. Не твърдя, че трябва да вземаме втора употреба неща, посочих вече какво сме купували\", коментира вчера Радев. Повече четете  тук . Във вторник пък се проведе заседание на съвета за социално партньорство в МВР. То скара синдикатите и ръководството на ведомството, които не се разбраха за увеличение на заплатите. След срещата синдикатите обявиха, че ще излязат на протест днес - на празника на пожарната и припомниха предупреждението си, че ще протестират на всеки празник до постигане на исканото. Повече четете  тук .  Иначе днес в 10 часа в двора на главна дирекция \"Пожарна безопасност и защита на населението\" за поредна година ще се състои церемонията, в рамките на която ще бъде отслужен водосвет и ще бъдат поднесени венци и цветя пред мемориалната плоча на загиналите при изпълнение на служебните си задължения служители, информира МВР. В 18.30 ч пък ще има протест на СФСМВР във Варна.", "date": "2017.09.14", "title": "И празникът на пожарната ще бъде отбелязан с официално и алтернативно честване"}
{"url": "http://www.dnevnik.bg/sport/2017/09/14/3041445_istanbul_bb_e_purvoto_prepiatstvie_pred_ludogorec_v/", "text": "Четири години след паметното си първо участие в европейските турнири и достигането до осминафинал в Лига Европа,  \"Лудогорец\"  започва поредното си предизвикателство в международен план. Българският първенец не успя да се класира за групите на Шампионската лига и да изпълни целта си, но ще участва във втория по сила турнир, като днес дава начало на битката в група С с гостуване на \"Истанбул ББ\". В групата са още германският \"Хофенхайм\" и португалският \"Брага\". Тимът от Разград се изправя срещу напълно непознат съперник, който въпреки отличното си представяне в турското първенство и големите амбиции е дебютант в европейските турнири. Формата Двубоят на стадион \"Фатих Терим\" в Истанбул ще бъде под №15 за \"Лудогорец\" в Лига Европа. Тимът се представя по-успешно във втория по сила турнир, като има седем победи, четири равенства и три поражения. Интересното е, че само една от загубите е дошла на чужд терен – 0:1 от \"Валенсия\" на \"Местая\" в осминафинал през сезон 2013-14. Съперникът \"Истанбул\" се намира в отлична форма, като взе две поредни победи в първенството, а миналия уикенд надделя с 3:2 като гост на \"Фенербахче\". В последния си европейски двубой турският състав завърши 2:2 със \"Севиля\" като гост. \"Лудогорец\" сложи край на серията си от три двубоя без победа и през уикенда спечели срещу \"Славия\" с 4:0. Разградчани не се представиха силно в първите си мачове при Димитър Димитров, но покахаза прогрес в защита и допуснаха само един гол в шест срещи. Новините Най-сериозният проблем пред \"Лудогорец\" около мача не се оказа футболен, а чисто организационен. Отборът престоя повече от четири часа на летището във Варна в сряда, след като трябваше да излети в 11 ч. от Варна, но техническа неизправност с наетия чартър остави играчи и треньори на терминала. Самолетът на хърватската фирма TradeAir не можа да излети от Загреб и заради това се наложи ангажиране на друга фирма от Румъния. Именно това наложи и голямото забавяне в излитането на отбора. \"Лудогорец\" кацна в Истанбул около 15 ч., а час и половина по-късно стигна до хотела си. Основният плеймейкър Марселиньо няма да играе, след като изтърпява последния мач от санкцията си за три срещи.  Върджил Мисиджан  пък изненадващо остана в България. Нападателят все още не е подписал нов договор и заради това не беше качен на самолета за Истанбул. \"Причините са спортно-технически, но не искам да влизам в обяснителен режим\", каза лаконично треньорът Димитров. \"Истанбул\" има голям коз в лицето на  Жуниор Кайсара . Бившият футболист на \"Лудогорец\" се представя много силно в Турция, а освен това е изиграл ролята на скаут за \"Истанбул\" преди двубоя. \"Още след жребия треньорът ме попита няколко въпроса, за да му обясня най-общо моите впечатления за \"Лудогорец\". Казах му всичко, което знам, и даже ще бъда нещо като скаут за нашия отбор, ще помагам на треньорите при изготвянето на тактиката. Нашият треньор вече знае, че трябва да се концентрираме около Марселиньо. Смятам, че ако го опазим, ще имаме успех и в двата мача\", каза Кайсара пред  . Треньорите Димитър Димитров  дебютира начело на \"Лудогорец\" именно в мач от европейските турнири – срещу \"Судува\". Той все още свиква с обстановката в Разград, но е притиснат от времето и сгъстяващата се програма. \"Съперникът разполага с много качествени футболисти, силни индивидуалности, играли в големи първенства на Европа. Ще ни бъде тежко, но \"Лудогорец\" също натрупа солиден опит в евротурнирите. Разузнахме добре \"Истанбул ББ\" и се надявам да спечелим, но и равенство би било добър резултат\", коментира Димитров. Българският специалист обясни, че ще избере тактика спрямо играта на турския тим, но съобразявайки се и с потенциала, с който разполага. \"Да бъдем честни - и ние си имаме проблеми. Но аз вярвам в качествата на нашите играчи и знам, че те разполагат с нужните качества - вече са го доказали през годините. В тази коварна група всеки има шансове. Още след тегленето на жребия казах, че не си паднаха възможно най-трудните съперници от трета и четвърта урна\", добави Димитров. Треньорът на турския тим Абдула Авджъ отбеляза, че \"Лудогорец\" играе агресивно и има опит в групите на Шампионска лига. \"Лудогорец\" играе агресивен футбол, а играчите му натрупаха солиден опит в европейските турнири през последните години. Излизаме с мисъл за победа, целта е да прескочим групите и да се класираме за фазата на елиминации\", каза Авджъ. Двубоят е тази вечер от 20 ч. и ще се излъчва по БНТ 1.", "date": "2017.09.14", "title": "\"Истанбул ББ\" е първото препятствие пред \"Лудогорец\" в групите на Лига Европа"}
{"url": "http://www.dnevnik.bg/sviat/2017/09/14/3041303_nai-goliamoto_rusko_uchenie_ot_godini_zapochva_na_fona/", "text": "НАТО обяви, че ще следи \"спокойно и уверено\" най-голямото военно учение на Русия за последните няколко години, което започва в четвъртък и ще продължи до 20 септември. Алиансът и няколко източноевропейски страни членки обаче вече загатнаха или дори обявиха в прав текст притесненията си от маневрите, а от двете страни на руската граница цари недоверие по въпроси от целите на учението до числеността на военнослужещите, които участват в него. Според НАТО ученията в Беларус, Западна Русия и ексклава Калининград са започнали още преди дни, а броят на участващите войници е далеч от близо 13 000 души, за които говори Москва, и може би достига 100 000. \"Запад\" симулира конфликт със страни от НАТО, казват те, макар за целите на маневрите да са \"измислени\" няколко държави, за да се изгради ясен сценарий за провеждането им. Алиансът твърди и че Москва всъщност иска да демонстрира способността си да събере голям брой военнослужещи за малко време в случей на конфликт. Макар генералният секретар на НАТО Йенс Столтенберг да беше спокоен за учението и да добави, че организацията ще е \"бдителна\", литовският министър на отбраната не сподели неговото мнение и обяви, че е възможно учението да предизвика неволен конфликт или да позволи на Москва да остави войници в съседен Беларус. \"Не можем да сме напълно спокойни. Има голяма чужда армия до литовска територия,\" каза той за \"Ройтерс\". Според командващия сухопътните сили на САЩ в Европа ген. Бен Ходжис и други западни представители Русия може да използва ученията като \"троянски кон\", за да нахлуе в Полша и части от Прибалтика. Американската армия вече е предислоцирала 600 парашутисти към региона и обяви, че ще охранява въздушното пространство над Литва, Латвия и Естония в периода между 14 и 20 септември. Кремъл отхвърля подобни идеи и настоява, че броят на участниците в \"Запад\" е под международния праг, който изисква голям брой външни наблюдатели на присъстват на учението. В дните, в които това е позволено, НАТО обаче ще изпрати трима експерти на място. Според Москва дестабилизацията на Европа всъщност е цел, преследвана от Запада. Според европейски източник в сферата на сигурността опасността трябва да се свързва и с факта, че учения от серията \"Запад\", за първи път проведени през 1999 г., вече са симулирли ядрени удари по Европа. Дипломати и представители на НАТО, пожелали анонимност, пък казват, че невъзможността на Алианса да набере значителен брой войски за кратко също буди тревога. Част от технологичната модернизация на НАТО умишлено се забавя, за да не се даде повод за нова надпревара във въоръжаването, кава един от тях: \"Последното, което искаме, е военна ескалация с Русия.\" По време на \"Запад\" НАТО няма да организира големи учения. Единствената страна, в близост до Русия, която ще го направи, е Швеция, която не е членка на Алианса.", "date": "2017.09.14", "title": "Най-голямото руско учение от години започва на фона на недоверие между Москва и НАТО"}
{"url": "http://www.dnevnik.bg/sviat/2017/09/14/3041307_kjurdski_biznesmen_se_vuzprotivi_na_nezavisimostta_na/", "text": "В навечерието на референдума за независимост в автономния иракски район Кюрдистан един човек поведе кампания срещу гласуването с \"да\", което според него може да увеличи напрежението в Близкия изток. При наличието на 5 млн. кюрди в Ирак с право на глас, обединени от мечтата за държавност, резултатът от референдума на 25 септември в северния иракски автономен район не буди никакви съмнения. Но Багдад даде да се разбере, че е против независимост на региона, богат на петролни запаси, и някои избиратели се уплашиха, че сега не е време да започне отделяне от Ирак. Богатият бизнесмен Шасуар Абдулуахид Кадир прегърна каузата им. Въпреки че политическите му врагове го наричат предател, той поведе кампания \"Не засега\", за да обясни икономическите и политическите рискове, свързани с положителен вот на референдума. \"Да се гласува с \"Не\" е по-добре за нашия народ, по-добре за бъдещето на кюрдите\", заяви за Ройтерс 39-годишният бизнесмен след митинг в събота на футболен стадион в Сулеймания - втория по големина град в  Иракски Кюрдистан . Той предупреди, че обявяване на независимост ще донесе на кюрдите нестабилност след референдума. Целта на Кадир не е да се противопоставя срещу независимостта завинаги. Но той се страхува, че гласуване с \"Да\" ще предизвика гнева на правителствата в  Ирак, Иран, Турция и Сирия . Те ще го сметнат за прецедент, който може да насърчи сепаратистки настроените кюрди и в техните страни. Иракският парламент гласува във вторник за отхвърляне на референдума и упълномощи премиера \"да вземе всички мерки\" за опазване на иракското единство. Западни сили настояват за отлагане, защото се безпокоят, че гласуването ще навреди на сътрудничеството между Ирак и  кюрдите срещу \"Ислямска държава\"  в Сирия и Ирак. Кадир е почти единственият сред кюрдите, който открито се обявява против кампанията за независимост начело с президента  Масуд Барзани  и Кюрдската демократическа партия, която казва, че независимостта ще бъде предшествана от диалог с Багдад. Но Кадир вярва, че има и други , които споделят опасенията му. На митинга в Сулеймания той беше посрещнат на стадиона от танцьорки в колоритни традиционни рокли и тълпа, скандираща името му. Той обаче забави началото на проявата с час, за да може стадионът, за чийто ремонт е помогнал, да се напълни, но това така и не стана. Присъстваха около 2500 души, които запълниха едва една трета от местата. След като Кадир започна да говори, се стигна до сбиване, когато един мъж в тълпата се опита да го замери с нещо. Бизнесменът казва, че не може да бъде разколебан от критиките и нападките, които са засегнали бизнеса му. \"Приемам всичко това, защото вярвам, че Кюрдистан има друг път.\" Критици казват, че Кадир използва медийния си конгломерат да налага позициите си и че богатството, което е натрупал в бизнесимперията си, включваща недвижими имоти, телевизионни станции и увеселителни паркове, прави живота му много по-различен от живота на онези, които представлява. Много кюрди бяха засегнати от решението на Багдад да съкрати финансирането за  Иракски Кюрдистан  през 2014 г. като протест срещу изграждането на тръбопровод за износ на петрол за Турция. Подобни действия от страна на Багдад водят до засилване на антагонизма сред кюрдите, които страдаха при режима на покойния диктатор Саддам Хюсеин, и увеличават желанието им за независимост - желание, обединяващо около 30 милиона кюрди в Ирак, Сирия и Турция. Но интервюта на \"Ройтерс\" в няколко града в Иракски Кюрдистан показаха, че някои избиратели се страхуват от последиците от референдума, дори да са за независимост. Някои се страхуват, че референдумът ще окуражи окопалия се елит в Иракски Кюрдистан, който отдавна страда от политическо разцепление и където Барзани е мощна сила от повече от две десетилетия и президент от 2005 г. \"Този референдум не е за страната, а за диктаторите на власт\", заяви 22-годишният Ахмед Нана, който работи в кафене в Сулеймания. \"Всички искаме паспорти, гражданство, причина да се гордеем, да имаме собствена страна. Но точно сега този референдум е маловажно начинание, което има за цел да ни отклони от политическите ни проблеми.\" Парламентът не заседава, откакто коалиционното правителство се разпадна през 2015 г. Някои фракции подкрепят независимостта, но не непременно под ръководството на Барзани. Регионалното правителство е свикало президентски и парламентарни избори на 1 ноември, но много кюрди се съмняват, че ще се стигне до гласуване и референдумът за независимост задълбочи политическите разделения. \"Нищо не е поляризирало така кюрдското общество като това гласуване\", заяви Бахра Салех, анализатор в Американския университет в Ирак. Безизходицата се усложнява от икономическата криза, предизвикана от решението на Багдад да намали финансирането, а също от ниските цени на петрола и конфликта с \"Ислямска държава\". Регионът има милиарди долари дългове и заплатите в държавния сектор бяха намалени значително след 2014 г., особено на държавните служители, бойците пешмерга и учителите. Преди да организира референдума, регионалното правителство \"трябва да подготви региона икономически, за да може да се издържа\", смята Мохамад Тофик Рахем, лидер на партията Горан, която беше част от коалицията, разпаднала се през 2015 г. Регионалната икономика зависи отчасти от волята на Турция да позволи износ на петрол, но също и от търговията с Ирак. Съществува и разрив между поколенията. По-старите кюрди се надяват, че продължителната борба за държава, датираща поне от времето, когато колониалните сили разделят Близкия изток след Първата световна война, сега ще приключи, но по-младите хора са движени от нещо повече от национализъм. \"От години мечтаем за независимост\", казва анализаторът Салех. \"Но не по този начин, а по начин, който е разумен и който няма да доведе до опасност от гражданска война.\" /БТА", "date": "2017.09.14", "title": "Кюрдски бизнесмен се възпротиви на независимостта на Кюрдистан... засега"}
{"url": "http://www.dnevnik.bg/detski_dnevnik/2017/09/14/3040510_po-dobre_nedei_ili_kak_da_se_predpazish_ot_seksualna/", "text": "Платформата за сексуално и здравно образование  за тинейджъри  LoveGuide  започва национална кампания за превенция на сексуално насилие и експлоатация сред учениците на възраст между 15 и 19 години. Тя ще повиши знанията и уменията им как да разпознават рискови ситуации и отношения, които биха довели до сексуално насилие и експлоатация. е насочена и към всички, ангажирани с отглеждането на здрави, способни и щастливи младежи – родители, учители, директори, лекари. Кампанията си поставя за цел да постигне разпознаваемост на проблема сексуално насилие и експлоатация и сред широката общественост и да насочи вниманието към необходимостта от неговото решаване. Това са само част от въпросите, на които LoveGuide отговаря. В рамките на кампанията ще бъдат проведени часове в училища в цялата страна. Учениците ще получат наръчник за превенция на сексуално насилие и експлоатация, който ще може да бъде свободно свалян и от сайта loveguide.bg. Там ученици, родители и учители ще могат да намерят и още полезни и интересни материали по темите. Разяснителни, анимирани видеоклипове ще бъдат качвани във вече популярния сред младежите  YouTube канал на платформата . Цялото образователно съдържание е лесно, достъпно и изработено по атрактивен за тийнейджърите начин. Защо е важна тази кампания? България е на второ място в Европа по трафик на хора. Основната причина е сексуалната експлоатация, наложена чрез нови техники и тактики като \"lover boy\", чрез които насилници и експлоататори спечелват доверието на жертвите си, след което те не могат да разпознаят като насилие и/или експлоатация това, което им се случва. А когато го разпознаят, е вече в много краен стадий. Средно годишно в България има от 2 до 3 хиляди случая на деца, жертви на насилие и престъпления. И това са само тези, за които има подаден сигнал. Голяма част от тях остават потулени, никому неизвестни жертви, стигнали до крайни емоционални и физически състояния. В допълнение, всяка 4-та жена у нас е била жертва на сексуално насилие от страна на партньора си. Според Николета Попкостадинова и Надя Здравкова, обучители в LoveGuide, въпреки че днес тийнейджърите имат достъп до огромно количество онлайн информация, все още голяма част от тях не знаят какво ги очаква през пубертета, какво е безопасен секс и здравословни отношения. Учат се основно от порното, връстниците и собствените си грешки. Затова и трудно преценяват дали да влязат в интимни отношения с някого, не знаят как да се предпазват от сексуално предавани инфекции и нежелана бременност, и как да не попаднат в капана на сексуалната експлоатация. Създадена в края на 2015 година, платформата  Loveguide  цели по лесен, достъпен, кратък, ясен, но и атрактивен и позитивен начин да предаде на тийнейджърите всичко, което трябва да знаят за безопасния секс и здравословните връзки. С две думи - да компенсира липсата на сексуално образование в българските училища\",  обясни пред \"Детски Дневник\"  нейният създател Николета Попкостадинова миналата година. Какво се промени за година - очаквайте разговор с нея в рамките на  поредицата \"На училище\" .", "date": "2017.09.14", "title": "По-добре недей, или как да се предпазиш от сексуална експлоатация"}
{"url": "http://www.dnevnik.bg/sport/2017/09/14/3041142_zapochva_prodajbata_na_bileti_za_svetovnoto_po_futbol/", "text": "От днес започва първата фаза от продажбата на билети за световното първенство по футбол в Русия през 2018 г. От 12.00 часа феновете ще могат да запазят своите пропуски на  сайта на ФИФА . Продажбата на билетите ще се осъществи на три фази, като последната ще е непосредствено преди старта на шампионата на планетата на 15 юли. Пропуските ще се продават в четири ценови категории, като една от тях е предвидена за жителите на Русия. Билетите за местните фенове ще са близо четири пъти по-евтини от останалите. Жителите на Русия ще могат да присъстват на откриването срещу 3200 рубли (55.5 долара), а за финалния сблъсък ще трябва да платят 7040 рубли или 122 долара. Най-евтините билети за първия и последния мач за чуждестранните фенове ще са съответно по 220 и 455 долара. \"В историята привържениците са имали ключов принос към очарованието на световните първенства. Русия обещава да бъде едно уникално продължение на тази история с невероятната организация и чудесната атмосфера на стадионите\", каза генералният секретар на ФИФА Фатма Самура. Първата фаза от продажбите на билетите ще бъде разделена на две части. Продадените пропуски до 12 октомври ще бъдат разиграни на лотариен принцип, ако получените заявки надвишават наличния брой. От 16 до 28 ноември билетите ще бъдат продавани до изчерпване на предвидените количества. На същия принцип ще бъдат разпределени пропуските във втората фаза, а предвидените дати са от 5 декември до 31 януари и от 13 март до 3 април. Продажбата на билети в \"последния момент\" ще е налична от 18 април до 15 юли. Феновете ще могат да закупят билети както за отделни мачове, така и в пакет за няколко срещи. Пакетните пропуски ще важат за определен стадион или конкретен отбор. От ФИФА съобщиха, че ще осигурят също места за хора в неравностойно положение. Световното първенство по футбол започва на 15 юли. Освен домакина Русия, до този момент място на шампионата на планетата си осигуриха още Бразилия, Иран, Япония, Мексико, Белгия, Южна Корея и Саудитска Арабия. Жребият за групите ще се състои на 1 декември в Москва.", "date": "2017.09.14", "title": "Започва продажбата на билети за световното по футбол в Русия"}
{"url": "http://www.dnevnik.bg/sviat/2017/09/14/3041522_trump_obeshtal_na_opoziciiata_da_zashtiti_mechtatelite/", "text": "Лидерите на демократите в двете камари на Конгреса на САЩ казаха, че са постигнали споразумение с президента Доналд Тръмп за защита на хиляди млади имигранти от депортиране и за финансиране на някои мерки за укрепване на сигурността по границата, предаде \"Асошиейтед прес\", цитирана от БТА. Това е станала на работна вечеря в Белия дом с участието на Тръмп и лидерите на демократическото малцинство в Камарата - Нанси Пелоси, и в Сената - Чък Шумър. Споразумението предвижда да се гарантира защита от депортиране на близо 800 000 имигранти, доведени незаконно в САЩ още като деца, които досега бяха под закрилата на специална програма, обявена от експрезидента Барак Обама. Тази програма им даваше временно право да работят без страх от депортиране. Тръмп прекрати програмата в началото на този месец, като даде на Конгреса 6 месеца да предложи законодателно решение на проблема, преди защитеният статут на т.нар \"дриймъри\" (мечтатели) да изтече. АП отбелязва, че Тръмп за втори път в рамките на две седмици пренебрегва своите републикански съпартийци и се договаря през главите им с лидерите на опозицията в Конгреса. Пелоси и Шумър обявиха споразумението в общо изявление след срещата, но не уточниха съществени подробности относно съдържанието му. Според анонимен източник, запознат с разговорите по време на снощната среща и цитиран от АП, специален закон, който се предвижда да бъде приет, ще даде право на дриймърите да получат гражданство при определени условия. От Белия дом засега отказват коментар. В кратко официално съобщение за срещата се отбелязва само, че президентът е имал \"конструктивна работна вечеря\" с Шумър, Пелоси и служители на администрацията, на която са дискутирани \"политически и законодателни приоритети\", включително отменената програма. \"Това е позитивна стъпка към реализация на силния ангажимент на президента да се търсят двупартийни решения на проблемите, които са най-важни за всички американци\", се казва в съобщението на Белия дом.", "date": "2017.09.14", "title": "Тръмп обещал на опозицията да защити \"мечтателите\""}
{"url": "http://www.dnevnik.bg/bulgaria/2017/09/14/3041420_smesen_sustav_shte_gleda_dnes_deloto_sreshtu_izbora_za/", "text": "Дни преди парламентът да избере 11 души за следващи членове на Висшия съдебен съвет (ВСС), смесен състав от върховни касационни (трима) и върховни административни (двама) съдии ще проведе второто си заседание по жалбата срещу избора за съдийската колегия от професионалната квота. Жалба срещу проведената процедура бе подадена от бившия председател на Софийския районен съд (СРС) Методи Лалов, който бе кандидат за съвета, но не беше избран.  С нея Лалов иска да се провери електронната система за гласуване.  В жалбата, с която иска отмяна на избора, Лалов напомня, че преди вота няколко организации, членове на ВСС и магистрати са изразили съмнения в системата и, въпреки настояването им,  \"компрометираният в пълна степен действащ ВСС\"  отказал да предостави доказателства за надеждността на системата. На предишното заседание по казуса върховните съдии уважиха искането му за проверка на електронната система, използвана при изборите за нов състав на ВСС,  чрез експертиза  с четири въпроса . Повече за първото заседание по делото четете  тук . При проведеното в два тура гласуване на 17 и 18 юни Лалов получи съответно 285 и 193 гласа. Магистратите избраха петима върховни съдии - Цветинка Пашкунова, Красимир Шекерджиев, Атанаска Дишева, Олга Керелска и Севдалин Мавров, както и шефката на окръжния съд в Бургас Боряна Димитрова да станат следващите представители на съдиите в съвета. През първия ден от избора 1473 съдии се възползваха от електронната система за гласуване, а през втория - 1455. Как обсъждането в съдебния съвет на жалбата срещу изборите за нови негови членове показа дупки в закона четете тук .", "date": "2017.09.14", "title": "Смесен състав ще гледа днес делото срещу избора за нов съдебен съвет"}
{"url": "http://www.dnevnik.bg/bulgaria/2017/09/14/3041525_sudebniiat_suvet_shte_obsudi_dali_da_uvelichi/", "text": "Висшият съдебен съвет (ВСС) ще обсъди предложението на бюджетната му комисия от първи септември заплатите на магистрати да се увеличат със 127 лева. Точката е част от редовния дневен ред на пленума, който ще се събере за втори път след ваканцията. Идеят е възнагражденията на младшите съдии и младшите прокурори да бъдат увеличени със 7%, а на всички останали ръстът да бъде със 127 лева, което е между 3 и 6%. Според закона за съдебната власт най-ниските възнаграждения в съдебната система, т.е. на младшите магистрати, се равняват на удвоения размер на средномесечната заплата в бюджетната сфера (по данни на статистическия институт тя е около 960 лева). За да бъде направено това, както и да се вдигнат заплатите на всички останали със 7 на сто, са били необходими 24.5 млн. лева. За пръв път ВСС обсъжда вариант за различно увеличение на възнагражденията на магистратите на различните нива. До момента с колкото се увеличаваше заплатата на младшите магистрати, с толкова се вдигаха и всички останали основни възнаграждения. През март ВСС прие бюджетна прогноза на съдебната власт за периода 2018 - 2020 г.  В нея за 2018 г. е предвидено увеличение на възнагражденията с 6.5 % . За 2019 г. и 2020 г. пък е заложено по 2% актуализация на заплатите в системата. Предвидено е увеличение на парите за ранг и клас.", "date": "2017.09.14", "title": "Съдебният съвет ще обсъди дали да увеличи заплатите на магистратите"}
{"url": "http://www.dnevnik.bg/bulgaria/2017/09/14/3041541_usloviiata_za_rabota_v_pojarnata_neprekusnato_se/", "text": "Не е вярно, че условията за работа в пожарните служби се влошават, обяви днес по Нова телевизия началникът на службата главен комисар Николай Николов. Той допълни, че върви обновяване на техниката, оборудването и на самите служби. Интервюто на Николов беше по повод националния празник на огнеборците, които е днес и  преди насрочени също да днес протести на синдикатите в МВР . Предстои ремонтът на 22 сгради на пожарни служби и изграждането на две нови. \"Бюджетът на пожарната е 200 милион лева годишно, 185 млн. са за заплати. Допълнително тази година и следващите две, ще инвестираме 62 млн. лева, допълни той. По повод оплакванията на огнеборците, че няма достатъчно защитни облекла, Николов призна, че не достигат 1500 комплекта, но до средата на следващата година проблемът щял да бъде решен. Вече е подписан договор за доставка на 250 облекла, подадена е заявка до агенцията за обществените поръчки за още 700, каза още началникът на пожарната. Не отговарят на истината твърденията, че огнеборците сами са си купували униформи, подчерта Николов. Той обясни, че става дума за дарение от Торонто от преди три години, за което пожарникарите са платили транспортните разходи. Попитан, защо самата служба не е поела сума, Николов каза, че няма практика на личния състав да се осигуряват облекла втора употреба. Той допълни, че пожарната в България е оборудвана на високо европейско ниво.", "date": "2017.09.14", "title": "Условията за работа в пожарната непрекъснато се подобряват, обяви нейният началник"}
{"url": "http://www.dnevnik.bg/sport/2017/09/14/3040700_klubove_ot_superligata_obviniha_voleibolnata/", "text": "Някои от водещите клубове в Суперлигата обвиниха Българската федерация по волейбол (БФВ) и Националната волейболна лига в рекет, научи \"Дневник\" от два източника. Те реагираха остро на предвиденото драстично увеличаване на таксите за картотекирането на състезатели за новия сезон, който започва в началото на следващия месец. ЦСКА, \"Марек\", \"Добруджа\", \"Черно море\" и \"Тетевен\" се подписаха под писмо, адресирано до президента на БФВ Данчо Лазаров. Призивът към него е да се намери решение на \"наболелите проблеми\". В графата с проблемите влизат още неизплатени суми по договора за телевизионните права от последните две години, неполучени средства от разпределението на събраните пари от международни трансфери, неполучени топки от договора с \"Микаса\" и завишените изисквания, на които трябва да отговарят залите. Писмото дойде в часовете преди заседание на УС на федерацията, което ще се проведе днес преди обед. Подписалите се клубове дадоха срок до 25 септември, в който да се намери решение. В противен случай заплашват да откажат да подпишат договора с лигата и умишлено да допускат нарушаване на задълженията си, касаещи договора за телевизионните права. НВЛ има контракт с \"Нова броудкастинг\" и при нарушения са предвидени неустойки. Волейболната каса Клубовете твърдят, че са получили регламента за сезон 2017-18 в Суперлигата едва на 11 септември. Самото записване включва 2000 лева депозит и 500 лева \"такса участие\" за всеки от 12-те клуба. Подписалите се посочват, че са останали неприятно изненадани от \"безумните такси за картотекиране, които граничат с откровен рекет\". \"Освен това са наложени такси, които сами по себе си са дискриминиращи спрямо състезателите от България, ЕС и извън ЕС. Фрапиращите такси са без нито един аргумент и безспорно без аналог във всички спортове в целия свят. Настояваме за старата система на заплащане на такса-картотека в досегашния ѝ размер. В този ѝ вид, клубовете се превръщаме в реални спонсори на НВЛ, респективно БФВ\", се казва в писмото на клубовете. Най-евтината такса за картотекиране е 100 лева на състезател - тя важи за българи или такива с паспорт от ЕС, ако картотеката е направена до 10 дни преди началото на сезона (миналия сезон е била двойно по-ниска). След това сумата се увеличава до 600 лева на играч, ако е записан между 48 и 24 часа преди сезона. За чужденци извън ЕС, каквито основно играят в първенството, най-ниската такса е 500 лева, а след това се увеличава до 1000. Правилникът за сезона предвижда и ясни правила за ползването на системата Video challenge (система за видеоповторения). Всеки отбор, който има желание да я ползва за някой от мачовете си, трябва да подаде заявка най-малко 20 дни предварително и да плати такса от 1000 лева за конкретния мач. От Суперлигата рекламираха осигуряването на системата, за която бяха платени 22 хил. евро, като обявиха: \"По този начин се доближаваме до добрите практики в Европа, защото ще бъдем една от малкото страни, които използват система за видеоповторение във вътрешното първенство\". Миналия сезон обаче тя влезе в употреба само в няколко мача. А вие какво давате Недоволните клубове изтъкват, че все още има неизплатени средства по договора за телевизионните права за последните две години. Те поставят срокове, в които това да се случи. Същото важи и за неизплатените, но  обещани средства, които федерацията събира за сертификати от българите, играещи в чужбина . \"Приходът е в размер на над 150 000 евро\", пишат клубовете. Те акцентират върху това, че тези средства са най-ценни за по-малките клубове, от които излизат състезателите в страната. \"Ние не искаме нищо повече от това, което вече ни е обещано, подписано, утвърдено и широко афиширано от вас\", заявяват те. В представения правилник ясно са описани всички задължения и плащания, които са отговорност клубовете, но не се казва какви ще са приходите им от телевизионни права, нито какъв ще е наградният фонд. \"Размерът ще бъде свеждан до знанието на клубовете участници посредством бюлетин преди началото на спортно-състезателния сезон\", се казва в регламента. В регламента, изпратен на 11 септември се посочва, че... \"най-късно до 10 септември НВЛ информира чрез мейл клубовете за спонсорите и рекламодателите си за предстоящия спортно-състезателен сезон\". Лигата препоръчва на клубовете да си създадат профили в популярните социални мрежи, където да качват информация за своите срещи и/или други прояви и събития, за да подпомагат популяризирането на Суперлигата и на волейбола в България. Самата Суперлига обаче все още няма самостоятелен сайт. Нов дом Преди началото на сезона другото голямо притеснение на клубовете е свързано със завишените изисквания за залите. \"Настояваме за спазване на досегашната система за лицензираните спортни зали, които да приемат срещите от редовния сезон, както и плейофите по приетите изисквания от клубовете участници в НВЛ на срещата от 30 май 2017 година. Така приложеният \"Регламент\" изправя част от клубовете да използват за официални срещи зали, които са с висок наем, а някои клубове ще са принудени да бъдат \"домакини\" дори в други градове\", пишат клубовете. Миналата година първенецът от редовния сезон ЦСКА не успя да се възползва от домакинското си предимство в плейофите. Заради изискването залата да е с поне 800 места червените \"приеха\" бъдещия шампион \"Нефтохимик\" в Перник. ЦСКА има един от най-големите проблеми със залата си, като клубът се надява при приемането на новия закон за спорта да получи съоръжението за 30 години, за да може да го модернизира. В графата \"проблемни\" при новите изисквания биха попаднали залите на \"Пирин\", \"Арда\" и \"Тетевен\". Червен килим и конфети... ако са предвидени По-малко от месец преди началото регламентът може да не казва нищо за това какво ще получат клубовете от спонсорите и тв правата, но завършва с подробно описание на церемонията по награждаването на медалистите. Там е записано че ще има червен килим и машина за конфети \"ако е предвидено\". Миналата година се получи грозен жест, след като  сребърните медали бяха предоставени на ЦСКА в найлонова торбичка .", "date": "2017.09.14", "title": "Клубове от Суперлигата обвиниха волейболната федерацията в \"рекет\" и заплашиха с бойкот"}
{"url": "http://www.dnevnik.bg/bulgaria/2017/09/14/3041539_slab_trus_e_useten_v_pernik/", "text": "Земетресение с магнитуд 3.5 по скалата на Рихтер е регистрирано тази сутрин в 04.53 часа в района на град Перник, съобщиха от Институт по геофизика, геодезия и география, цитирани от агенция \"Фокус\". Епицентърът се намира на 25 км югозападно от София, хипоцентърът – на дълбочина около 15 км. В столицата земетресението е било усетено в южните и югозападни квартали. От института определят земния трус като слаб, който не би могъл да предизвика материални щети. На 2 септември в Перник отново бе усетен трус", "date": "2017.09.14", "title": "Слаб трус е усетен в Перник"}
{"url": "http://www.dnevnik.bg/sviat/2017/09/14/3041117_martin_shulc_-_evrofilut_populist_koito_opita_da/", "text": "\"Казват, че германците сме предсказуеми и скучни, но ние все още търкаме очите си, докато брадат, очилат бивш книжар без средно образование има сериозен шанс да измести от най-висшия политически пост в Германия канцлера Ангела Меркел - хвалена от някои като лидера на свободния свят и последния стожер на либералния международен ред,\" пише Констанце Щелценмюлер за \"Вашингтон пост\" през февруари, когато шансовете на Мартин Шулц за канцлерския пост все още изглеждат големи. Обявяването на номинацията му даде тласък на Германската социалдемократическа партия (ГСДП), чиято подкрепа пострада както от управлението ѝ през 2001-2005 г., така и от последвалите ѝ участия в \"голяма коалиция\" с християндемократите на Меркел и продължаващите 11 години загуби на федерални и местни избори. В първите седмици към партията се присъединиха хиляди нови членове. Месеци по-късно, на фона на двуцифрената преднина на Меркел, еуфорията от появата на Шулц в германската национална политика вече не е толкова силна, а партията му  загуби от подкрепата си  след телевизионен сблъсък с Меркел и подкрепата ѝ е дори под 25-те процента, които получи преди четири години. За някои германци обаче той все още изглежда като класически социалдемократ, мислещ за правата на работническата класа, за разлика от \"хаиверените\" социалисти като бившия канцлер Герхард Шрьодер или някогашния лидер на ГСДП Пеер Щайнбрюк. \"Според мен можете да публикувате колкото проучвания си искате... Това изобщо не ме интересува. Боря се за убежденията си,\" каза той в понеделник, помолен от репортери да коментира резултатите в изследванията. Минути по-рано той се пошегува с Меркел: \"Целта ми е да стана канцлер. Ако Меркел иска да е в моя кабинет, може да е моят вицеканцлер,\" без обаче да отправя предложение за нова коалиция с християндемократите. От стадиона до Европарламента Бивш футболист, кмет, реформиран алкохолик и собственик на книжарница, Шулц беше в известен смисъл новак на националната политическа сцена, отбелязва агенция \"Ройтерс\". Историята на Шулц вероятно се харесва на много от обикновените германци. Той е роден в Хелрат, малко селце в Северен Рейн-Вестфалия, на западната граница на Германия, на съвсем малко разстояние от Белгия и Холандия. Има роднини и в трите страни, което го прави истински европеец, отбелязва \"Вашингтон пост\". За разлика от Меркел, защитила дисертация по физика, той напуска училище, без да завърши изпитите си. Започва като футболист, но професионалната му кариера се проваля от травма, след която той посяга към алкохола. Пристрастеността му го довежда до опит за самоубийство през 1980 г. \"Пиех всичко, до което можех да се добера,\" разказва в интервю за германско издание. От неуспешния опит обаче не пие алкохол - вече 37 години. Няколко години преди това започва работа за различни книжарници и издателства, а през 1982 г. отваря своя собствена книжарница във Вюрзелен, която държи 12 години. Присъединява се към ГСДП (в която преди това членува и баща му) едва на 19 години и се изкачва по партийната стълбица. Още оттогава е известен като като праменен оратор и страстен еврофил и открито казва, че една от целите му е да даде повече страст на политиката. Смята, че ако човек е в политиката, а не може да провокира емоции у хората, \"е попаднал на грешното място\". Преди време в. \"Зюддойче цайтунг\" го нарече и \"политически коректен популист\", а Вашингтон пост - \"еврофил популист\". На 31 години става кмет на град Вюрзелен - най-младият в историята на провинция Северен Рейн - Вестфалия.  Няколко години след това, през 1994 г., е избран за евродепутат. След 10 години оглавява Прогресивния алианс на социалистите и демократите, а след още осем става председател на парламента и остава на този пост до януари тази година. \"Говори езика на улицата\" Шулц се опитва да изчисти имиджа на партията от не само от трудовата реформа, а и от единадесетте години, в които партията му беше в голяма коалиция с консерваторите на Меркел, и то като младши партньор. Съвместната им работа отказа част от твърдите избиратели и на двете партии в полза на \"Алтернатива за Германия\". Като ново лице за националната политика в Германия той не е опетнен от компромисите, направени от партията му в \"големите коалиции\". \"Автентичен е. Говори езика на улиците,\" казва 56-годишният Йоханес Кемпер, инженер, пътувал 120 километра, за да слуша Шулц в на реч в Бийлефелд, Северозападна Германия, през февруари. \"Говори за притесненията на улицата.\" Въпреки икономическия ръст в Германия от последните години мнозина  получават ниски заплати  и чувстват, че не получават достатъчно от глобализираната икономика на страната си. \"Искам справедливост в страната ни,\" извика той пред множеството от няколко хиляди души на срещата в Бийлефелд. В 65-минутна реч той заговори за несигурността на работните места и бедността сред по-възрастните германци, обещавайки - както и сега - да защити пенсиите, да се намали броя на временните трудови договори и да се откаже от част от трудовите реформи, прокарани от предишния канцлер, Герхард Шрьодер от собствената му партия. \"Когато имаме милиарди бюджетен излишък, не искам парите да се използват за данъчки облекчения на високи доходи, а за инвестиции.\" Шулц също така иска Германия да се откаже от ролята си на шампион на икономиите и да настоява за увеличаване на инвестициите при по-хлабава фискална дисциплина. Въпросителни Критиците на Шулц поставят под въпрос работата му в Европарламента, преди да обяви, че ще се кандидатира за канцлер. Според тях разследването за данъчни облекчения, дадени на международни компании в Люксембург по време, когато председателят на Еврокомисията Жан-Клод Юнкер е премиер, не е било достатъчно изчерпателно заради намесата на Шулц, прехвърил работата по него на специална комисия с ограничени правомощия въпреки настояването на почти една трета от евродепутатите. Консерваторите твърдят още, че той не е успял да раздели ролите си като председател на парламента и оглавяващ листата на европейските социалдемократи на изборите през 2014 г., както и за подкрепата му за \"еврооблигации\" и за членството на Турция в Европейския съюз, за което той се обявяваше дълги години. Шулц също така неведнъж е влизал в противоречие с чуждестранни лидери. Преди няколко години в реч пред израелския кнесет той отправи критики към страната, която посещаваше, като каза, че тя лишава палестинците от голяма част от водните им ресурси. Някои депутати си тръгнаха от пленарната зала по време на речта му, отрицателно реагира и премиерът Бенямин Нетаняху. През 2003 г. в Европарламента беше и един от най-известните му словесни сблъсъци - с тогавашния италиански премиер Силвио Берлускони, който след негови критики към правителството в Рим  го сравни  с надзирател в концентрационен лагер. Берлускони по-късно  настоя , че е бил разбран погрешно. В началото на десетилетието той сравни какофонията от външнополитически изявления в ЕС с \"Мъпет шоу\". От театрален балкон двама заядливи възрастни мъже коментират всичко, но \"никой не ги взема насериозно\", обясни тогава Шулц.", "date": "2017.09.14", "title": "Мартин Шулц - еврофилът популист, който опита да съживи германските социалдемократи"}
{"url": "http://www.dnevnik.bg/detski_dnevnik/2017/09/14/3041548_vuvejdaneto_na_mandatnost_za_direktorite_na_uchilishta/", "text": "Въвеждането на мандатност за директорите на училища и подмяната на 4500 души на всеки четири или пет години, ще шокира системата и в тези периоди тя няма да може да работи, каза днес по БНТ министърът на образованието Красимир Вълчев. Той не скри, че в огромна степен успехът, или не успехът на едно училище зависи от директора, но допълни, че варианта с атестациите също ще проработи. Оценката на работата на директорите ще започне от следващата година, като тези, които има ниски резултати, ще бъдат сменяни. По повод недостига на учители, министър Вълчев каза, че точният брой ще стане ясен след първия учебен ден, но към момента те са до 1000. Най-сериозен е проблемът с преподавателите по математика и физика, като вече има програма за привличането на хора от други професии. Броят на децата, които трябва да ходят на училище, но не го правят, ще стане ясен най-рано на 15 октомври, когато ще приключат започналите обиколки по адреси. Целта е да се види колко от неучещите са в страната, тъй като за момента няма такива данни. Към момента 14% от децата в училищна възраст, или около 206, не посещават занятия. Правителството вече има и  програма за връщането им в класните стаи . За тази година има електронни учебници по всички дисциплини, с изключение на два езика, но замяната на хартиените не е на дневен ред, докато всички деца нямат устройства за ползването им, каза министърът на образованието. Според него, с намаляването на цената им, може да се мисли и за осигуряване от държавата.", "date": "2017.09.14", "title": "Въвеждането на мандатност за директорите на училища ще шокира системата, смята министър Вълчев"}
{"url": "http://www.dnevnik.bg/bulgaria/2017/09/14/3041545_premierut_borisov_organiziral_shtab_v_doma_si_po/", "text": "В дома на премиера Бойко Борисов е имало щаб, който е работил по случая с отвлечения Адриан Златков. Това се разбра от думите на баща му в сутрешния блок на БиТиВи. Тони Златков разказа, че в деня на отвличането премиерът му се обадил и го поканил в дома си, за да се запознае с целия случай. \"Там видях сформиран много сериозен щаб от висши полицаи, безкрайно съм му благодарен, защото сме едни средни хора, а той обърна внимание\", разказа Златков. Премиерът изразил съчувствие за цялата ситуация и уверил бащата, че институциите ще бъдат на място и ще направят всичко възможно по случая. След като Златков подал сигнал в полицията за изчезването на сина си той бил извикан в МВР, където заварил вече работещи два щаба по случая. Той посочи, че е бил силно впечатлен от това. От разказа му се разбра, че самият той е попаднал на изоставения автомобил на сина си и е сигнализирал на МВР. Поисканата от похитителите неизвестна сума е била събирана в продължение на 4-5 дни, за което на Златков са помогнали негови приятели и партньори. Той отново не разкри размера на поисканата сума. Допълни, че я е хвърлил от посочен му мост като в момента на предаването е помолил полицията да не се меси. Златков допълва, че похитителите са изпълнили всичко, което са обещали и макар да му е странно им благодари. През април в автокъщата на бизнесмена е имало палеж, за който той сега смята, че е бил част от подготовката за отвличането като насочи логиката на този случай в тази посока. Не смята, че въпроси, свързани с неговия бизнес, са в основата на отвличането. Допълни, че по света има много такива случаи, които остават неразкрити. Той лично обаче смятал, че въпреки разпространеното схващане за България, тя е добра държава за развитие. Засега семейството не е обсъждало как ще продължи живота си и дали ще замине да живее в чужбина. Такава стъпка предприе семейството на отвлечения преди години бизнесмен Киро Киров. Семейството на Златков вече ползва охрана, каквато не е имало преди. \"Страхът и шокът няма да изчезнат цял живот\", посочи Тони Златков.", "date": "2017.09.14", "title": "Премиерът Борисов организирал щаб в дома си по случая с отвлечения Адриан Златков"}
{"url": "http://www.dnevnik.bg/na_put/2017/09/14/3038067_hotel_izmisli_nova_usluga_-_mulchaliva_kompaniia/", "text": "Докато желанието на пътуващите да споделят впечатленията и преживяванията си не секва, хотелиерите се надпреварват как да запълнят емоционалната \"дупка\", налагана от самотата по време на път. Един белгийски хотел успя да постигне двойна цел - да осигури компания на пътуващите самостоятелно свои гости без да ги отегчава с необходимостта от прекомерно общуване. Хотелът на летище \"Шарлероа\" край Брюксел предлага на отседналите в него да им даде под наем ...аквариум с рибка. Цената е съвсем приемлива - 3.5 евро на вечер. Някои реагират отрицателно в социалните мрежи, други са доволни. Мениджърът на хотела Дейвид Дилън коментира, че услугата се предлага от няколко години, а първоначалната идея била да изненадат гостите си. И успявали: клиентите се радват, правят снимки и ги пускат в социалните мрежи. Всяка седмица имало по няколко наети рибки. Ръководството на хотела успокоява природозащитниците, че за рибките се полагат специални грижи, а в лобито има голям аквариум, който отговаря на всички изисквания за наличие на растения, кислород и хранене, разказва сайтът на Travel& Leisure.", "date": "2017.09.14", "title": "Хотел измисли нова услуга - мълчалива компания"}
{"url": "http://www.dnevnik.bg/sport/2017/09/14/3041528_snimka_na_denia_serena_uiliams_pokaza_dushteria_si/", "text": "\"Запознайте се с Алексис Олимпия Оханян\" - с тези думи рекордьорката по титли от Големия шлем в тениса Серена Уилямс представи пред света дъщеря си. Алексис Олимпия  , но заради усложнения двете е трябвало да останат няколко дни в болница. Момичето е получило името на баща си - Алексис Оханян.", "date": "2017.09.14", "title": "Снимка на деня: Серена Уилямс показа дъщеря си Алексис Олимпия"}
{"url": "http://www.dnevnik.bg/zdrave/2017/09/14/3041565_niamam_nito_edna_proverka_kak_otkriha_narusheniia_pita/", "text": "Като мотив за отстраняването ми се посочват системни нарушения, но как са установени те, като откакто съм на поста, не ми е направена нито една проверка, това попита от ефира на Нова телевизия освободената като директор на Фонда за лечение на деца д-р Тинка Троева . Тя допълни, че още с поемането на поста на 6 март е поискала от тогавашния министър на здравеопазването да бъде направен одит на институцията, но до момента такъв не е направен. Д-р Троева уточни, че била подготвила оставката си, защото от самото начало не е усещала доверие в своята работа. \"В петък бях извикана по телефона от човек от човешки ресурси в Министерство на здравеопазването и ми беше показана заповед за прекратяване на трудово провоотношение, но тя още не ми е връчена\", обясни бившия директор. Д-р Тинка Троева обяви също, че още в началото на месеца е била поканена на среща с министъра на здравеопазването, като навлизане в кабинета му, се е разминала с назначената сега за директор д-р Мариета Райкова. Тя подчерта, че не е нарушила правилата за работа, както се твърди и ще го докаже в съда, където ще търси обезщетение и за уронените си авторитет и престиж. По повод последният случай, който  според министъра на здравеопазването Николай Петров е прелял чашата , Троева поясни, че решението за изпращането на петмесечното бебе за трансплантация в чужбина не е еднолично. \"Всяко решение се взима от обществения съвет, който се състои от 17 души , а решение се взима при минимум 8 гласа. В случая има и заявено желание за лечение в чужбина от родителите на детето\", каза д-р Тинка Троева. Тя допълни, че двама експерти са дали мнение, че трансплантация в България е възможна, но крие рискове, заради малкият опит с такива операции. \"Детето беше в риск, то сега е в Хамбург. Удовлетворена съм, че едно бебе на пет месеца с чернодробна трансплантация е добре и донорът, неговата майка е добре\", каза Троева. В същото време по БНТ директорът на Български дарителски форум Красимира Величкова обяви, че казусът с бебето, нуждаещо се от чернодробна трансплантация, не е изключение, а честа практика. Величкова, която е бивш член на обществения съвет на фонда, но напусна след уволнението на тогавашния директор Павел Александров, допълни, че причината е липсата на национален консултант по детска трансплантология. Величкова обяви, че има системен проблем с уволнението на директорите на фонда, като ако той не бъде решен, децата ще страдат. Според нея  предлаганите промени в правилника на Фонда за лечение на деца  няма да доведат до подобрение в работата. Красимира Величкова изтъкна като проблем и липсата на публичен регистър, в който да се включат всички кандидствали деца и развитието на техния случай. Такъв регистър е имало от 2005 година до миналата.", "date": "2017.09.14", "title": "Нямам нито една проверка, как откриха нарушения, пита отстраненият директор на фонда за деца"}
{"url": "http://www.dnevnik.bg/bulgaria/2017/09/14/3041563_curkvata_v_berende_shte_se_restavrira_na_miasto/", "text": "Църквата в Беренде, която директорът на Националния исторически музей Божидар Димитров, искаше да премести в музея, ще бъде реставрирана на място. Това обяви самият той в сутрешния блок на БиТиВи. За това се договорили с Министерството на културата преди два дни. От думите му се разбра, че музеят ще има грижата за реставрацията като засега не е известна сумата, нужна за това. Той припомни, че реставрацията на Боянската църква, която е по-голяма е струвала около 160 хил. лв. Димитров припомни, че вече има дарител за църквата - бизнесменът Васил Василев. Директорът на музей разказа, че погрешно смятал, че църквата се намира в някоя бедна община, което не се оказало вярно. Така до нея ще бъде изграден път, за да може нормално да се достига. Стенописите в църквата са с 50 г. по-стари от тези в Боянската църква и са датирани от 13 век. Тук е единственото изображение на цар Иван Асен Втори. След като много организации, а и местните хора се противопоставиха на идеята за местене на църквата в музея, което Божидар Димитров определи като \"ажиотаж\", сега тя ще бъде извадена от забвението и ще й се обърне внимание, посочи той. За пръв път я видял преди 50 г., когато бил студент. Тогава обаче не обърнал внимание, защото гледал \"една колежка\". Открил отново мястото наскоро, минавайки в района. \"Видях, че не е мръднала от времето, когато бях студент, а това беше преди 50 г.\", заключи той.", "date": "2017.09.14", "title": "Църквата в Беренде ще се реставрира на място"}
{"url": "http://www.dnevnik.bg/kultura/2017/09/14/3041549_izlojba_vduhnovena_ot_80-te_godini_shte_subere_grupa/", "text": "Митичната ню уейв група от 80-те години \"Виолетов генерал\" ще се събере за еднократен концерт във Водната кула в Лозенец. Повод е изложбата на живеещата в Австрия съвременна художничка Боряна Венциславова \"Ние сме част от колекция\", която размишлява над съзряването на своето поколение в България, съвпаднало със \"съзряването\" на българския преход. Това е и годишната изложба за съвременно изкуство на австрийското посолство, съобщават съорганизаторите от фондация \"Дома арт\". Заела името си от песен на друга уейв група - \"Нова генерация\", \"Ние сме част от колекция\" е личен разказ по фрагменти, \"накъсан\" като самата епоха, пише кураторът на изложбата за България Вера Млечевска. Във вертикалното пространство на водната кула нейните инсталации, фотографии, обекти и видеа се редуват и си говорят с текстове на песни, изрезки от вестници и ключови моменти от 80-те и началото на 90-те години, които всички помнят, но за които сякаш все още няма общ разказ.  \"Преходът у нас има всички белези на своеобраен исторически пуберитет: анализиран е от политолозите и социолозите като период на незрялост в публичната сфера, деформиран от политически мутации и икономическа нестабилност\", пише кураторът. \"Противоречията и контрастите на периода имаха своята хибридна и самоделна естетика. Фетишите на младежката култура миксираха петолъчката заедно с ярките символи на консуматорския рефлекс, старите кубинки на пънковете с навлизащите лъскави предмети от \"чужбина\". 90-те оформиха и символична топография, начертана от многобройните обувки изтъркани между кино Дружба, Кравай, Аптека или \"Калното\". \"Ние сме част от колекция\" бе открита снощи и ще продължи до 22 октомври с работно време от вторник до събота, 11-18 ч. На 30 септември от 18.30 ч. Боряна Венциславова и Вера Млечевска ще направят кураторски тур из изложбата. Той ще бъде последван от концерт на \"Виолетов генерал\" - една от групите, създали \"самоделния\" и чисто български звук на епохата заедно с \"Нова генерация\", \"Ревю\", \"Кале\", \"Воцег и чугра\". За пръв път от много години \"Генералът\" ще се събере в пълен състав. Изложбата е и първа в новия живот на Водната кула като постоянно изложбено пространство - галерия +359:. Съдържателите му казват, че то ще се фокусира върху съвременното изкуство и ще организира регулярни изложби. Адресът му е София, кв. Лозенец, ул. Галичица 13.  Боряна Венциславова е интердисциплинарна художничка, която работи в областта на фотографията, филмът/видеото, инсталации, пърформативно и медийно изкуство. Носител е на наградата за изящни изкуствa на град Виена за 2017 г., на Австрийската държавна стипендия за изящни изкуства през 2013 г., 2009 start стипендия, 2006 награда на филмовия фестивал в Кьолн, награди за изкуство от Сузман щифтунг, Ото Путчер фонд и други. Била е резидентен артист в Банф/Канада (Банф Център), Атина (Снехта), Лондон (ACF), Рим (BKA), Нюkасъл (ISIS Arts), Бъркли (CEC Artslink), Лос Анджелис (MAK Schindler), Чикаго (BKA). Работите ѝ са включени в редица частни и обществени колекции. Живее и работи във Виена и София. През 2017 е отличена с Австрийско гражданство за заслуги във визуалните изкуства.", "date": "2017.09.14", "title": "Изложба, вдъхновена от 80-те години, ще събере група \"Виолетов генерал\""}
{"url": "http://www.dnevnik.bg/citat_na_deniia/2017/09/14/3041597_citat_na_denia_nie_izmervame_vrednite_emisii_mirizmata/", "text": ", това каза по Би Ти Ви министърът на екологията Нено Димов по повод производство на биоагаз от завод край пловдивското село. Той допълни, че предстои събиране на общинския съвет, на което темата ще се разглежда. Според него законодателството дава достатъчно гаранция, че опасни производства няма да се изграждат близо до населени места. По повод желанието на България  опазването на чистота на въздуха да е сред основните теми на българското председателство , министърът посочи, че освен нашата страна, още 16 членки на ЕС са пред санкции, заради проблеми с неговото качество. Димов не пропусна да отбележи, че у нас, тенденцията е към подобряване на чистотата на въздуха.", "date": "2017.09.14", "title": "Цитат на деня: Ние измерваме вредните емисии, миризмата е нещо, което не се следи"}
{"url": "http://www.dnevnik.bg/bulgaria/2017/09/14/3041605_izkazvaneto_na_junker_pokazva_che_evropa_ne_se/", "text": "От вчерашното  изказване на Юнкер  е повече от ясно, че Европа не е притеснена от България и българското правителство, напротив. С тези думи министърът на екологията Нено Димов, който е в кабинета от квотата на \"Обединени патриоти\", коментира  публикация на брюкселското издание на \"Политико\" . Според нея политици в Европейския парламент и Европейската комисия са силно притеснени от ролята на \"Обединени патриоти\" в председателството на Съвета на ЕС, което България поема през януари. Според Нено Димов това са мненията на една час от евродепутатите, като в тях трябва да се търсят и мотиви, свързани с политиката на партиите, които представляват. Той подчерта, че има евродепутати, които са на друго мнение.", "date": "2017.09.14", "title": "Изказването на Юнкер показва, че Европа не се притеснява от Патриотите, смята Нено Димов"}
{"url": "http://www.dnevnik.bg/photos/2017/09/14/3040834_fotogaleriia_izlojenie_v_london_predstavi_nai-novoto/", "text": "В Лондон беше открито Международното търговско изложение за отбрана и сигурност.", "date": "2017.09.14", "title": "Фотогалерия: Изложение в Лондон представи най-новото на оръжейния пазар"}
{"url": "http://www.dnevnik.bg/sviat/2017/09/14/3041604_evrodeputatite_poiskaha_razsledvane_na/", "text": "Евродепутатите поискаха разследване на практиките, разкрити в схемата \"Азербайджанска пералня\", и осъдиха опитите на диктаторски режими да влияят на европейския процес на вземане на решения чрез незаконни средства. Корупцията е една от най-пренебрегваните причини за  нарушаване на човешките права  и Европейският съюз трябва да поощрява международното сътрудничество за борба с нея. Затова евродепутатите призовават ЕС да: ‒ осигури прилагането на съществуващите антикорупционни конвенции; ‒ добави антикорупционна клауза към споразуменията с трети страни; ‒ следи постоянно и отблизо проектите, финансирани от ЕС, в сътрудничество с местни антикорупционни агенции; ‒ използва санкции като последна мярка или да спира споразумения в случай на системна корупция, водеща до сериозни нарушения на правата на човека; ‒ подкрепя и защитава независимите медии, обществени организации и лица, подаващи сигнали, които разкриват случаи на корупция въпреки опасността от репресии; ‒ представи пред Съвета  списъка \"Магнитски\" , съдържащ имената на 32 руски официални лица, които са отговорни за смъртта на адвоката  Сергей Магнитски , за да може този списък да бъде приет възможно най-скоро и да се наложат санкции срещу тези лица. Докладчикът Петрас Ощравичиус (АЛТЕ, Литва) каза: \"След  \"Люкслийкс\" ,  \"Панамалийкс \", руските и азербайджанските перални ние осъзнаваме, че корупцията се простира отвъд държавните граници и има драматични последици за политически решения. Чрез този доклад ние призоваваме за поддържането на възможно най-високите стандарти на етика и прозрачност в международните и националните органи, както и ЕС да създаде правна рамка за възпиране на всяка форма на корупция и измама\". Между 179 млн. и 990 млн. евро струва корупцията в ЕС на БВП всяка година. Името на българският представител в Европейската банка за възстановяване и развитие Калин Митрев бе замесено в  в разследване на лондонския в.\"Гардиън\",  че е част от мащабна тайна схема, с която властите в Азербайджан са плащали на политици и журналисти в лобистка кампания за отклоняване на критиките срещу управлението на президента Илхам Алиев. Митрев е съпруг на генералния директор на ЮНЕСКО  Ирина Бокова . Британската медия условно нарича схемата \"Азербайджанската пералня\". Разследването се основава на поверителни банкови данни, предоставени на датския вестник \"Берлингске\" и споделени с Проекта за разследване на корупция и организирана престъпност (OCCRP), \"Гардиън\" и други медии. Информацията обхваща 30-месечен период. В публикацията се казва, че Митрев е получил поне 425 000 евро за консултантски услуги от азербайджанската фирма \"Авуар\" (Avuar Co). \"Не крия, че съм получил пари. Те са декларирани и са им платени данъци\", добави Калин Митрев и допълни, че няма притеснения от  разпоредената проверка  от финансовия министър Владислав Горанов. Той уточни, че преди да започне работа в Европейската банка за развитие е извършвал консултантска дейност и е нормално да е получил някакво заплащане. По думите му е бил поне 10 пъти в Азербайджан, като първото му посещение е било през 2002 г.", "date": "2017.09.14", "title": "Евродепутатите поискаха разследване на \"Азербайджанската пералня\""}
{"url": "http://www.dnevnik.bg/biznes/2017/09/14/3041602_rabotnicite_na_emko_izlizat_otnovo_na_protest/", "text": "Работниците във военния завод \"Емко\" в Трявна и село Белица планират да излязат на пореден протест днес. Причината за това е, че според тях има целенасочените действия на държавни органи да унищожат предприятието. В края на юли лицензът за търговия на компанията беше замразен заради установени нередности от служба КОС към МВР. В открито писмо служителите на предприятието обявиха, че тези нередности вече са отстранени, което било установено още на 29 август, но въпреки това и уверенията на икономическия министър Емил Караниколов лицензът не е възстановен. Паралелно с отвореното писмо е изпратен и сигнал от директора на обособеното производство на \"Емко\" в Трявна Славчо Димиев до президента, премиера и омбудсмана. В него той твърди, че има натиск и по още една линия - министърът е разпоредил на държавния оръжеен търговец \"Кинтекс\" \"незабавно да развали всички свои договорни отношения с \"Емко\", отнасящи се за продукция, предназначена за Република Индия\", което според него и според служителите води до щети за десетки милиони. Това съобщава в днешния си брой  \"Капитал Daily\" . От Министерството на икономиката не са отговорило на въпроси на изданието, свързани с това. Новото припламване на конфликта между контролираното от Емилиян Гебрев \"Емко\" и държавата идва след около седмица затишие в битката за овладяване на контрола върху друг военен завод - \"Дунарит\". Подчинената на Караниколов \"Държавна консолидационна компания\" на 25 август изкупи дълг на русенското предприятие към фалиралата КТБ за 47 млн. лв. и министърът обяви, че започват активни действия по придобиване на \"Дунарит\", за да бъде \"спасен\". Причината - несигурност и съдебни спорове около собствеността на \"Дунарит\", правещи невъзможно да се смени ръководството му, което паралелно с проблемите около лиценза за търговия на \"Емко\" се сдоби с обвинения от прокуратурата. А това по закон е основание за отнемане на лиценза и за производство. Опитът на държавната компания да се впише като заложен кредитор обаче беше блокиран, а и в рамките на дни \"Дунарит\" изплати цялото задължение. Така отпадна възможността ДКК да пристъпи към продан на търговското предприятие, а с това и да го придобие. Дружеството изпълни и съвет на министъра да назначи прокурист, което по неговите уверения е достатъчно да се запази лиценза за производство.", "date": "2017.09.14", "title": "Работниците на \"Емко\" излизат отново на протест"}
{"url": "http://www.dnevnik.bg/sport/2017/09/14/3041618_kriticite_mi_ne_poznavat_faktite_zaiavi_sharapova/", "text": "Руската тенисистка Мария Шарапова заяви, че критиците ѝ не са запознати с фактите около случая с употребата на мелдоний. В интервю за Би Би Си тя посочи, че е изтърпяла наказанието си и вече гледа напред. Правата на Шарапова бяха спрени за 15 месеца заради употребата на мелдоний. Тя обяви сама положителната си проба, като обясни, че е взимала веществото от 2006 г. заради здравословни проблеми. Мелдоният стана забранен от 1 януари 2016 г. Около случая Шарапова беше критикувана, включително от други тенисисти, сред които Южени Бушар и Анди Мъри. Канадката  дори я нарече \"измамница\" . \"Не мисля, че е тяхна работа да изказват мнение, защото не разполагат с фактите. Тези думи създават заглавия и се използват за заглавия. Но в крайна сметка това е моята кариера. Признах си грешката, изтърпях си наказанието и сега се завърнах\", каза Шарапова. По думите ѝ употребата на мелдоний е била \"голяма грешка\". Но добави: \"Проблемът, който имам с това, е че няма доказателства за влиянието (на мелдония) и никой не може да ти даде доказателство. На какво се основава забраната?\" Рускинята се завърна в турнирите от Големия шлем в US Open и веднага привлече вниманието - както на корта, така и извън него. Дни след отпадането си тя представи автобиографията си - \"Unstoppable: My Life So Far\" (\"Неудържимата: Животът ми дотук\"). В мемоарите си  разказва за перфекциониста Григор Димитров и за това, което Серена Уилямс няма да ѝ прости . В интервюто тя разказа, че като малка баща ѝ я е карал да изучава играта на сестрите Уилямс, докато са тренирали. \"Аз реагирах: \"Не, не искам да ме видят, че ги разучавам\". Имаше барака зад корта, на който тренираха, и ги гледах през шпионката\", заяви Шарапова.", "date": "2017.09.14", "title": "Критиците ми не познават фактите, заяви Шарапова"}
{"url": "http://www.dnevnik.bg/photos/2017/09/14/3041592_snimka_na_denia_grumotevichna_buria_udari_las_vegas/", "text": "Гръмотевична буря премина през Лас Вегас, а жителите и гостите на града се насладиха на десетки паднали светкавици. Метеоролозите в САЩ уточниха, че се очаква до края на октомври времето над Лас Вегас да се задържи същото и почти всеки ден да има гръмотевични бури.", "date": "2017.09.14", "title": "Снимка на деня: Гръмотевична буря удари Лас Вегас"}
{"url": "http://www.dnevnik.bg/sviat/2017/09/14/3041411_beliiat_dom_naredi_administraciiata_da_izhvurli/", "text": "Администрацията на Белия дом е наредила на правителствените агенции в САЩ да отстранят продуктите на компанията \"Касперски\" (Kaspersky Lab) от информационните си системи. Според президентския екип има загриженост от това, че базираната в Москва фирма е податлива на влияние от Кремъл. Решението представлява рязък отговор на това, което разузнавателните агенции на страната описват като заплаха за националната сигурност, идваща в киберпространството от Русия и след изборна година, белязана от обвинения, че  Москва използва интернет  като оръжие в опит да повлияе на изборните резултати. В специално изявление от  \"Касперски\"  отхвърлят обвиненията, както компанията прави на няколко пъти през последните месеци. \"Никой не е представял достоверни доказателства, а обвиненията се основават на фалшиви предположения и неточни допускания\", твърдят те. Министерството на националната сигурност е изпратило нареждане до федералните агенции да проверят какви продукти на \"Касперски\" използват в рамките на месец и да спрат употребата им в идните 90 дни. \"Министерството се тревожи за връзките между определени служители на \"Касперски\" и руското разузнаване, и други правителствени агенции, както и от законовите изисквания, които позволяват на руското разузнаване да изисква или да заставя компанията да му съдейства и да засича комуникации, преминаващи през руски мрежи\", обясняват от ведомството. На 11 юли правителствената агенция (U.S. General Services Administration или GSA) за управление на федералната администрация  отстрани \"Касперски\" от списъка  с одобрени доставчици за информационни технологии и оборудване за цифрова фотография. Посоченият мотив - да се гарантира сигурността на американските правителствени системи. Правителствените агенции ще могат да купуват продукти на компанията извън процедурите на GSA. Британският Национален център за киберсигурност (NCSC) заяви тогава, че никога не е сертифицирал продуктите на \"Касперски\". \"Сертифицираме чрез различни инициативи и търговците кандидатстват чрез някои от нашите акредитирани партньори. Но никога не сме включвали сред одобрените продукти такива от \"Касперски\", се казва в съобщението на центъра, която е част от GCHQ - британският еквивалент на Агенцията за национална сигурност на САЩ.", "date": "2017.09.14", "title": "Белият дом нареди администрацията да изхвърли всички продукти на \"Касперски\""}
{"url": "http://www.dnevnik.bg/biznes/2017/09/14/3041633_edna_ot_nai-golemite_kompanii_v_avtomobilnata/", "text": "Една от най-големите компании в автомобилната индустрия – германската MAHLE, планира ново разширение на производството си в България. С него страната ще се превърне в един от основните ѝ производствени центрове. Това се разбраха на среща във Франкфурт зам.-министърът на икономиката Александър Манолев и членът на ръководството на концерна Вилхелм Емперхоф. Германската компания има годишен оборот от 12.3 млрд. евро, а за нея работят 77 хил. служители в 170 производствени предприятия и 15 изследователски и развойни центрове по света. На българска територия оперира дъщерното дружество на MAHLE – BHTC. Неговата производствена база се намира в индустриална зона Божурище, като там работят 400 души. Плановете на компанията са те да нараснат до 600 в следващите години. В дългосрочен план се очаква да започне производството на нови компоненти. По думите на Манолев основен приоритет на министерството е развиването на индустриалните зони. Той даде за пример Божурище, където в момента се работи за изграждане на железопътен терминал и подобряване на връзките с публичния транспорт. Също така се развивала инфраструктура, която да отговаря на специализираните нужди на компаниите от автомобилния сектор и производителите на части и компоненти.", "date": "2017.09.14", "title": "Една от най-големите компании в автомобилната индустрия ще разшири производството си в България"}
{"url": "http://www.dnevnik.bg/bulgaria/2017/09/14/3040562_jurnalistut_anna_brandiiska_se_nujdae_ot_sredstva_za/", "text": "Дългогодишният финансов журналист Анна Брандийска се нуждае от подкрепа. От години тя страда от множествена склероза, като ефектите от тежкото заболяване все повече се влошават, съобщават колегите й от сайта \"Инвестор\". \"Засега не е открит лек, но лекари ѝ препоръчват ново експериментално лечение със стволови клетки. Най-близката държава, в която то се прилага успешно, е Турция. Макар да не дава гаранции, че Анна ще се излекува, лечението гарантира 100%, че влошаването на заболяването ще спре. Необходимата сума от 40 000 евро е непосилна за Анна и семейството ѝ\", посочват от \"Инвестор\". Всеки, който иска да помогне, може да направи дарение на тази сметка:", "date": "2017.09.14", "title": "Журналистът Анна Брандийска се нуждае от средства за лечение"}
{"url": "http://www.dnevnik.bg/sport/2017/09/14/3041644_cska_1948_shte_se_bori_sus_zubi_i_nokti_za_bulgarska/", "text": "\"ЦСКА 1948\" ще се бори със зъби и нокти в конкурса за базите на фалиралия ПФК ЦСКА АД, заяви изпълнителният директор на клуба Добрин Гьонов пред BiT. Надеждите му са процедурата да премине прозрачно и при ясни условия. Преди ден  стадион \"Българска армия\" и базата в Панчарево бяха прехвърлени в нова държавна фирма  -  \"Сердика спортни имоти\" ЕАД. Това е една от стъпките в подготовката за дългоочаквания конкурс. Все още не се знае какви ще са всички изисквания към участниците, но е ясно, че победителят ще трябва да плати около 1 млн. лева задължения на фалиралото дружество. До три седмици \"Сердика спортни имоти\" трябва да обяви начало на конкурса за отдаване под наем на базите, обясниха от спортното министерство. \"Ще се борим със зъби и нокти да се върнем там, където считаме, че е нашият дом\", каза Гьонов. Той посочи, че \"ЦСКА 1948\", чийто отбор играе в Трета лига, разполага с екип от специалисти, които ще опитат да спечелят конкурса. \"Този, който спечели търга, да построи нещо, което да отговаря на марката и името на ЦСКА. Имаме изготвен план да участваме, но нека изчакаме да видим какво ще се изисква\", добави Гьонов. Другият очакван участник в конкурса ще е \"ЦСКА - София\", ръководен от Гриша Ганчев. Клубът, състезаващ се в Първа лига, ползва базите в момента. Спорният министър  Красен Кралев заяви, че очаква напрежение около конкурса .", "date": "2017.09.14", "title": "\"ЦСКА 1948\" ще се бори \"със зъби и нокти\" за \"Българска армия\""}
{"url": "http://www.dnevnik.bg/bulgaria/2017/09/14/3041646_ekspertizata_za_sistemata_za_glasuvane_za_sudebniia/", "text": "Експертизата на електронната система за гласуване на изборите за нов състав на Висшия съдебен съвет (ВСС) от професионалната квота ще стане известна след две седмици. Това се разбра на заседанието по делото срещу изборите днес, което бе отложено за 28 септември, тъй като експертите са входирали в съда заключението си на 11 септември - понеделник и страните не са имали законово определения им срок от 7 дни, за да се запознаят с него. Жалба срещу проведената процедура бе подадена от бившия председател на Софийския районен съд (СРС) Методи Лалов, който бе кандидат за съвета от квотата на магистратите, но не беше избран.  С нея Лалов иска да се провери електронната система за гласуване.  Делото се разглежда от смесен 5-членен състав, в който трима съдии са от Върховния касационен съд и двама от Върховния административен съд. Лалов и защитата му поискаха от съда за следващото заседание да бъдат призовани и трима свидетели - магистрат, който е гласувал електронно и двама експерти - доц. д-р Радослав Йошинов и Росен Радонов, които са проверили системата за дистанционно гласуване, след като неправителствени организации и членове на съвета сигнализираха, че няма гаранции за нейната сигурност. В спор със съдебния състав защо трябва да се призовава магистрат, гласувал електронно, след като 5-мата членове на състава също са съдии и са запознати с процедурата, Лалов обясни, че свидетелят може да обясни, че има слабости в системата и евентуално начини за манипулиране на този вот. В крайна сметка съдът уважи искането му за призоваването и на магистрата. Пред журналисти бившият председател на Софийския районен съд обясни, че ВСС не е взел под внимание забележките на двамата експерти за електронната система и затова иска техния разпит пред съда. При проведеното в два тура гласуване за съдийската колегия на 17 и 18 юни Лалов получи съответно 285 и 193 гласа. Магистратите избраха петима върховни съдии - Цветинка Пашкунова, Красимир Шекерджиев, Атанаска Дишева, Олга Керелска и Севдалин Мавров, както и шефката на окръжния съд в Бургас Боряна Димитрова да станат следващите представители на съдиите в съвета. През първия ден от избора 1473 съдии се възползваха от електронната система за гласуване, а през втория - 1455. Как обсъждането в съдебния съвет на жалбата срещу изборите за нови негови членове показа дупки в закона четете  тук .", "date": "2017.09.14", "title": "Експертизата за системата за гласуване за съдебния съвет ще е известна след две седмици"}
{"url": "http://www.dnevnik.bg/skorost/avtopremiera/2017/09/14/3041683_prodajbite_na_novi_avtomobili_v_evropa_podobriha/", "text": "Продажбите на нови автомобили в Европа през август продължават да нарастват, като купените 865 047 нови коли са рекордни за период от десет години, съобщиха днес Асоциацията на производителите на автомобили в Европа (АСЕА). Август е четвърти пореден месец с по-силни продажби от същия период на миналата година, след временният спад през април, като ръстът е 5.6%. От петте най-големи пазара продължава да намалява търсенето само във Великобритания (-6.4%). Най-добре пък е ситуцията в Италия, с ръст от 15.8%. Следват Испания (+13.0%), Франция (+9.4%) и Германия (+3.5%). С продадените 2344 автомобила през август, България присъства в статистиката на АСЕА с ръст от 15.5%. За първите осем месеца на година в страните от ЕС са купени малко над 10 милиона нови леки кили, което е с 4.5 на сто повече от същия период на 2016-та. От големите пазари отново Италия се представя най-добре (+9.1%), следвана от Испания (+6.9%), Франция (+4.2%) и Германия (+2.9%). Във Великобритания търсене за осеммесечието спада с 2.4%, като това е единствената страна от съюза, в която са купени по-малко автомобили. За България ръстът е 18.1%, формиран от 19 556 сделки.", "date": "2017.09.14", "title": "Продажбите на нови автомобили в Европа подобриха десетгодишен рекорд"}
{"url": "http://www.dnevnik.bg/zelen/2017/09/14/3041676_parlamentut_othvurli_prezidentskoto_veto_i_sukrati/", "text": "Народното събрание отхвърли наложеното от президента вето и повторно одобри промени в Закона за опазване на околната среда, които залагат да отпадне втората съдебна инстанция при обжалване оценките за въздействието на околната среда (ОВОС) на големи инвестиционни проекти от национален интерес. Поправките бяха приети с общо 138 гласа \"за\", 78 – \"против\" и 2 – \"въздържал се\". В подкрепа на поправките гласуваха от управляващото мнозинство: 95 депутати от ГЕРБ (които са и вносители на проекта), 15 народни представители от ДПС и 27 от \"Обединени патриоти\". Един независим депутат Ангел Исаев е гласувал за промените. Опозицията в лицето на БСП даде 68 гласа против, а двама от партията им се въздържаха, от \"Воля\" 10 са гласували против. За да преодолеят ветото, наложено от държавния глава Румен Радев на 8 август, депутатите трябваше да съберат поне 121 гласа за спорния законопроект. Президентът трябва да обнародва в седемдневен срок повторно приетите промени в закона според чл. 101, ал.3 от конституцията. Основните мотиви на вносителите от ГЕРБ за промяната в Закона за околната среда, които ограничават правото на граждански организации да обжалват на втора съдебна инстанция административни актове във връзка с околната среда и биологичното разнообразие, бяха повторени неколкократно по време на дебатите в пленарна зала. Според управляващите с новите текстове няма да се бавят големи национални инфраструктурни обекти с обществена значимост и няма да се поставя под риск усвояването на европейски пари. Според опозицията текстовете поставят на риск законността на реализирането на тези обекти и възможността тя да се защити пред съда. По примерите, посочени в пленарна зала, текстовете засягат обекти, каквито са например строителството на автомагистрала \"Струма\" през Кресненското дефиле, автомагистрала \"Хемус\" и инвестиционни намерения за ново строителство над Банско в Национален парк \"Пирин\". Същите промени бяха приети от депутатите в края на първата му сесия - на 27 юли 2017 г. При първото им гласуване  няколко партии , както и 27 неправителствени организации, поискаха държавният глава да им наложи вето. 14 неправителствени организации сезираха Европейската комисия по случая. Според тях в този си вид законът ще отслаби съдебния контрол върху законосъобразността на мегапроектите в областта на преноса на газ и нефт, автомагистралите, тецовете и ядрената енергетика. На 8 август президентът Румен Радев наложи вето на промените с аргумента, че държавата трябва да създава не само регулации за съхраняването и възпроизводството на околната среда, но и за ефективен контрол за тяхното прилагане. Такъв контрол се осъществява именно от административните съдилища, чиято правозащитна функция се реализира на две инстанции. В мотивите на президента се посочва, че премахването на втората инстанция намалява интензитета на защитата, необходима за гарантиране на околната среда като конституционно призната ценност. Радев изрази увереност, че Народното събрание ще намери добрия баланс между приоритетното изграждане на значими стратегически обекти и контрола за спазване на законността. Според управляващите дългите съдебни процедури, които се проточват една-две години, спират всякакви инициативи за развитие и инвестиционни намерения. Ивелина Василева от ГЕРБ изтъкна, че това бавене поставя под риск финансирането на проекти по европейски програми. \"Ще отхвърлим ветото на президента, защото интересите на България са над всичко,\" заяви председателят на парламентарната група на ГЕРБ Цветан Цветанов, който обвърза поправките с реализиране на проекти, които ще намалят жертвите по пътищата и \"ще спасят животи\". От опозицията определиха тезата му като \"пълна демагогия\". В изказванията си опозицията подчерта, че съдебният контрол е нужен, за да се случват нещата законно, защото е \"добре да има втори втори лифт на Банско, но не така, че утре да няма планина там\". Корнелия Нинова обяви, че ако мнозинството отново гласува поправката в закона, БСП ще го внесе за разглеждане в Конституционния съд. Според нея поправките са стъпка към разрушаване на законността. Георги Марков от ГЕРБ нападна директно гражданските формации и ги определи като \"платени протестъри\". Депутатът постави изборът при гласуването в плоскостта \"за правителствено или неправителствено управление\". \"Гражданското общество в България се изроди. Неправителствени организации, някои от които с пари отвън, се опитват да се качват на главата на правителството. Ако искат да управляват, да си направят партии, да влязат в парламента, да въведат не 3, а 30, 300 инстанции. Да спрат лифтове, да спрат развитието, да спрат и метрото, как не са се сетили\", заяви от парламентарната трибуна Марков и предизвика ръкопляскане в пленарната зала. \"Когато тук от тази трибуна на Народното събрание се говори за всички неправителствени организации по този начин и се ръкопляска ме побиват тръпки. Когато цялата зала се радва, на това, че за гражданското общество се говори като за престъпници, ме побиват тръпки,\" репликира от трибуната Атанас Костадинов от БСП . По думите му най-важното за тези обекти от национално значение е те да бъдат законосъобразно изпълнени, за да не може никой да може да ги обжалва в съда. В отговор към обвиненията на Георги Марков, Крум Зарков от левицата напомни на депутатите за важната роля, която играят неправителствените организации. \"Трябва да се пазим от обобщенията. Така както ние не сме всички маскари тук в Народното събрание, така и не всички протестиращи са платени. Подобно делегитимиране на гражданското движение не е за добро.\"", "date": "2017.09.14", "title": "Парламентът отхвърли президентското вето и съкрати втората съдебна инстанция при екооценки (допълнена)"}
{"url": "http://www.dnevnik.bg/biznes/2017/09/14/3041686_iaponski_kompanii_iskat_da_kupuvat_bulgarski_rapani/", "text": "Три японски компании са заявили интерес за бъдещо икономическо сътрудничество с български производители. Това се разбира от писмо на посолството ни в Япония до Изпълнителната агенция за насърчаване на малките и средните предприятия. Целта на партньорството е износ на продукцията към японския пазар. От агенцията уточняват, че Fujikasho Co. Ltd. търси български компании, които са специализирани в производството на месо от рапани. Интерес за бизнес сътрудничество с фирми за био сушени плодове и ядки, пчелен мед, сирене и кашкавал пък проявява компанията Orbis Novus Corp. Itochu Corporation търси контакти с производители на български сок от грозде и наливно вино, които ще могат да осъществят експорт на продукцията.", "date": "2017.09.14", "title": "Японски компании искат да купуват български рапани, биопродукти и наливно вино"}
{"url": "http://www.dnevnik.bg/detski_dnevnik/2017/09/14/3041645_fotogaleriia_bulgarskoto_uchilishte_ot_1900_godina_do/", "text": "                        15 септември е денят, в който по традиция се открива учебната година в българското училище. По повод първия учебен ден от Националния статистически институт (НСИ) са изготвили инфографика, която разказва за българското училище през годините - 1900 г. до днес.", "date": "2017.09.14", "title": "Фотогалерия: Българското училище от 1900 година до днес"}
{"url": "http://www.dnevnik.bg/sviat/2017/09/14/3041701_germancite_podkrepiat_energiiniia_prehod_no_posokata/", "text": "Около 93 процента от германците са на мнение, че ролята на възобновяемата енергия е важна за страната им, въпреки че цената на електроенергията рязко се е покачила през последните години. Данните бяха представени от германската журналистическа организация \"Клийн енерджи уайър\" (Clean Energy Wire - CLEW) на медийно обучение, организирано от консултантската група \"Аделфи\" (Adelphi) и финансирано от германското министерство на околната среда, опазването на природата и сигурността на ядрените реактори. Германците плащат 29.2 цента за киловатчас електроенергия през 2017 година спрямо 20.6 цента за киловатчас през 2007 година. Над 46 процента от хората в страната имат инсталирани източници на възобновяема енергия, като 25 процента от тях са собственици, а 9 процента участват в сдружения на местно ниво, за да покриват енергийните разходи на домакинствата си със \"зелена\" енергия. Делът на възобновяемите енергийни източници в брутното потребление на енергия в Германия е 32.3 процента за миналата година, като през 1991 година той е бил едва 3.2 процента. Соларните панели и ветрогенераторите са в селата и малките градове, така че хората сами се убеждават в прекия ефект на \"енергийната революция\", наричана с термина \"Енергивенде\" (Energiewende). Тя дори може да донесе приходи на един или група от частни инвеститори, които притежават съоръженията. Експертите обаче са единодушни, че Германия няма да постигне целите си и да намали емисиите си от парникови газове с 40 процента до 2020 година. Страната си постави за задача ограничаване на вредните емисии с до 95 процента до средата на века, но към 2015 година успя да постигне 27.2 процента. През последните години, въпреки взетите мерки в различни сектори на икономиката, се наблюдава покачване на нивата на емисиите. Това, по думите на журналиста Бернхард Пьотер от в. \"Тац\" (\"Тагесцайтунг\" - бел. ред.), е \"парадоксът на \"Енергивенде\". \"Годишно за енергийния преход страната ни харчи над 20 милиарда евро. Нивата на вредните емисии в транспортния сектор обаче са същите като през 1990 година. При строителството също няма голяма промяна. Разликата основно е при производството на електрическа енергия\", каза той. Преди парламентарните избори в Германия на 24 септември продължават дискусиите по въпроси като намаляване на потреблението на лигнитни въглища за производство на електроенергия, нарастващата обществена съпротива срещу парковете с ветрогенератори, евентуалната забрана на автомобили с вътрешно горене. Германия направи обрат в енергийната си политика, обявявайки отказ от атомните централи през 2011 година, след ядрената трагедия във Фукушима. Осем реактора бяха изключени незабавно, а останалите трябва да преустановят дейност до 2022 година.", "date": "2017.09.14", "title": "Германците подкрепят енергийния преход, но посоката му е неясна"}
{"url": "http://www.dnevnik.bg/sviat/2017/09/14/3041720_trump_odobri_orujeini_dostavki_za_siriiskite_kjurdi/", "text": "Съединените щати са решили да оборудват с оръжие кюрдите от Сирийските демократични сили в борбата срещу \"Ислямска държава\" въпреки възраженията на Турция, предаде ДПА, цитирана от БТА. Президентът Доналд Тръмп е упълномощил министерството на отбраната да достави леки оръжия, автомати, муниции, бронирана техника и друго оборудване, съобщи Дейна Уайт, говорителка на Пентагона. Турция е притеснена  от американското сътрудничество срещу \"Ислямска държава\" със Силите за защита на народа (YPG), които съставляват основата на Сирийските демократични сили. Анкара смята YPG за терористична група, свързана със забранената Кюрдска работническа партия (ПКК). Уайт добави, че САЩ са напълно наясно с притесненията на Турция.  \"Искаме да уверим народа и правителството на Турция, че САЩ са ангажирани с предотвратяването на допълнителни рискове за сигурността и със защитата на нашия партньор от НАТО Турция\", каза тя. /БТА", "date": "2017.09.14", "title": "Тръмп одобри оръжейни доставки за сирийските кюрди въпреки тревогите на Турция"}
{"url": "http://www.dnevnik.bg/politika/2017/09/14/3041687_pravilata_za_izbor_na_iztrebitel_sa_promeniani_po/", "text": "Правилата за избор на изтребител са променяни по време на самата процедура и така е станало възможно отстраняването на офертата на Португалия и САЩ за употребявани F-16. Това е една от нередностите в процедурата, според заместник-председателя на парламентарната комисия, която проверява процеса, Христо Гаджев (ГЕРБ). На едно от последните си заседания в края на април служебното правителство на Огнян Герджиков одобри офертата на шведската компания СААБ за изтребители \"Грипен\" като най-изгодна от предложенията за нов тип изтребител за нуждите на армията. Това става на закрито заседание. България избираше между три предложения - употребявани F-16, собственост на Португалия, от Италия за \"Юрофайтър\" втора употреба и шведските \"Грипен\". В  доклад на Министерството на отбраната  до Министерския съвет от края на юни се предлага да започнат преговори с Швеция за купуването на нови изтребители \"Грипен\" и с Италия, която предлага употребявани \"Еврофайтър Тайфун\". Третата възможност - за купуване на F-16 от Португалия с логистичен пакет от САЩ, не е класирана \"поради несъответствие на ценовото му предложение с изискванията, заложени в RFP (request for proposal – искане за предоставяне на предложение)\", се разбира от доклада на Красимир Каракачанов. При процедурата, завършена от служебното правителство, на първо място е класиран \"Грипен\" с оценка 0.90, а предложението на Италия е класирано на второ място с резултат 0.61. Правителството реши, че преди да започне преговори, ще изчака заключенията на комисията, създадена по искане на ГЕРБ. С малка промяна победителят отпада Гаджев каза пред \"Дневник\", че в първоначалните RFI (искания за информация) до държавите, предлагащи самолетите, критерият за разсрочено плащане по изискванията на България не е бил задължителен. \"В самия документ, който е приет от Народното събрание, няма критерий, който да е задължителен. В частта за финансиране пише, че може да се избере от 4 модела на разплащане, като има примерен вариант как би ставало разплащането през годините. Впоследствие е приет задължителен критерий за разсрочено плащане с гратисен период и т.н. Една от страните (САЩ - б.а.) в самото начало е казала, че няма да го изпълни, защото противоречи на законодателството ѝ и тя би могла да се вмести в тези критерии при водене на формални преговори, едва след като е сезирала законодателя си за разрешение. Това нещо е известно много преди този критерий да стане задължителен\", каза Гаджев. Ставайки задължителен, този критерий предопределя избора. Според анализ, предоставен на временната комисия от доц. д-р Венелин Георгиев, ако критерият не е задължителен, победител в процедурата ще е F-16, ако е задължителен – отпада. Промяната на методиката  Промяната на методиката е станала през юни 2016 г., когато министър е Николай Ненчев и с подпис на тогавашния командир на ВВС – генерал Румен Радев. Това е станало възможно заради промяната на начина по който е работил проектният екип. Тя е направена по време на служебния министър Шаламанов, който въвежда проектно управление на базата на \"Принц 2\" модел. С промяната се премахва стратегическият контрол и се създават един борд за управление, ръководен от командира на ВВС, и направляващ орган, който няма правомощия по дейността на работната група. \"Всички документи са одобрявани от самия проектен екип, а политическото ръководство на армията е поставяно пред свършен факт. Това е довело до възможности за изкривяване и субективизъм, е един от изводите в изготвения анализ\", каза Гаджев. Проблемът остава Христо Гаджев се опасява, че купуването на 8 нови изтребителя не решава проблемите на ВВС. Дори и те да започнат да летят от следващата година, докато не се придобият още 8 самолета, България ще продължи да поддържа МиГ-29. \"Според анализите на ВВС ние трябва да имаме 16 самолета. Имайки предвид, че според проекта има минимум 3 години, докато нов самолет влезе на въоръжение, и минимум 3 години до 2024, когато трябва да започне вторият етап за евентуално придобиване на следващите 8, България трябва да поддържа МиГ-29 още 7 години\". Тъй като в проекта се залага новите самолети да изпълняват предимно мисии по \"еър полисинг\" (опазване на въздушното пространство), това означава, че за неопределен период трябва да се поддържат и Су- 25, защото няма с какво да се изпълняват мисиите по поддръжка на пехотата и ВМС. \"Излиза, че вместо да сменим старата руска техника с какъвто и да е западен модел, който да реши проблема и да имаме един многофункционален самолет, ние ще оперираме с три модела. Това ще задави, направо ще удави, бюджета за отбрана\", смята Гаджев. Днес парламентарната комисия ще разговаря с Велизар Шаламанов, служебен министър в правителството \"Близнашки\", Стефан Янев в правителството на Герджиков и генерал Цанко Стойков, който е командир на ВВС в момента и по негово време е завършен проектът.", "date": "2017.09.14", "title": "Правилата за избор на изтребител са променяни по време на процедурата"}
{"url": "http://www.dnevnik.bg/skorost/koli_v_kadur/2017/09/14/3041702_fotogaleriia_novata_dachiia_dustur_zalaga_i_na_viziia/", "text": "Второто поколение на \"Дачия Дъстър\" ще съблазнява освен с цена, надеждност и проходимост, също с визия и нови технологии. Представен на автосалона във Франкфурт автомобилът изглежда визуално по-мускулест и голям, но запазва размерите си - дължина 4.3 метра и 1.8 метра широчина.", "date": "2017.09.14", "title": "Фотогалерия: Новата \"Дачия Дъстър\" залага и на визия"}
{"url": "http://www.dnevnik.bg/bulgaria/2017/09/14/3041771_krasimir_srebrov_e_noviiat_izpulnitelen_direktor_na/", "text": "Красимир Сребров е новият директор на Изпълнителна агенция \"Автомобилна администрация\", съобщиха от транспортното министерство. Той заменя на поста Красимир Калайджиев, който подаде молба за освобождаване поради навършване на пенсионна възраст. През последните два месеца Сребров бе зам. изпълнителен директор на агенцията. Преди това е заемал различни постове в автомобилна администрация. Бил е директор на регионалната дирекция в Търговище, след което е бил преназначен като главен инспектор в институцията. От 2016 г. до юни 2017 г. е началник на областен отдел \"Автомобилна администрация\" в Плевен. Красимир Сребров има две магистърски степени по международни икономически отношения и журналистика. В началото на юни тази година се проведе  специализирана полицейска акция в Изпълнителна агенция \"Автомобилна администрация\" , като агенти на ГДБОП запечатаха сградата, в която се помещава институцията, и иззеха компютри и документация. Бяха задържани 14 души, като в тях бяха намерени над 115 хил. лв. Двама от арестуваните са собственици на автошколи, а останалите са служилите на областната дирекция на бившата ДАИ в София. Последва и  уволнение на шефа на столичната автомобилна администрация.  На половината от задържаните бяха повдигнати обвинения  за получаване на подкуп. Разследването установи, че схемата е обхващала  изпитите за кормуване . Автошколите заедно с техни хора в автомобилната администрация са плащали, за да се нагласи предварително жребият кой ще води изпита. Целта е била това да правят инструктори, с които резултатът да може да се манипулира.", "date": "2017.09.14", "title": "Красимир Сребров е новият изпълнителен директор на автомобилната администрация"}
{"url": "http://www.dnevnik.bg/sport/2017/09/14/3041719_bulgariia_zapisa_nai-dobroto_si_klasirane_v/", "text": "Националният отбор по футбол се изкачи с 14 места и вече е 38-и в световната ранглиста на ФИФА. Българският състав не е бил по-напред от 40-ата позиция в последните седем години. Воденият от Петър Хубчев отбор събра 739 точки, като остави зад себе си Парагвай, Япония и Румъния. Големият прогрес на България се дължи на  историческата победа с 3:2 срещу Швеция  на 31 август. Националите надвиха скандинавците за пръв път от 50 години. Победата върна надеждите за класиране на световното в Русия, но след това дойде отрезвяването със  загубата с 1:3 от Холандия  на 3 септември. След поражението шансовете на националите за класиране са минимални, като два кръга преди края на квалификациите българите заемат четвъртото място с 12 точки. Начело в групата е отборът Франция с 17 точки, следван от Швеция с 16 и Холандия с 13. България е домакин на \"петлите\" на 7 октомври, а три дни по-късно гостува на Люксембург в последните си два мача. Начело в световната ранглиста се завърна Германия с 1606 точки. Световният шампион изпревари Бразилия (1590), а на третото място се изкачи Португалия с 1386. Десетката допълват Аржентина, Белгия, Полша, Швейцария, Франция, Чили и Колумбия.", "date": "2017.09.14", "title": "България записа най-доброто си класиране в ранглистата на ФИФА от 2010 г."}
{"url": "http://www.dnevnik.bg/sviat/2017/09/14/3041763_koi_e_suprugut_na_angela_merkel/", "text": "Йоахим Зауер е реномиран професор по химия - и съпруг на най-могъщата жена в Германия. Но тъй като изобщо не обича бляскавите публични изяви, мнозина даже не знаят как точно изглежда. Запознайте се с мъжа на Меркел, пише Инес Айзеле в \" Дойче веле \". Сдържана, а нерядко и непроницаема - тези две черти добре описват характера на Ангела Меркел. И подхождат на нрава на мъжа ѝ Йоахим Зауер, за когото се знае, че изобщо не обича светлината на прожекторите. Публичните му изяви редом с Меркел се броят на пръсти. Към тях спада ежегодното посещение на традиционния  Вагнеров фестивал  в Байройт. Човекът до Меркел Медийното му присъствие по никакъв начин не може да се сравнява с това на първите дами в САЩ например.  Йоахим Зауер  се изявява много по-рядко и от брачните партньори на предишни германски канцлери. За него се знае, че категорично отхвърля всякакви разговори с журналисти. И че никога не прави политически изявления. Това едва ли се дължи на някаква прекомерна стеснителност. Зауер по-скоро не желае да бъде възприеман единствено като мъжа на Меркел. И има защо: той е реномиран учен в областта на квантовата химия и носител на множество авторитетни отличия. Кариерата на професор Зауер започва през 1967 година, когато е приет да следва химия в берлинския Хумболтов университет. По времето на ГДР той е един от малкото източногермански учени, които макар че не членуват в ГЕСП, получават международно признание. Днес Зауер отново е в Хумболтовия университет, където ръководи група от учени-химици, изследващи хетерогенните каталитични процеси в зеолитните системи. Когато през 2015 се появиха слухове, че Меркел може да получи Нобелова награда за мир заради бежанската си политика, някои се пошегуваха, че е много по-вероятно мъжът ѝ да получи Нобелова награда за химия. Твърди се също така, че при срещите си с Меркел тогавашният американски президент  Барак Обама  наричал мъжа ѝ просто \"професора\". \"Добър съветник\" Зауер се запознава с Меркел през 1980-те години в Берлинската академия на науките. Сключват брак през 1998 година. Двамата нямат деца, но Зауер има двама синове от първия си брак. Иначе за Зауер не се знае почти нищо. Освен това, което Меркел казва за него. Например: \"Ние не разговаряме постоянно за политика, но и косвено той е много добър съветник\". Свързват ги две общи страсти - операта и природата. От много години насам двамата прекарват лятната си отпуска в Южен Тирол.", "date": "2017.09.14", "title": "Кой е съпругът на Ангела Меркел"}
{"url": "http://www.dnevnik.bg/bulgaria/2017/09/14/3041794_zaplatite_na_vsichki_magistrati_i_sudebni_slujiteli_se/", "text": "Заплатите на всички магистрати и съдебни служители се увеличават със седем процента от първи септември - това реши мнозинството от Висшия съдебен съвет (ВСС). Така минималната магистратска заплата ще стане 1936 лева. За различни нива сумите ще са различни. Нарастването на възнагражденията се дължи на реализирании икономии от 6,5 млн.лв. и преходен остатък от над 7 млн.лв. Сега 1 966 000 лв. ще се вземат от остатъка, за да може увеличението да е със задна дата от 1 септември. Членовете на съдебния съвет бяха изправени пред два варианта - първият, който й беше гласуван с мнозинство от 19 души и четирима против. Вторият вариант - 7 % повече да получат само младшите съдии, прокурори и следователи и магистратите на районни нива, а увеличението за всички останали да е с по 127 лева беше подкрепено само от Димитър Узунов, Румен Боев, Румен Георгиев и Розалин Трендафилов. Избраното от ВСС увеличение ще донесе повече пари и на съдебните служители.", "date": "2017.09.14", "title": "Заплатите на всички магистрати и съдебни служители се увеличават със 7 %"}
{"url": "http://www.dnevnik.bg/evropa/2017/09/14/3041785_federalistka_fantaziia_li_sa_ideite_na_junker_za_evropa/", "text": "\"Вятърът отново духа в платната на Европа\". Това бе посланието на председателя на Европейската комисия Жан-Клод Юнкер към пълната зала на Европейския парламент. След като оглави ЕК преди три години, Юнкер бе принуден незабавно да превключи на режим \"управление на кризи\": гръцката финансова криза, бежанската криза от 2015 г. и решението на Великобритания да напусне блока станаха повод Брюксел и европейските столици да потънат в дълбок размисъл. Мнозина започнаха да се питат дали съюзът ще се запази. Затова  тазгодишната реч  бе отлична възможност за Юнкер да изложи една по-положителна и по-малко мрачна визия за бъдещето на ЕС.  А и беше високопарна. Юнкер призова всички страни - членки на ЕС да въведат еврото и за европейска версия на Международния валутен фонд. Той каза още, че възнамерява да предложи да бъдат проверявани всички  чуждестранни инвестиции , идващи вън от съюза. Прекалено много федерализъм \"И в добро, и в лошо, никога не съм губил моята любов към Европа\", каза Юнкер в една реч, изпълнена с патос. Засега обаче изглежда неясно дали на любовта на Юнкер ще бъде отвърнато с взаимност. Присъдата на Петер Клепе: \"Има много федералистки фантазии.\" Клепе е директор на брюкселския офис на мозъчния тръст \"Отворена Европа\". \"Речта не отчете какво се случва в много страни\", казва той, правейки уговорката, че макар много хора да не са непременно антиевропейски настроени, те чувстват, че \"блокът има прекомерни амбиции и трябва да бъде по-скромен\". Въпреки че Юнкер не спомена поименно Китай, планираната от него мярка може да е отговор на общите безпокойства в Германия, Франция и Италия, че китайските инвестиции в Европа правят тези в обратна посока да изглеждат нищожни. Трите страни бързо аплодираха плановете на Юнкер: \"Предложенията на Европейската комисия предпазват честната конкуренция в ЕС и също осигуряват по-добра защита срещу придобивания на компании, които не отговарят на пазарните правила\", каза в изявление германският министър на икономиката Бригите Циприс. \"Необходимо е да попречим на други държави да извлекат предимство от нашата откритост, за да прокарат своите индустриални интереси\", продължи тя. За френския министър на икономиката Брюно Льо Мер това предложение е само началото. Планът е \"важна първа стъпка в посока по-честна конкуренция и еднакви условия на глобално равнище\", каза той в изявление. Клепе обаче предупреждава срещу този вид \"протекционистки\" подход и смята, че \"страните, които искат да инвестират в Европа, трябва да бъдат посрещани с добре дошли, а не ограничавани\". \"Трябва да обръщаме внимание на интересите на европейските потребители, а не само на износителите - и това означава да осигурим възможно най-голяма конкуренция и избор\", се аргументира той. Да не налагаме политически решения Призивът на Юнкер в крайна сметка всички страни от ЕС да се присъединят към еврозоната бе отхвърлен от високопоставени представители на християндемократическия блок на германския канцлер Ангела Меркел, както у дома, така и в Страсбург.  Маркус Фербер, заместник-председател на комисията на Европейския парламент по икономическите и паричните въпроси, предупреди, че \"присъединяването не трябва да бъде налагано с политическо решение\". \"Примерът на Гърция показа какво може да се случи, когато икономическите реалности биват пренебрегвани заради политическо престараване и присъединяването към еврозоната получава лекомислено зелена светлина\", отбеляза той. Маркус Зьодер, министърът на финансите на германската провинция Бавария, отиде още по-далеч: \"Това е погрешното предложение в погрешния момент\", каза той пред германския вестник \"Велт\", допълвайки, че идеята България и Румъния да станат част от еврозоната е абсурдна. Усещане за единство Но докато някои отхвърлят речта на Юнкер като нереалистична реторика, други виждат в нея обръщане към Централна и Източна Европа във време на напрежение между Брюксел, от една страна, и Варшава, Будапеща и Прага, от друга, за това как да бъде прилагано законодателството на ЕС.  \"Той говореше срещу една диференцирана и на много скорости Европа, която изглежда е тенденция в европейски столици\", казва Даниела Шварцер, директорът на изследователския институт към Германския съвет за външни отношения. \"В много столици диференциацията изглежда бързо решение на проблемите. Намирам за интересно, че (Юнкер) се обяви доста силно срещу нея, но не само на концептуално равнище, фактически той каза какво трябва да се случи\", отбелязва Шварцер, визирайки призива му Хърватия, Румъния и България да бъдат включени в Шенгенското пространство и да бъде разширена еврозоната. Така че макар да изглежда малко вероятно ЕС да е готов да \"опъне корабните платна\" и да започне амбициозни интеграционни проекти, речта на Юнкер може да е помогнала за възстановяване на усещането за единство и обща цел. /БТА", "date": "2017.09.14", "title": "\"Федералистка фантазия\" ли са идеите на Юнкер за Европа"}
{"url": "http://www.dnevnik.bg/sport/2017/09/14/3041759_ot_severna_koreia_do_belite_slonove_-_golemite/", "text": "Международният олимпийски комитет (МОК) обяви, че основите за провеждането на зимните олимпийски игри в Пьончан са налице, но в същото време изрази притеснение от слабия зрителски интерес и опасността от \"бели слонове\". МОК призова организаторите на Пьончан 2018 да положат повече усилия в промотирането на събитието и продажбата на билети, както и да подсигурят бъдещето на спортните обекти. До началото на игрите в Южна Корея остават само 147 дни, а ескалиращата криза в Северна Корея се превърна в най-голямото препятствие пред домакините. На 3 септември Северна Корея проведе шестия си и най-мощен ядрен опит. Това накара Съвета за сигурността на ООН да засили санкциите срещу Пхенян, като забрани на страните членки да купуват севернокорейски текстил и ограничи доставките на горива. ООН наложи ембарго върху доставките втечнен газ и газов кондензат, ограничи износа на суров петрол за Пхенян до равнището от последните 12 месеца, а износа на рафинирани петролни продукти - до 2 милиона барела годишно. Освен това на всички страни членки беше забранено да издават нови разрешителни за работа на севернокорейски работници. \"Всички фундаментални принципи на олимпийските игри са налице и това е много успокояващо. Сега фокусът трябва да се премести върху оперативната готовност, промотирането и наследството\", каза шефът на отдела за координация в МОК Гунила Линберг по време на 131-ия конгрес на организацията. Тя заяви, че все още няма изготвени планове за бъдеща експлоатация на част от ключовите спортните обекти. \"Все още няма никакви планове за олимпийския улей, за ледения овал и за едно от хокейните съоръжения. Не искаме да остават никакви \"бели слонове\" след игрите\", обясни Линберг. Продажбата на билети също се оказва сериозен проблем. До момента са закупени по-малко от 10% от 750-те хиляди пропуска, предвидени за местните жители. На 5 септември започна и онлайн продажба, но това не даде очаквания ефект. Засега продажбата на билети за чуждестранни граждани върви доста по-добре. Вече са изкупени половината от предвидените 320 хиляди пропуска. Очакванията са обаче кризата в Северна Корея да се отрази на бъдещите продажби. \"Винаги е било ясно, че няма да има огромен брой посетители в Пьончан, но ситуацията със Северна Корея ще накара някои хора, които са планирали да отидат, да се откажат\", коментира ръководител в зимните спортове пред \"Ройтерс\".  Първоначално домакините очакваха 90% от пропуските да бъдат продадени преди началото на игрите. Шефът на организационния комитет на Пьончан 2018 Хий Бьом Лий заяви, че комуникира с местните власти и училищата, за да бъдат увеличени продажбите и да има \"пълни стадиони\". \"Билетите са една от приоритетните задачи в дневния ред. Когато започнахме продажбата през февруари, до 23 април установихме, че търсенето за едни от предизвикващите най-голям интерес спортове - шорттрека, фигурното пързаляне и хокея на лед, е три-четири по-ниско\", обясни Лий.  Toй допълни, че за събитията, към които има по-нисък интерес - като ски бягането и параолимпийските игри, търсенето е под 10-20%. Лий каза още, че организаторите са вкарали в действие резервен план и се опитват да мобилизират 17 местни правителства и училища с цел увеличаване на продажбите.", "date": "2017.09.14", "title": "От Северна Корея до \"белите слонове\" - големите изпитания пред Пьончан 2018"}
{"url": "http://www.dnevnik.bg/kultura/2017/09/14/3041769_video_za_pruv_put_robot_dirijira_orkestur/", "text": "Без да трепне и за миг от вълнение, хуманоидният робот Юми (YuMi) направи успешен дебют си зад пулта на театъра \"Верди\" в Пиза, дирижирайки не само симфоничен оркестър, но и световноизвестния тенор Андреа Бочели. Юми, произведен от швейцарската компания ABB, ознаменува откриването на първия Международен фестивал на роботиката в италианския град във вторник вечер. Той дирижира три от 18-те произведения в концерта на симфоничния оркестър \"Лука\", включително известната ария La Donna e Mobile от операта \"Риголето\" Верди. Името на Юми е съкращение от английското \"you and me\" (\"ти и аз\"). Той е \"научил\" движенията, повтаряйки жестовете на главния диригент на филхармонията Андреа Коломбини. \"Трябваше малко време да разберем как се движи самият той, после всичко беше много лесно\", разказа Коломбини пред \"Ройтерс\". Техническият състав на ABB също е помогнал за точната дължината и скорост на жестовете, които са от изключително значение, добавя Коломбини. Юми е забележителен както с гъвкавостта и прецизността на движенията си, така и с бързината, с която софтуера му е заучил движенията. Но все пак заслугата е и на оркестъра. Макар да учи, Юми не може да импровизира, поради което всяка човешка грешка и отклонение в темпото би могло да доведе до хаос.", "date": "2017.09.14", "title": "Видео: За пръв път робот дирижира оркестър"}
{"url": "http://www.dnevnik.bg/gradska_sreda/2017/09/14/3041772_stroiteliat_na_nebosturgacha_v_strelbishte_sezira/", "text": "Един от собствениците на строителната фирма НИКМИ, която иска да  построи 43-етажна сграда върху терен за озеленяване в квартал \"Стрелбище\" , е подал сигнал в прокуратурата срещу главния архитект на София Здравко Здравков. Това съобщи самият Здравков по време на днешното заседание на Столичния общински съвет. По думите на Здравков сигналът до прокуратурата е подаден от Милчо Благоев, един от тримата директори на \"НИКМИ\" АД. Той е за отказ на главния архитект да изпълни решение на Върховния административен съд от края на 2016 г., като допусне промяна на подробния устройствен план за парцела на компанията, където тя да построи сграда на поне 43 етажа. \"Според сигнала главният архитект героизира случая и не спазва съдебно решение\", посочи Здравков. Той припомни, че заради неизпълнението на решението бе глобен с 10 500 лева. Миналата седмица пък кметът на София Йорданка Фандъкова е възложила да бъде направена проверка на всички сгради на НИКМИ в града. Причината е, че главният архитект е сезирал началника на Дирекцията за национален строителен контрол (ДНСК) за нарушения на НИКМИ по една от сградите им от \"Милениум център\" между булевардите \"Витоша\" и \"България\". Според Здравков от строителната фирма са изградили довеждаща инфраструктура до една от сградите си през общински терени, без да имат разрешението за това. Днес пък общинските съветници единодушно приеха доклад, с който прекратяват процедурата по промяна на устройствения план за терена на НИКМИ. По думите на главният архитект това ще даде повече възможности на общината да защити интереса на гражданите и да не допусне компанията да реализира намерението си. НИКМИ получава терена на ъгъла между булевардите \"България\" и \"Петко Тодоров\" от Столичната община със замяна през 2006 г. Тогава той е за застрояване, но с максимална височина от 20 метра. През 2009 г. Общия устройствен план, който влиза в сила през 2009 г. В него имотът на НИКМИ е отреден за озеленяване, като възможностите за строеж са ограничени до кафене, църква или тоалетна. Главният архитект посочи, че в искането си, внесено в Столичната община през 2007 г., НИКМИ са се позовали на \"всички възможни вратички в законите\", което им дава възможност да построят \"не 43 етажа, а 243 етажа\". Той обаче беше категоричен, че теренът е отреден за озеленяване и ще остане така.", "date": "2017.09.14", "title": "Строителят на небостъргача в \"Стрелбище\" сезира прокуратурата за забраната за издигането му"}
{"url": "http://www.dnevnik.bg/sviat/2017/09/14/3041802_pravitelstvoto_na_moldova_odobri_plan_za_individualno/", "text": "Правителството на Молдова одобри План за индивидуално партньорство с НАТО до 2019 г. Документът предвижда мерки за реформиране и модернизиране на сектора за сигурност, развитие на въоръжените сили, борба с новите заплахи за сигурността и развитие на обществената дипломация, съобщи днес пресслужбата на кабинета, цитирана от ТАСС и БТА. \"Сътрудничеството с НАТО не означава отказ от неутралитета, но неутралният статут не означава, че страната трябва да се изолира. Налага се да установяваме сътрудничество, за да модернизираме националната армия\", заяви премиерът Павел Филип, цитиран от агенцията и от \"Молдова новости\".  В плана се изброяват общи задачи за Молдова и алианса, например организиране на политически консултации по проблемите на сигурността и отбраната, повишаване на съвместимостта чрез по-нататъшно участие в мироподдържащата мисия в Косово, повишаване на готовността за извънредни ситуации и управление на кризи. Регламентира се и отварянето на бюро за свръзка на НАТО в Молдова тази година. Филип подписа съответното споразумение през ноември с генералния секретар на пакта Йенс Столтенберг.  Документът бе ратифициран от парламента през декември и влезе в сила, преди да встъпи в длъжност новият президент  Игор Додон , който остро го разкритикува. При посещение в Брюксел през февруари той отправи молба към зам.-генералния секретар на НАТО Роуз Готемолър да бъде спазван конституционният неутралитет на страната, като изрази опасения, че активизирането на сътрудничеството с алианса ще направи по-сложен проблема с  Приднестровието . Огромното мнозинство жители на Молдова са против членство на страната в НАТО, сочат анкети. При все това страната сътрудничи с алианса от 1994 г. в рамките на индивидуален план за партньорство, а в Кишинев работи информационен център на Северноатлантическия съюз.", "date": "2017.09.14", "title": "Правителството на Молдова одобри План за индивидуално партньорство с НАТО до 2019 г."}
{"url": "http://www.dnevnik.bg/sport/2017/09/14/3041552_snimka_na_denia_olimpiiskiiat_romans_na_parij/", "text": "Петте олимпийски кръга бяха представени на площад \"Трокадеро\" в Париж. С церемония на това място френската столица отпразнува  . След серия откази на останалите кандидати в надпреварата останаха само Париж и Лос Анджелис, като американците се съгласиха да изчакат четири години и получиха правото да организират игрите през 2028 г.", "date": "2017.09.14", "title": "Снимка на деня: Олимпийският романс на Париж"}
{"url": "http://www.dnevnik.bg/sviat/2017/09/14/3041774_referendumut_v_kjurdistan_e_istoricheska_greshka/", "text": "Решението за провеждане на референдума в Иракски Кюрдистан е \"историческа грешка\", обяви турският вицепремиер Бекир Боздаг, цитиран от \"Ройтерс\". Боздаг коментира приближаващото допитване малко след като парламентът в Багдад се обяви против него и позволи на премиера Хайдер Абади да \"вземе всякакви мерки\", необходими, за да запази единството на Ирак. \"Референдумът на (президента на Иракски Кюрдистан Масуд) Барзани е историческа грешка. Турция ще следва политики, които ще се основават на териториалната цялост на Ирак. Референдумът трябва да бъде отменен, ако не, това ще има съответната цена и възмездие,\" каза вицепремиерът. За Турция опасността е, че вотът може да подхрани сепаратистките настроения в югоизточната част на страната. От друга страна Анкара вече е изградила силни връзки с администрацията на Барзани в икономиката и енергетиката, както и в сътрудничеството срещу някои кюрдски групи. Преди няколко дни \"Ал Монитор\" съобщи, че шефът на турското разузнаване Хакан Фидан ще посети Ербил - столицата на Иракски Кюрдистан - за да изисква както освобождаването на двама турски агенти, пленени от Кюрдската работническа партия (ПКК) на иракска земя, така и отлагането на референдума. Външното министерство в Турция каза в изявление в четвъртък, че настоятелната позиция на Ербил за допитването е \"все по-притеснителна\" и призова иракските кюрди да \"действат разумно\" и да \"изоставят този погрешен подход\". Барзани   в интервю за Би Би Си, че допитването няма да бъде отложено и че няма да отстъпи и за възможността то да се проведе в оспорвания от Ербил и Багдад   (чиято местна администрация в момента е под кюрдски контрол\". Парламентът в Багдад не приема да има референдум в богатия на петрол район. Премиерът Абади в четвъртък поиска, а депутатите одобриха отстраняването на управителя на града Наджмалдин Карим. На фона на напрежението в региона Израел   на независим Кюрдистан.", "date": "2017.09.14", "title": "Референдумът в Кюрдистан е \"историческа грешка\", предупреди Турция"}
{"url": "http://www.dnevnik.bg/razvlechenie/2017/09/14/3041853_zvezden_megakoncert_subra_44_mln_dolara_za/", "text": "Благотворителен концерт с рекордно звездно присъствие събра 44 млн. долара за пострадалите от ураганите Харви и Ирма, предаде \"Ройтерс\". Над 130 фигури от шоубизнеса, от Джордж Клуни през Бионсе до Опра Уинфри, Джъстин Бийбър и Леонардо ди Каприо, обединиха усилия в помощ на жертвите на серията силни тропически бури. Едночасовото предаване \"Ръка за ръка\" бе предавано от всички големи телевизионни и дигитални платформи, събирайки 14 млн. на живо и още 30 млн. от повторенията си в други часови пояси. Звездите пяха, отправиха призиви за дарения и дори търсеха дарения по телефона. Ирма, най-големият атлантически ураган в историята на метеорологията, помете няколко острова в северната част на Карибско море, взимайки поне 60 жертви, а през уикенда удари американския архипелаг Флорида Кийс. Смята се, че над 90% от домовете на островите са унищожени. Говорейки на запис, певицата Бионсе, призова за помощи за родния й град Хюстън, където \"Харви\" - най-мощният ураган в щата Тексас от повече от 50 години, също взе повече от 60 жертви. Един милион души бяха принудени да се евакуират. Големи компании също се включиха в дарителския маратон. Технологичният гигант \"Епъл\" дари 5 млн. долара - \"колкото по една случайност струва новият айфон\", пошегува се комикът Стивън Колбер. Том Ханкс, Барбара Стрейзанд и Шер бяха сред звездите, включили се в набирането на средства по телефона.", "date": "2017.09.14", "title": "Звезден мегаконцерт събра 44 млн. долара за пострадалите от ураганите в САЩ"}
{"url": "http://www.dnevnik.bg/sport/2017/09/14/3041863_problemut_s_terena_na_stadiona_na_dunav_idva_ot/", "text": "Тежкото  състояние на терена на стадиона в Русе  се дължи на грешка при проектирането. Това обясни министърът на спорта Красен Кралев по време на заседание на парламентарната комисия по въпросите на спорта след въпрос на депутата от Обединените патриоти Йордан Йорданов. По думите на министъра \"от рехабилитиране се нуждаят няколко малки участъка, които са в рамките на под 1% от площта на терена\". Той посочи, че затрудненията в поддръжката на тревното покритие се дължат на дренажната система, която не е достатъчна за отводняване при валежи и поливане. \"След  направена проверка от назначена от мен комисия  се установи, че възможно решение на възникналия казус е изграждане на допълнителни дренажни жили. От направените проучвания установихме, че полагането му може да се направи, като се запази максимално тревното покритие\", каза Кралев, цитиран от сайта на министерството. Той посочи, че днес му предстои среща с кмета на Русе \"за финално разрешаване на проблема\"  Миналата година държавата отпусна 1 млн. лева за подновяване на терена на стадиона в Русе и изграждане на осветление. След дълго забавяне ремонтът приключи и на 28 април футболният \"Дунав\" се завърна у дома за мача с \"Локомотив\" (Пловдив). По-малко от половин година по-късно теренът е в лошо състояние, а фирмата изпълнител \"ТАРКТУР\" ЕООД и общината в града, която трябва да се грижи за поддръжката, си размениха обвинения кой е виновен. Министерството, което е възложител на поръчката, назначи проверка за изясняване на казуса. Представителят на \"Тарктур\" ЕООД Христо Станков каза пред \"Дневник\", че процесът по съсипването на терена е обратим. По думите му са нужни между седем и десет дни и правилна поддръжка.", "date": "2017.09.14", "title": "Проблемът с терена на стадиона на \"Дунав\" идва от грешка в проектирането, заяви Кралев"}
{"url": "http://www.dnevnik.bg/detski_dnevnik/2017/09/14/3041860_detski_prikljuchenski_festival_v_muzeiko/", "text": "На тези въпроси търси отговор детският научен център \"Музейко\", който, защото обича приключенията, организира  Втория детски приключенски фестивал AdventureKIDS  от 15 до 17 септември. Кино, работилници, активности на открито и демонстрации на спортни клубове представят вълнуващия свят на приключенията и изследователските пътешествия. Програмата от работилници среща децата и техните родители с изследователи и специалисти по екстремни спортове и дейности на открито. Скално катерене, спелеология, презентация с интересни животни, демонстрации по екстремни спортове като гмуркане и парапланеризъм, са част от предстоящите активности по време на приключенския фестивал. Важен акцент в програмата е работилницата \"Детски survival: в планината приятно и безопасно\", където ще се представят полезни съвети от планински спасители за първа помощ – как да се подготви, организира и проведе безопасен и приятен преход в планината. Филмовата програма на фестивала представя 12 филма от 10 държави. Тези невероятни истории пренасят от Нова Зеландия до Доломитите, от непалските Хималаи до щата Юта, от Антарктида до Алеутските острови в Тихия океан, от Монголия до остров Амбрим. Филмовите разкази дават близък поглед към експедиции до далечни и труднодостъпни територии, защитени местности и тайнствени подземни царства. \"За втора поредна година фестивалът адресира необходимостта на децата да откриват и да приключенстват. Екстремните спортове осигуряват така необходимия за тийнейджърската възраст баланс, превръщайки се в притегателна сила за всяко дете. Селекцията от филми тази година е насочена специално към тийнейджърите\", коментира Весела Герчева, директор \"Изложби и Програми\" в \"Музейко\". Програмата с филми, работилници и спортни демонстрации по време на AdventureKIDS е включена в билета за \"Музейко\", а работилниците са с предварително записване на  сайта му .", "date": "2017.09.14", "title": "Детски приключенски фестивал в \"Музейко\""}
{"url": "http://www.dnevnik.bg/skorost/2017/09/14/3041876_deputatite_odobriha_globa_ot_1000_lv_i_tri_meseca_bez/", "text": "Глоба от 1000 лева и отнемане за три месеца на книжката ще е санкцията за шофиране в аварийната лента на магистрала, приеха днес депутатите. Те гласуваха на второ четене 73-ата поправка в Закона за движение по пътищата. Новият текст беше предложен от БСП и приет с почти пълно единодушие - 133 гласа \"за\" и един \"против\". Глобата ще започне да се налага, след като поправката бъде публикувана в Държавен вестник. Така за провинението ще се дължи същата глоба като наскоро въведената за каране срещу движението на магистрала. В сегашния закон няма изрично посочена санкция за шофиране в аварийната лента, като се използва текстът за неправилно движение по пътното платно и глобата е 20 лева, или до 100 лева, ако е създадена опасност от катастрофа. При приемането на текста в транспортната комисия от \"Нова телевизия\" съобщиха, че за половин година за каране в аварийната лента са санкционирани 142 шофьори. В последните месеци заради каране в аварийната лента станаха няколко тежки катастрофи. На 16 юли автомобил се удари в линейка, спряла да вземе пострадали от инцидент на магистрала \"Тракия\". Няколко месеца по-рано кола помете двама работници от поддържащата \"Хемус\" компания и единият загина на място. В началото на месеца придоби популярност видеоклип, който показва как линейка, возеща тежко болно дете, не може да мине по задръстената магистрала \"Тракия\". И автобусите с предимството на трамваи Нов момент в закона е и вменяването на шофьорите на задължението да правят път на всички превозни средства на градския транспорт, които се движат по трамвайните релси, а не само на трамваите. Водачите на автобуси и тролеи пък няма да бъдат санкционирани за шофиране по линиите. Потенциални проблеми създава друг нов текст, според който водач ще бъде санкционирани, дори само ако в кръвта му бъдат открити следи от наркотици. Досега се глобяваха само шофьорите, каращи под влияние на наркотични вещества.", "date": "2017.09.14", "title": "Депутатите одобриха глоба от 1000 лв. и три месеца без книжка за каране в аварийната лента"}
{"url": "http://www.dnevnik.bg/bulgaria/2017/09/14/3041881_tehnicheskiiat_universitet_otvaria_filial_v_stara/", "text": "Столичният Технически университет ще открие филиал в Стара Загора. Това обявиха на пресконференция кметът на града Живко Тодоров и проф. Тотьо Тотев от катедра \"Топлоенергетика и ядрена енергетика\" на висшето училище, съобщава БНТ. Идеята за филиала е осъществена съвместно от трите ТЕЦ от промишления комплекс \"Марица-изток\", Община Стара Загора и Техническия университет. Проектът е за изравнително обучение и прием само за магистърска програма \"Топлоенергетика\". Филиалът ще осигурява професионална реализация на студентите в най-голямата топлоелектрическа централа в страната. Успешно преминалите изравнителното обучение ще имат възможност да участват в стипендиантска програма на ТЕЦ-овете. Филиалът ще отвори врати след месец в основно училище \"Кирил Христов\", което разполага с модерна база. Първите студенти ще бъдат най-много 25, уточниха от университета.", "date": "2017.09.14", "title": "Техническият университет отваря филиал в Стара Загора заради трите ТЕЦ на \"Марица-изток\" (коригирана)"}
{"url": "http://www.dnevnik.bg/photos/2017/09/14/3041843_snimka_na_denia_kak_se_gasi_pojar_v_narushenie_na/", "text": "Най-големият полицейски синдикат - Синдикална федерация на служителите в МВР, отбеляза професионалния празник на пожарната с протестна демонстрация. Момчета, облечени с пожарникарски униформи, показаха разликата между гасене на пожар от шестима души, какъвто е световният стандарт и от трима, колкото е минимумът според наредба, която е в сила от началото на август. Синдикатите обясниха обаче, че често дори този законов минимум не може да се покрие и пожарните екипи са само от двама или трима души. Причината - няма достатъчно пожарникари, за да се изпълни условието, поставено в наредбата.", "date": "2017.09.14", "title": "Снимка на деня: Как се гаси пожар в нарушение на закона"}
{"url": "http://www.dnevnik.bg/skorost/2017/09/14/3041921_izbraniiat_variant_za_struma_prez_kresnenskoto_defile/", "text": "Кой вариант ще бъде избран за изграждане на трасето на магистрала \"Струма\" през Кресненското дефиле вероятно ще стане известно в края на октомври, каза днес министърът на регионалното развитие и благоустройството Николай Нанков, цитиран от пресцентъра на министерството. Причината е, че до тогава министърът на околната среда и водите, който е компетентният орган, ще се произнесе по отношение на Оценката за въздействие върху околната среда.  На 25 септември Нанков, заедно с министрите на околната среда и водите Нено Димов, на транспорта Ивайло Московски и на туризма Николина Ангелкова, ще имат среща с еврокомисарите Корина Крецу и Кармену Вела в Брюксел. Това е втори разговор с тях в рамките на два месеца. Първият път представихме пътната карта за реализирането на проекта и графика за провеждане на обществени обсъждания. Сега ще представим резултатите, уточни министърът. От протоколите на проведените обществени обсъждания става ясно, че живеещите в засяганите населени места и местни власти, с малки изключения, подкрепя варианта на Агенция \"Пътна инфраструктура\", който предвижда използване на сега съществуващия път през дефилето в посока Гърция, а към София да се построи нов път по билото на планината източно от Кресна. В отговор на въпрос Николай Нанков посочи, че изказаните по време на проведените обществени обсъждания за проекта екологични аргументи в подкрепа на варианта с изграждане на две платна на магистралата извън дефилето, на изток от Кресна, са били малко. Ще се иска проверка на подписка на екоорганизации \"Ще помолим компетентните органи да направят проверка за това как са събрани подписите в организираната от екологичните организации подписка в Кресна и дали подписалите се знаят за какво са се подписали\", обяви министърът на регионалното развитие и благоустройството. От хората, с които сме разговаряли, имаме информация, че са ги карали да се подписват като на присъствен лист на влизане в сградата на общинската администрация, обясни той. Нанков повтори, че целта на правителството е през 2025 година да имаме изцяло завършена автомагистрала \"Струма\", защото в противен случай ще трябва да се връщат европейски средства по проекта. Министър инспектира днес работата по лот 3.3 на аутобана от Кресна до Сандански. Участъкът от Кресна до Сандански може да е готов до края на 2018 година Обектът трябва да е готов през месец май 2019 година, но действията е възможно да приключат и в края на следващата година, посочи Нанков. Археолозите са обещали, че най-късно до края на ноември ще приключат археологическите разкопки, при които са открити изключително ценни предмети. Общата дължина на лот 3.3 е 23.6 км. В отсечката между Кресна и Сандански ще бъдат изградени 2 пътни възела – \"Струмяни\" и \"Сандански\". Ще има 25 големи съоръжения – мостове, надлез над ж. п. линията София – Кулата, селскостопански подлези и надлези. Изпълнител на лот 3.3 е консорциум \"Струма Лот 3.3\", в който участват: \"ГБС инфраструктурно строителство\" АД, \"Пътстрой 92\" АД, \"Главболгарстрой\" АД и \"Геострой\" АД. Стойността на договора е 234 123 012 лв. без ДДС.", "date": "2017.09.14", "title": "Избраният вариант за \"Струма\" през Кресненското дефиле ще стане известен в края на октомври"}
{"url": "http://www.dnevnik.bg/bulgaria/2017/09/14/3041939_sofiia_otgovaria_na_vsichki_kriterii_za_domakin_na/", "text": "България е една от само четири държави в Европейския съюз, в която все не е децентрализирана нито една от структурите на ЕС. Заедно с това в България се гордеем с традиционно развита фармацевтична индустрия. Считаме, че София отговаря на абсолютно всички критерии, които са поставени от Европейската комисия за новия дом на Европейската агенция по лекарствата като достъпност, като възможност за работа и образование на семействата на служителите й, като иновативна среда, изпълнена с възможности за проучване. Това каза министърът на външните работи Екатерина Захариева в презентация пред акредитираните посланици от ЕС и представителството на Европейската комисия в България, която се състоя днес в Министерски съвет. Срещата е част от дипломатическите усилия на правителството да спечели подкрепата на другите членки за това  София да стане седалището на Европейската агенция по лекарствата  заедно с всичките й 800 служители, понеже трябва да се изнесе от Лондон след Брекзит. Кой ще е новият домакин на една от най-големите агенции в структурата на ЕС ще се реши тази есен с гласуване от всички членки. България е една от 19 кандидатури. Кметът на София Йорданка Фандъкова, която също участва в кампанията по кандидатстването, припомни че до 2019 г. \"София тех парк\", където се планира да се позиционира агенцията, ще има метростанция и е на отлична локация - на 10 минути и от летището и от центъра на града. Освен това училищата в столицата могат да предложат качествено образование на различни езици на децата на чуждестранните специалисти, които ще трябва да се преместят тук. Фандъкова изтъкна, че София е сред най-бързо развиващите се столици в Европа и света, и увери, че сред приоритетите на града са чистият въздух и развиването му като зелен и иновативен. Като отчетливо предимство Захариева посочи, че българската държава е готова да построи сграда в \"София тех парк\" специално за нуждите на Лекарствената агенция, т.е. тя да бъде проектирана така че да отговаря на всичките й технологични и пространствени потребности, дори и да е по-голяма от досегашната в Лондон. \"Но аз мисля, че политическата част от нещата също е много важна. Българската нация е една от най-проевропейските нации. Продължава доверието в европейските институции и в Европейския съюз като политически съюз за демокрация, мир и стабилност в България да е може би едно от най-високите на фона на останалите граждани в ЕС. И мисля, че това ще бъде и силно послание - преди всичко знак към гражданите на България\", коментира още външният министър. Освен отличните условия за живот в София, предимство на българската кандидатура е и това, че България е \"център за фармацевтичната индустрия\". Тук има 49 предприятия, свързани с производство на лекарства и 250 представителства на световни фармацевтични компании, изброи накрая Захариева.", "date": "2017.09.14", "title": "София отговаря на всички критерии за домакин на Европейската агенция по лекарствата, увери Захариева"}
{"url": "http://www.dnevnik.bg/bulgaria/2017/09/14/3041778_pojarnikarite_se_oplakaha_che_sa_malko_i_zaplashiha_s/", "text": "На професионалния празник на пожарната най-големият полицейски синдикат - Синдикална федерация на служителите на МВР (СФСМВР), отбеляза повода по алтернативен начин - с брифинг и протестна демонстрация. Докато в сградата на пожарната шефа им Николай Николов и зам. вътрешният министър Стефан Балабанов поднесоха венци пред мемориалната плоча на загиналите служители на официална церемония, техни колеги демонстрираха разликата при погасяване на пожар от трима и шестима души в екип. Зам.-председателят на СФСМВР Илия Кузманов заяви, че това е поредният им протест заради неизпълнение на исканията от ръководството на министерството. Той припомни, че на същото място - преди две години са протестирали няколко дни. Тогава е била приета наредба, чието изпълнение е било отложено за август 2017 г., а самата тя е предвиждала в екип да бъдат поне трима души. Две години обаче политическото и професионалното ръководство не са могли да решат въпроса, защото в момента има места, където тя не може да се изпълни и пожари се погасяват от двама или дори един човек. Ако наредбата се спазваше, то към пожарната е трябвало да бъдат назначени 190 служители допълнително. Все пак и тази бройка не е достатъчна, обяви Кузманов. Той предупреди, че липсата на достатъчно пожарникари може да доведе до \"смъртни случаи, както на служителите, така и на гражданите\". Той обърна внимание, че днес са се събрали малко хора - около 30-ина, защото синдикатът е на икономичен режим и не иска да хаби енергията на пожарникарите, защото явно ще има дълго протести. Кузмнов повтори отново исканията на протестиращите - 15% увеличение на основните заплати в системата и спешни промени в Закона за МВР. Кузманов заяви, че проблемът с нераздадените униформи е бил решен с отпуснатите от правителството пари, за което благодари. Вметна обаче и: \"но да благодарим, че сме финансирали държавата със 17 млн.лв. е продължение на 5 години някак си не е сериозно. Но за да бъдат щастливи тези, които го направиха - благодарим\". Той подчерта, че иска тази законова поправка да бъде устойчива, защото ако през следващите години пак се натрупат пари от нераздадени дрехи те няма да бъдат изпълнени с тази промяна в закона, защото бе еднократна. Трябваше да бъде записано, че през януари всяка година се изплащат парите за неполучените предходната година униформи, обясни синдикалистът. Накрая каза, че докато няма чуваемост от ръководство на МВР за техните проблеми ще продължат с протестите в рамките, разписани в закона. Ако след януари положението е същото протестите ще са всеки ден някъде из страната. Протестира се само когато сме в почивка, това няма се отрази на работата ни, нито на европредседателството. Ивайло Димитров, пожарникар: Нашата работа изисква хора Ивайло Димитров, който е пожарникар от 20 години в София обясни, че демонстрацията е насочена към хората да разберат, че липсата на пожарникари, по-малките екипи са пагубни за тях и за пострадалите също, както и за имуществото, което е под заплахата от изгаряне. \"Нашата работа изисква хора, необходим брой хора. Във всеки един учебник във всяка страна, дори и в нашата младите момчета се обучават в пожарникарското училище на истината, която е изграждана с годините във всички пожарни в света и се е стигнало до извода, че по време на един пожар екипът трябва да бъде поне четирима\", коментира Димитров. Допълни, че наредбата за трима в екип е била компромис от тяхна страна и въпреки нея продължават екипите да бъдат от един или двама човека на места. Подчерта, че единият винаги е шофьорът, който трябва да стои до пожарния автомобил. Той често няма лични предпазни средства, защото за шофьорите те не достигат. \"Сам пожарникар, ако приемем, че са двама, изобщо не искам да коментирам ако е само един, ще трябва да влезе в горящото помещение и ако нещо се случи, а то се случва често, няма втори човек, да му подаде ръка. Затова в цял свят нормативите са такива. Ние приехме този компромис с минимум от трима, но той трябва да се изпълни\", обясни Димитров. Уточни, че имал уверението от главната дирекция, че той ще се изпълни. Синдикатите изразиха притеснението си, че невъзможността да се спази наредбата от минимум трима души в екип ще доведе до закриване на пожарни участъци, което ще повлияе на работата и бързината им. Шефът на пожарната: Проблемите ще се решат скоро На официалното честване на празника шефът на пожарната Николай Николов също коментира проблема с числеността на екипите с припомнянето, че недалече било времето - преди 15 години, когато екипът е бил от един човек. \"Това в момента го няма, има обаче служби, където оперативно дежурство се носи от двама души - пожарникар и водач, гасенето на пожари в къщи изисква да са поне трима души. Това желание ще го удовлетворим и смятам, че до не повече от две седмици ще решим и този въпрос\", обеща Николов. По думите му протестиращите са прави за недостатъчния брой хора в системата, но подчерта, че само тази година сме назначили 570 човека, което е максималния капацитет, който може да поеме академията за качествено обучение. Той коментира и искането им за увеличение на заплатите с това, че пожарникарите действително заслужават по-достойно заплащане. \"Проблемът е, че не зависи от мен да кажа откога - веднага, със задна дата или от 1 януари. Но трябва по-високо заплащане\", допълни Николов. Той заяви, че малко от протестиращите са пожарникари. \"Тези, които го правят обаче - моите уважения към тях като има нещо, от което са недоволни да си го кажат. Ние смятаме, че с диалог може да се решат голяма част от нещата\". Заяви, че скоро ако не на 100, то на повече от 90% проблемът с липсващо защитно облекло ще бъде решен. \"Завърши търг за 200 хил.лв., днес подписах друг за 400 хил. лв. Така че до два - три месеца очаквам доставка на 750 - 800 комплекта\", обясни той. Призна, че за нормализиране на битовите условия има изоставяне, което обаче се дължи на натрупване десетилетия назад. \"Ако видим числата ще видим оптимизъм в бъдещето. А те са - 22 сгради до два - три месеца ще бъдат изцяло реновирани. Продължава строителството на няколко сгради чисто нови. На 18-и ще направим първата копка в София\", обясни шефът на пожарната. Зам.-министър: Аз искам полицаите да получават по 2 хил. евро на месец Недоволството на полицаите бе коментирано и от зам.-министъра на вътрешните работи Стефан Балабанов. Той в съзвучие с министъра Валентин Радев не се съгласи с тезата, че няма социален диалог във ведомството. Отново повтори, че искането за увеличаване на заплатите със задна дата не е възможно, а ръководството на МВР ще работи за увеличение на парите от догодина. Не се ангажира да посочи процент, защото зависело от бюджетната рамка, от финансовия и вътрешния министър. \"Аз искам да получават по 2 хил. евро на месец, но бюджетът в момента не позволява увеличението, което те искат. Не мога да кажа с колко процента ще се увеличат парите им. Всичко, което кажат синдикатите, се докладва на министъра, той е член на Министерския съвет, щом е казал, че ще има повече пари - значи ще има\", завърши Балабанов.", "date": "2017.09.14", "title": "Пожарникарите се оплакаха, че са малко, и заплашиха с още протести"}
{"url": "http://www.dnevnik.bg/sport/2017/09/14/3041971_predozirane_vratariat_nikolai_mihailov_osnova_nova/", "text": "Вратарят Николай Михайлов е основал втора своя фирма, която привлича вниманието с името си - \"Деспасито\" ЕООД. Справка в Търговския регистър показва, че тя е създадена на 1 август 2017 г. Капиталът на дружеството е 100 лева, а Михайлов е управител и едноличен собственик на капитала. Като основна дейност е записано: \"Търговско посредничество с текстил, облекло, обувки и кожени изделия\". Прави впечатление и изписването на латиница - \"DESPASITO\". На испански думата, станала популярна покрай песента, се пише \"Despacito\" и означава \"Бавно / бавничко\". Името на вратаря фигурира в още една фирма - \"Гранде НМ\", където е управител и едноличен собственик на капитала. Тя  се свързва с управлението на заведението  Grande Bar & Dinner в базата на националния отбор по футбол в Бояна . Михайлов, който е син на президента на БФС Борислав Михайлов, е без отбор и в момента тренира самостоятелно. Той не беше повикан в националния отбир от селекционера Петър Хубчев за мачовете с Швеция и Холандия преди две седмици.", "date": "2017.09.14", "title": "Предозиране: Вратарят Николай Михайлов основа нова фирма - \"Деспасито\" ЕООД"}
{"url": "http://www.dnevnik.bg/bulgaria/2017/09/14/3041920_valeri_simenov_uvolni_vuv_feisbuk_shefa_na/", "text": "Вицепремиерът Валери Симеонов публикува във \"Фейсбук\" съобщение, че от вчера (13 септември) началникът на Дирекцията за национален строителен контрол (ДНСК) Милка Гечева е освободена, след като преди два месеца и половина  той е оправил искането за това . Малко по-късно обаче публикацията престана да се вижда публично на профила на Симеонов. потърсени от \"Дневник\", от пресцентъра на Министерството на регионалното развитие и благоустройството (МРРБ), на което е подчинен началникът на ДНСК, опровергаха вицепремиера, като казаха, че . Попитан откъде знае за освобождаването на Гечева, след като от министерството твърдят, че тя все още е на поста, Симеонов отговори: \"Аз имам достатъчно сигурно информация, за да го изнеса това нещо. Вече е факт.\" На въпрос знае ли регионалният министър Николай Нанков, че Милка Гечева е била освободена, Симеонов каза: \"Е, знае разбира се, как да не знае\". Той обаче не знаеше дали Гечева е подала оставка, или е била уволнена. \"Който видял-видял, така си поддържам интереса към новините. Който видял-видял\", така Валери Симеоново обясни пред \"Дневник\" премахването на публикацията за освобождаването на Милка Гечева. В несъществуващото вече съобщение във \"Фейсбук\" Симеонов твърди, че е поискал освобождаването на Гечева заради \"сериозни съмнения за покриване на незаконните плажни дискотеки на мутрите на плажа Слънчев бряг-юг\". Според написаното става въпрос за заведенията \"Какао\", \"Кубанита\", The One, както и любимото ми \"Бедрум\". \"Това са обектите на мутренските групировки в Слънчев бряг\", каза пред \"Дневник\" Симеонов. Според него те са \"построени в разрез с нормативните уредби за преместваеми обекти и се простират на декари площ върху дюните. Това обаче не попречи на Гечева да отговори на моя сигнал за нарушения с констатацията, че няма нарушения\". Симеонов каза още, че отговорите, които получил от началника на ДНСК го навели на мисълта, че \"тая жена не е за там\". \"Дневник\" се опита да се свърже с пресцентъра на ДНСК и самата Милка Гечева, но те не отговарят на телефоните си.", "date": "2017.09.14", "title": "Валери Сименов \"уволни\" във \"Фейсбук\" шефа на строителния контрол, министерството го опроверга"}
{"url": "http://www.dnevnik.bg/razvlechenie/2017/09/14/3042001_igra_na_tronove_shte_se_pazi_ot_hakeri_s_niakolko/", "text": "Най-популярният сериал на HBO \"Игра на тронове\" ще се пази от хакерски атаки и изтичане на информация, като заснеме няколко варианта на финала си. Дори актьорите в главните роли няма да знаят края на историята, обяви програмният директор на канала Кейси Блойс, цитиран от Би Би Си. Седмият, предпоследен сезон на поредицата, който излезе тази година, бе засегнат от няколко теча. Хакери разбиха системата за сигурност на HBO, разпространявайки  сценарии и неизлъчени епизоди на други продукции.  В друг случай самата компания разпространи една от предстоящите серии погрешка. Седми сезон на \"Игра на тронове\" е бил свален незаконно повече от милиард пъти, показват данни на компанията за проследяване на пиратството Muso. Според Блойс с екстра мерките за сигурност ще е още по-трудно да се измисли финал, която задоволява очакванията на почитателите. Фентъзи поредицата на HBO по книгите на писателя Джордж Р. Р. Мартин \"Песен за огън и лед\" се превърна в глобален феномен, разбивайки рекорди по гледаемост, награди и пиратстване. Все още не е известно кога ще се излъчи осмият, финален сезон. Според изданието \"Холивуд рипортър\" снимките трябва да започнат този октомври и да свършат в средата на 2018 г. Това означава, че на почитателите на \"Игра на тронове\" може да им се наложи да почакат и до 2019 г. за развръзката.", "date": "2017.09.14", "title": "\"Игра на тронове\" ще се пази от хакери с няколко финала"}
{"url": "http://www.dnevnik.bg/bulgaria/2017/09/14/3042009_bulgarski_proizvoditeli_na_iaica_sa_upotrebiavali/", "text": "Български производители на яйца са употребявали забраненото вещество фипронил. Това съобщи министърът на земеделието и храните Румен Порожанов на пресконференция във ведомството, съобщава БНР. Той уточни, че до установяването на конкретната птицеферма, в която се използва фипронил, е спряно производството в общо три ферми за кокошки носачки, за които има съмнения. Порожанов добави, че всички яйца от тези производители са иззети от търговската мрежа. От министерството добавиха, че са открити проблеми с фирмите \"Консорциум Агробизнес\" АД и \"Агроинвестпродукт\" ООД. До момента Българската агенция по безопасност на храните (БАБХ) е извършила общо 569 проверки, от които 435 на складове и предприятия, преработващи или влагащи в производството яйца и 134 във ферми, в които се отглеждат кокошки носачки. При проверките във фермите се е обръщало най-голямо внимание върху използваните препарати за дезинфекция и дезинсекция при употребата на продукти, съдържащи фипронил. БАБХ е връчила предписания да изследват произведените яйца за замърсяване с фипронил. В последните дни Българската агенция по безопасност на храните установи, че в България са влезли три партиди яйчен меланж, замърсени с фипронил.  Последната от тях беше от Германия  с общо количество от 1440 кг. 298 от тях са стигнали до пазара, а останалите 1142 кг са на отговорно пазене в склад за търговия на едро. Скандалът избухна в началото на август, след като редица германски хранителни вериги изтеглиха от продажба всички внесени холандски яйца, тъй като беше установено, че са заразени с инсектицида. Фипронилът (Fipronil) е инсектицид, който беше открит в яйца в търговската мрежа на редица държави от Западна Европа. Веществото е силно токсично и се използва за защита на реколта и във ветеринарната медицина за борба с бълхи, кърлежи и хлебарки. Повече за него четете  тук.", "date": "2017.09.14", "title": "Български производители на яйца са употребявали фипронил, обяви министърът на земеделието"}
{"url": "http://www.dnevnik.bg/zelen/2017/09/14/3042013_ekokoaliciiata_podgotvia_protest_i_sezira_brjuksel/", "text": "Коалицията \"За да остане природа в България\" организира протест и ще изпрати сигнали до Европейската комисия, Бернската и Орхуската конвенции, по които България е страна. Причината са  гласуваните днес законодателни промени,  с които отпада втората съдебна инстанция при обжалване оценките за въздействието на околната среда (ОВОС) на инвестиционни проекти от национален интерес. Природозащитниците определят одобрените поправки, които днес бяха гласувани отново в парламента след наложено от президента вето, като \"последните опити за попиляване на българската природа\". От коалицията настояват депутати да изпратят промените в Закона за околна среда в Конституционния съд. По-рано през деня в пленарна зала Корнелия Нинова от БСП обяви, че левицата вече е инициирала подобна стъпка. Според тях с тези поправки на практика управляващите улесняват много по-бързата намеса на Брюксел, когато трябва да се спират \"безумни решения на което и да е българско правителство\". \"Така вече има твърд срок от шест месеца, в които ще има последно решение на български съд, след което природозащитниците ще могат да се обръщат към европейските институции, за да спрат унищожителни решения на правителството,\" изтъкват от екокоалицията и поставят въпроса защо трябва всеки път да разчитаме на Брюксел за справедливо спазване на законите. Според природозащитниците , с днешните си действия депутатите са се обявили срещу правата на гражданите и правят обжалването на проекти, които разрушават природата, да бъде само на една инстанция. \"Така за най-големите и опасни от гледна точка на околната среда обекти като атомни електроцентрали, ТЕЦ, нефтопроводи се установява едноинстанционно производство, а за малки обекти - си остава на две инстанции.\". Едноинстанционно производство за околна среда няма в нито една друга държава от Европейския съюз и се среща все още само в някои африкански и азиатски държави, заявяват те. Законът обаче не уточнява кои обекти ще бъдат приети, че са от национално значение, което отваря вратата за корупция и удовлетворяване на безкрайни лобистки интереси.", "date": "2017.09.14", "title": "Екокоалицията подготвя протест и сезира Брюксел заради съкратената втора съдебна инстанция при екооценки"}
{"url": "http://www.dnevnik.bg/sport/2017/09/14/3042027_voleibolnata_federaciia_glasuva_da_se_suobrazi_s/", "text": "Ръководството на Българската федерация по волейбол (БФВ) гласува да се съобрази с решението на Върховния административен съд (ВАС) за предоставяне на информация за начина си на управление. Преди година  съдът отсъди в полза на сдружението \"Фенове ЗА българския волейбол\", познато още като \"Негодниците\" . Въпреки това до момента информацията не беше представена. \"Ще бъде дадена информация на хартиен носител за пет години назад\", каза един от членовете на управителния съвет на федерацията - Иван Сеферинов, пред \"Дневник\" след днешното заседание. От БФВ дълго отказваха да дадат информацията с обяснението, че осигуряват повече от половината си бюджет сами и затова не са длъжни да дават информация по Закона за достъп до обществена информация. \"На 9 септември 2016 г. Върховният административен съд на Република България символично сложи точка на комунистическите похвати в българските спортни федерации. Съдът се произнесе окончателно по поредното наше дело срещу БФВ, целящо да докаже, че спортната федерация, независимо от начина на нейното финансиране, е обществена институция, която е длъжна да дава пълен достъп до обществена информация на гражданите\",  обявиха преди година \"Негодниците\" в сайта си . На заседанието на управителния съвет не е било обсъждано бъдещето на селекционера на мъжкия национален отбор Пламен Константинов, който остава на поста си. Преди дни президентът на федерацията  Данчо Лазаров постави много добра оценка за шестото място на Евроволей , което определи като \"престижно\". По друга от 13-те точки в дневния ред ръководството на БФВ е решило да се съобрази със предишно свое решение и да разпредели между клубовете парите, събрани от таксите за международни сертификати, давани на играещите в чужбина българи, каза Сеферинов. По думите му федерацията се е съобразила с протеста на клубовете от Суперлигата срещу \"безумните такси\" за картотекиране на състезатели и ще бъдат върнати старите суми. Половината от  клубовете в мъжкото първенство обвиниха БФВ и Националната волейболна лига (НВЛ) в \"рекет\" и заплашиха с бойкот .", "date": "2017.09.14", "title": "Волейболната федерация гласува да се съобрази с решение на Върховния административен съд"}
{"url": "http://www.dnevnik.bg/ot_vas/novini_ot_vas/2017/09/14/3041995_sofiiskite_trotoari/", "text": "Често ми се налага да минавам по бул. \"Д-р Г. М. Димитров\" и мога да следя \"развитието\" на процедурата \"полагане на електрически кабел\". Един ден в началото на август от енергийна компания разкопаха тротоарите. Изкопите стояха сравнително кратко. След известно време тротоарът между болница \"Софиямед\" и ул. 131 явно трябваше да се ремонтира и в резултат на ремонтните дейности остана това, което се вижда на снимките: неасфалтиран, запълнен с пръст изкоп, положени плочки, които дори не са циментирани, непокрити пространства около новопоставените шахти. Вече повече от месец ситуацията не е променена. На снимката: Тротоарът на бул. \"Г. М. Димитров\" след полагането на електрически кабел в началото на август", "date": "2017.09.14", "title": "Софийските тротоари"}
{"url": "http://www.dnevnik.bg/video/2017/09/14/3042015_video_drugite_novnini/", "text": "\"Другите новини\" е рубрика за уеб новини на БНТ. Бърза историческа разходка с \"България в миинатюри\" \"Визия за София\" отваря специална програма В Копенхаген строят първата в Европа 3D принтирана къща Космическо одеяло ще събира боклука Часове до срещата със Стинг Лятото напомня за себе си в края на месеца", "date": "2017.09.14", "title": "Видео: Другите новнини"}
{"url": "http://www.dnevnik.bg/biznes/2017/09/14/3042138_lidl_spria_prodajbata_na_iaica_ot_bulgarski/", "text": "\"Лидл България\" изтегля от магазините си всички яйца, произведени от \"Консорциум Агробизнес\". Това съобщиха от компанията, след като по-рано днес министърът на земеделието и храните  Румен Порожанов посочи консорциума като един от производителите на яйца, за които има съмнения , че са използвали забраненото вещество фипронил. От съобщението на \"Лидл България\" се разбира, че до момента компанията не получила инструкции за действие от Българската агенция по безопасност на храните (БАБХ). Въпреки това от там посочват, че са спрели всички яйца от производителя и ще възстановяват на клиентите си сумите при връщане на яйца. В последните дни БАБХ установи, че в България са влезли три партиди яйчен меланж, замърсени с фипронил,  последната - от Германия  с общо количество от 1440 кг. Скандалът с фипронила избухна в началото на август, след като редица германски хранителни вериги изтеглиха внесени холандски яйца, тъй като беше установено, че са заразени с инсектицида. Фипронилът (Fipronil) е силно токсично вещество, което се използва за защита на реколта и във ветеринарната медицина за борба с бълхи, кърлежи и хлебарки. Повече за него четете  тук. По повод откритото количество фипронил в определени партиди яйца на българския пазар, бихме искали да ви информираме за предприетите от Лидл България мерки. По неофициална информация и сигнал получен днес късния следобяд от един от четиримата доставчика на яйца, с които търговската верига \"Лидл България\" работи проактивно, и незабавно спря от продажба и изтегли от всичките си магазини в страната абсолютно всички количества от \"Консорциум Агробизнес\", а не само партидните номера на продуктите, посочени в официално изявление на БАБХ по-късно днес. Освен че \"Лидл България\" вече предприе собствена проверка по случая с цел установяване на реалния риск, компанията заявява и своята готовност да окаже пълно съдействие на контролните органи по случая. \"Лидл България\" ще възстанови заплатените суми на клиентите си за върнати яйца, произведени от този доставчик. Компанията очаква официална информация от БАБХ и предписания за следващи действия.", "date": "2017.09.14", "title": "Лидл спря продажбата на яйца от български производител заради съмненията за фипронил"}
{"url": "http://www.dnevnik.bg/sviat/2017/09/14/3042132_sankciite_na_sasht_pochti_blokiraha_kreditiraneto_na/", "text": "Най-новите американски санкции срещу Русия правят практически невъзможно набирането на средства за проекти като \"Северен поток 2\", заяви в сряда генералният директор на австрийската енергийна корпорация OMV Райнер Зееле. В Москва той допълни, че вероятно ще се наложи да се преразгледат задълженията за финансиране на строителството на газопровода. \"Газпром\" е единственият акционер в компанията Nord Stream 2 AG, която строи тръбопровода по дъното на Балтийско море. За финансирането му през април 2017г. бе подписано споразумение с партньори от няколко европейски държави - Engie, OMV, Royal Dutch Shell, Uniper и Wintershall. Проектът се оценява на 9.5 млрд. евро, от които партньорите трябва да осигурят половината под формата на дългосрочни кредити - по около 950 млн. евро за всяки от петте компании. Какво забраняват санкциите Но на 2 август президентът на САЩ Доналд Тръмп подписа одобрените с внушително мнозинство в двете камари на американския парламент закон за налагане на санкции срещу Иран, Северна Корея и Русия и ограничаващ правото му да отменя ембарго без предварително съгласуване с Конгреса. Мотивите за наказване на руснаците е намесата им в изборите през 2016г. Законът позволява въвеждане на санкции от Вашингтон срещу всеки, който еднократно е вложил поне 1 млн. долара в строителството на руски експортни тръбопроводи или е предоставил за изграждането им оборудване, технологи и услуги. За срок от 12 месеца сумата за подобни бизнес отношения е ограничена до 5 млн. долара. Това означава, че дейността на \"Газпром\" със задгранични партньори не се прекратява, но става фактически невъзможно да се вземат дългосрочни кредити от банките. Дългосрочният ефект от такава технологична изолация може да повтори ситуацията в бившия СССР, който изостана с десетилетия от индустриално развитите страни, коментират експерти, анкетирани от изданието. На партньорите в \"Северен поток 2\" се налага да разчитат повече на собствени средства, да работят по-тясно с руски и азиатски банки и въпреки това едва ли ще успеят да покрият 70% от проектното финансиране, добави Зееле, цитиран от деловото издание \"Ведомости\". \"Ако заради санкциите банките не отпуснат нито едно евро, значи ще търсим други източници за финансиране на \"Северен поток 2\", каза той. Зееле потвърди, че OMV ще изпълни поетите задължения - ако трябва и със собствени средства - така, както и \"Газпром\" изпълнява своята част. ( ) Но в документи на \"Газпром\" се казва, че потенциалното въздействие на санкциите на САЩ върху дейността в Европа и съдбата на международните ѝ проекти \"много зависи от съдържанието на действията на президента и на министъра на финансите на САЩ\", които ще бъдат предприети при изпълнението на този закон\". Оценката на последиците все още не е приключила. Колко е получил \"Газпром\" досега В отчета за първото полугодие се казва, че през юли \"Северен поток 2\" е получил 324 млн. от петте споменати партньорски компании от Европа под формата на дългосрочни заеми. Останалото трябваше да бъде преведено до 2019г. срещу годишна лихва от 6%. През юни Александър Медведев, зам.-председател на \"Газпром\" твърдеше, че е приключено организирането на финансирането и че проектът е получил от чуждестранни компании \"над 1 млрд. евро\". Всички участници в строителството са решени да завършат проекта при всички условия, дори ако трябва 100% от заемните средства да са наши собствени, добави Зееле на пресконференция по повод заседанието на Руско-германската външнотърговска палата. \"Именно сега трябва да проявим твърдост и да покажем, че няма да се откажем от този проект\", цитира думите му РБК. Източник на деловата руска агенция, близък до акционерите, казва, че на практика нищо не се е променило, американските банки никой не се е канил да привлича към проекта и изглежда от OMV се опитват да изчислят бъдещи рискове. Но логиката на санкциите е, че чуждестранни банки и компании рискуват при финансиране на \"Газпром\" да се лишат от достъп до американския пазар. Зееле обясни, че европейски представители водят интензивни разговори с Министерството на финансите на САЩ, за да намалят максимално последиците от закона за санкциите. \"Всичко ще стане ясно в следващите няколко седмици или месеци\", добави той. Какво мисли бизнесът за санкциите На 13 септември Зееле представи допитване сред 193 от близо 800 членове на двустранната външнотърговска палата, според което 77% имат \"крайно негативно\" отношение към санкциите на САЩ, а други 20% - \"по-скоро негативно\". Само 3% били одобрили новото ембарго. Почти три четвърти (73%) от германските бизнесмени очакват от Еврокомисията и правителството в Берлин твърда реакция срещу Вашингтон. Законът за санкциите още не е прилаган към никого и 30% от анкетираните вярват, че той не засяга дейността им. Над половината (52%) обаче са уверени, че пряко или косвено - през посредници, доставчици и подизпълнители - той ще се отрази на бизнеса им. Всеки шести (18%) още няма мнение. Доминиращото настроение на предприемачите е, че следва забавяне на темпото и ръст на разходите в деловите отношения с Русия. Възможно е съкращаване на клиентите, свиване на превозите, увеличаване на правните разходи за по-внимателна проверка на документацията и др. Въпреки това само една осма от анкетираните планират да съкратят дейността си на руския пазар, докато 72% планират да продължат при досегашните условия, а 15% - да разширят бизнеса си. Зееле призова от Москва за поетапна отмяна на санкциите срещу Русия. Председателят на Германско-руската външнотърговска палата Матиас Шеп обяви, че 93% от анкетираните директори на компании са уверени, че \"Западът иска да види една либерална, демократична и социална Русия, но нови и нови санкции само отдалечават тази перспектива\".", "date": "2017.09.14", "title": "Санкциите на САЩ почти блокираха кредитирането на \"Северен поток 2\""}
{"url": "http://www.dnevnik.bg/sport/2017/09/14/3042145_niki_lauda_iska_da_zakupi_38_samoleta_ot_faliralata/", "text": "Трикратният световен шампион във  Формула 1  Ники Лауда обяви, че е отправил оферта на стойност 100 млн. евро за 38 самолета на компанията  \"Еър Берлин\" . Вторият най-голям авиопервозвач на Германия обяви несъстоятелност през миналия месец. След като главният акционер в компанията, превозвачът от Абу Даби \"Етихад\", даде да се разбере, че няма да предоставя повече финансова поддръжка, се стигна до резултата, че за \"Ер Берлин\" \"не може да се очакват повече положителни прогнози\", обяви компанията в изявление. Лауда си партнира с друг немски авиопревозвач - компанията \"Кондор\", която пък е собственост на \"Томас Кук\". \"Еър Берлин\" разпродава своята флотилия на търг, като офертите се приемат до 25 септември, ден след националните избори в Германия. През миналия месец правителството на  Ангела Меркел  отпусна заем в размер на 150 млн. евро за компанията, за да може летният сезон да премине по график.  Ситуацията с \"Еър Берлин\" е много интересна, защото едно от дъщерните дружества \"Ники\" беше собственост преди години именно на Лауда. Легендарният състезател има диплома за пилот на самолет, а покрай хобито си основа няколко компании, предлагащи чартърни полети. \"Ники\" беше продадена на \"Еър Берлин\", докато \"Лауда Еър\" беше управлявана съвместно от пилота и австрийските авиолинии преди да обяви фалит през 2013 г. В момента Лауда притежава акции от \"Кондор\". В търга австриецът и партньорите му от \"Томас Кук\" участват за 21 самолета \"Еърбъс\" А320 и А321, които бяха ползвани от \"Ники\" и още 17 на \"Еър Берлин\". Запитан колко е готов да плати, Лауда каза пред радио ORF в четвъртък: \"Много зависи от това какви ще се окажат детайлите, но сега офертата ни е около 100 млн. евро\". Според \"Ройтерс\" обаче Лауда ще срещне сериозна конкуренция от държавния авиопревозвач \"Луфтханза\". Той планира да закупи 90 самолета. Друг от участниците на търга е английският EasyJet.", "date": "2017.09.14", "title": "Ники Лауда иска да закупи 38 самолета от фалиралата \"Еър Берлин\" за 100 млн. евро"}
{"url": "http://www.dnevnik.bg/evropa/2017/09/14/3042146_brjuksel_planira_novi_pomoshti_za_nasurchavane_na/", "text": "Европейската комисия иска да насърчи още повече европейските страни, желаещи да се присъединят към еврозоната, чрез нови технически и финансови помощи, предаде БТА. Помощите ще бъдат уточнени през декември, съобщи заместник-председателят на ЕК Валдис Домбровскис. Вчера председателят на ЕК  Жан-Клод Юнкер припомни, че еврото е призвано да стане единна валута на целия ЕС  и предложи създаването на \"присъединителен инструмент, предоставящ техническа и понякога финансова предприсъединителна подкрепа\". \"Поддържайки стриктни критерии за присъединяване, предлагаме техническа и финансова подкрепа, която ще бъде уточнена при представянето\" на пакет от реформи на 6 декември, уточни Домбровскис в Талин в навечерието на срещи на министрите на финансите от еврозоната и от ЕС.  Сред страните, които биха могли да се възползват от такива помощи е България, отбелязва агенция \"Франс прес\".  \"Европейската комисия има волята да насърчава страните членки, но ако те не желаят, няма механизъм, който да ги задължи,\" подчерта Домбровскис. Не беше посочена обаче никаква сума. Двете изказвания бяха направени в контекста на леко забавяне на темпа на присъединяване на нови членки на еврозоната, сякаш единната валута, пострадала от гръцката криза, привлича по-малко от преди страните от ЕС, посочва АФП. Последните, които приеха еврото, са трите балтийски страни - Естония през 2011 година, Латвия през 2014 година и Литва през 2015 година. Австрийските ръководители днес се обявиха против пожеланието на Юнкер за присъединяване на максимален брой страни от ЕС към еврозоната, като Виена припомни прецедента с гръцката криза.", "date": "2017.09.14", "title": "Брюксел планира нови помощи за насърчаване на разширяването на еврозоната"}
{"url": "http://www.dnevnik.bg/sport/2017/09/14/3042147_ludogorec_specheli_tochka_sreshtu_istanbul/", "text": "\"Лудогорец\" стартира с равенство 0:0 като гост на \"Истанбул Башакшехир\" в първия си мач от груповата фаза на  Лига Европа . Българският шампион отиде за точка в Турция и успя да я спечели след много битка и организирана защитна игра. По-добрите положения бяха на сметката на домакините от \"Истанбул\", които особено след почивката притиснаха \"Лудогорец\". Най-добрите възможности за българския тим бяха между 15-ата и 30-ата минута, но Вандерсон и Жоао Пауло ги пропиляха. Разградчани продължиха да демонстрират прагматичен футбол при новия си треньор и много организирана игра в защита. В трети пореден мач \"Лудогорец\" запазва суха мрежа, а вече в седем срещи при Димитър Димитров е допуснал само един гол. Треньорът на българския тим изненада с избора си на стартов състав и на тактическата постройка. Шампионите играха в 4-3-3, а както и в двубоя с \"Левски\" Жоао Пауло поведе атаката за сметка на Клаудиу Кешеру. Бразилецът беше подкрепян от Вандерсон и Джоди Лукоки. В средата на терена Анисе, Светослав Дякво и новото попълнение Яцек Горалски играха много близо един до друг. Това обаче доведе до повече празни пространства на фланговете, където крайните защитници не получиха подкрепа. Сисиньо и Натанаел имаха огромни проблеми в началото и до 15-ата минута две техни грешки едва не доведоха до голове. Бразилците решиха да показват излишна техника, губейки елементарно в идентинчни ситуации. Първите 15 минути бяха изцяло за домакините, които бяха много по-активни и притесниха \"Лудогорец\". В играта на българския тим липсваше организация и често топката се чистеше на посоки. След този момент Димитър Димитров нареди играта да се изнесе по-напред, а футболистите му да опитат по-висока преса, което даде резултат. Разградчани не само, че се отдалечиха от собствената си врата, но стигнаха и до три точни удара. Най-доброто положение беше на сметката на Вандерсон, който принуди Волкан Бабаджан да спасява. За състава на домакините много активен беше бившият играч на \"Лудогорец\"  Жуниор Кайсара , от който идваха някои от големите опасности. На другия фланг Елджеро Елия си правеше каквото иска срещу Сисиньо, но разградчани се измъкнаха без големи поражения.  В началото на второто полувреме играта стана много по-динамична и още в първите секунди пред двете врати имаше положения. Първо Емре излезе очи в очи с Хорхе Броун, но реши да го прехвърля и сгреши. Секунди по-късно \"Лудогорец\" организира контраатака, но Жоао Пауло от още по-добра позиция не уцели вратата. Домакините бяха отборът, който заигра по-добре след почивката. Турският тим подходи много по-активно и атакуваше по-масирано, а логично и положенията не закъсняха. Ерик Бишча беше най-опасния играч в синьо и на няколко пъти стреляше. В 62-ата минута \"Истанбул Башакшехир\" като по чудо не поведе след много груба грешка на Броун. Вратарят подари топката на Марсио Мосоро, но бразилецът не успя да го преодолее. \"Лудогорец\" по-рядко задържаше топката и хвърли много физически сили, за да тича и да покрива целия терен. Високо изнесената защитна линия пък водеше до ситуации за домакините, а при една от тях разградчани отново се измъкнаха сухи. Емре пусна хитър пас за резервата Фрай, Броун излезе хазартно, но за негов късмет нападателят на домакините се подхлъзна и падна. В заключителните минути очаквано домакините имаха инициативата, но защитата на \"Лудогорец\" се справи. Турските футболисти разчитаха основно на центрирания, но високият Игор Пластун обираше всяка топка, а излизането на Емануел Адебайор го улесно допълнително. Неприятно впечатление направи, че в предни позиции разградчани не показаха обичайната си креативност и след доброто първо полувреме, опасностите след почивката се брояха на пръсти. В другия мач от групата \"Брага\" поднесе изненадата, побеждавайки  \"Хофенхайм\"  с 2:1 като гост и оглави класирането. Германците откриха чрез Сандро Вагнер в 24-ата минута, но в 45-ата и 50-ата португалците стигнаха до обрат чрез Тейшейра и Соуса.", "date": "2017.09.14", "title": "\"Лудогорец\" спечели точка срещу \"Истанбул Башакшехир\" с битка и защитна игра"}
{"url": "http://www.dnevnik.bg/sport/2017/09/14/3042160_nashestvie_na_20_hiliadi_germanci_otloji_s_chas/", "text": "Двубоят от група Н на Лига Европа между  \"Арсенал\"  и \"Кьолн\" не можа да започне навреме в 22.05 ч. заради проблеми с гостуващата агитка. УЕФА, полицията в Лондон, както и клубът домакин прецениха, че двубоят не може да стартира, тъй като 20 хиляди германски запалянковци се изсипаха в английската столица. Срещата беше отложена с един час, информира делегатът. Те направиха шествие по улиците на Лондон, независимо че квотата за \"Кьолн\" беше едва 3000 билета. По информация на \"Мирър\" фенове на \"козлите\" са се сдобили с билети за останалите сектори на стадион \"Емиратс\" и точно това е един от основните проблеми. Част от германските запалянковци са се опитали да стигнат до сектора за гости. \"На този етап не може да се гарантира сигурността на феновете и се прецени, че е най-добре двубоят да бъде отложен с един час. Моля всички да спазват указанията на полицията и стюардите\", се казва в съобщение на \"Арсенал\". Инциденти е имало и по време на шествието в Северен Лондон. Германци са били провокирани от малка група фенове на \"артилеристите\", заради което се е стигнало до ръкопашни сблъсъци. В социалните мрежи веднага се появи информация за хвърлени ракети и факли по фенове на \"Арсенал\", както и по полицаи. От ръководството на полицията обаче увериха, че всичко е овладяно много бързо и не това е довело до отлагането на началото на мача с един час.", "date": "2017.09.14", "title": "Нашествие на 20 хиляди германци отложи с час началото на \"Арсенал\" - \"Кьолн\""}
{"url": "http://www.dnevnik.bg/photos/2017/09/14/3041569_fotogaleriia_svetovnite_snimki_na_denia_-_14_septemvri/", "text": "Кадър от трасето, на което в градски условия ще се проведе нощното състезание от Формула 1 в Сингапур.", "date": "2017.09.14", "title": "Фотогалерия: Световните снимки на деня - 14 септември 2017 г."}
{"url": "http://www.dnevnik.bg/sport/2017/09/14/3042170_milan_razgromi_austriia_kato_gost_stoilov_i_astana/", "text": "\"Милан\" започна успешно участието си в Лига Европа, след като разгроми с 5:1 \"Аустрия\" (Виена) като гост. Над всички за \"росонерите\" беше Андре Силва, който реализира три гола за победата. Другите две попадения бяха дело на Хакан Чалханоглу и Сусо. Италианският тим оглави класирането в група D, където са още АЕК и \"Риека\". Домакините от \"Аустрия\" рухнаха още в 7-ата минута, когато Чалханоглу откри. Турчинът се разписа с удар извън наказателното поле и пас на Никола Калинич. Само три минути по-късно Чалханоглу асистира на Андре Силва. В 20-ата минута резултатът вече беше 3:0, след ново попълнение на Силва. В началото на втората част домакините върнаха един гол чрез Александър Боркович. Той се разписа с глава след центриране от корнер. \"Милан\" обаче побърза да отговори с третия гол на Силва. Португалецът получи пас от Франк Кеси и без особено затруднение вкара в мрежата на Хадзикич. Андре Силва е първият играч на  \"Милан\"  от Кака през 2006 г. срещу \"Андерлехт\", който отбелязва хеттрик в Европа. В двубоя с българско участие \"Астана\" на Станимир Стоилов отстъпи с 1:3 при гостуването си на \"Виляреал\". Шампионът на Казахстан игра силно до 75-ата минута, когато резултатът беше 1:3, но не издържа в последните 15 минути. Сансоне откри за \"Жълтата подводница\" в 16-ата минута, но в 68-ата Юри Логвиненко възстанови равенството. \"Астана\" се представяше силно, но четвърт час преди края Бакамбу отново изведе домакините напред. Това принуди тимът на Стоилов да излезе напред и да потърси нов гол, но вместо това допусна трети. Негов автор стана Денис Черишев в 77-ата минута. В друг интересен мач \"Аталанта\" ознаменува завръщането си в европейските турнири с разгромна победа 3:0 над \"Евертън\". Точно 27 години след последното си участие италианският отбор записа успех. Любопитното е, че петима от титулярите на \"карамелите\" в двубоя дори не са били родени, когато за последно \"Аталанта\" игра в Европа. \"Евертън\" затвърди тенденцията английските тимове да играят трудно в Италия. Това беше 10-а загуба в последните 14 визити. Домакините откриха чрез Андреа Масиело в 27-ата минута, а четири минути преди почивката Алехандро Гомес удвои след хубаво изпълнение. Браян Кристанте уби интригата с ново попадение в 44-ата минута. Цял мач за \"Аталанта\" изигра бившият футболист на  \"Лудогорец\"   Хосе Луис Паломино .", "date": "2017.09.14", "title": "\"Милан\" разгроми \"Аустрия\" като гост, Стоилов и \"Астана\" рухнаха в последните минути срещу \"Виляреал\""}
{"url": "http://www.dnevnik.bg/biznes/2017/09/14/3042162_tavanut_za_plashtaniiata_v_broi_da_e_5_hil_lv_poiska/", "text": "Министерството на финансите публикува предложение за промяна на Закона за данък върху добавената стойност. Ако бъдат одобрени, промените ще доведат до изменения на още няколко закон. Един от тях е Законът за ограничаване на плащанията в брой, като отново се предлага От ведомството обосновават предложението с намаляване на сивата икономика и изтъкват, че то в съответствие с наложила се практика в другите страни от Европейския съюз, \"където прагът за плащанията в брой е в диапазон от 2 хил. до 3 хил. евро\". Предвижда се ограничението да се прилага и в случаите на плащания в чуждестранна валута, когато левовата им равностойност е равна или надвишава 5 хил. лв. по курса на Българската народна банка в деня на плащането. Според финансовото ведомство не се очаква увеличение на административната тежест, нито увеличение на разходите за администриране след въвеждането на мярката. За последно подобен законопроект имаше  през юни , като правителството предложи ограничение на плащанията в брой до 5 хил. лв. от август, от началото на 2018 г. то да стане 3 хил. лв., а година по-късно - хиляда лв. Впоследствие обаче  Народното събрание отхвърли законопроекта . С промяна в Закона за данъците върху доходите на физическите лица (ЗДДФЛ) пък се предвижда В момента при подаване на декларацията по електронен път до 31 март се ползва отстъпка от данъка, който се дължи за последните три месеца от предходната година. Министерството мотивира промяната с възможността годишната данъчна декларация да се подава от всички по електронен път. Според ведомството след промяната в бюджета за 2018 г. ще постъпят допълнителни приходи в размер на 1.2 млн. лв. Други поправки в Закона за акцизите и данъчните складове целят Вносителят изтъква, че има много случаи, при на незаконно разпространение на акцизни стоки чрез куриерски или пощенски услуги, след като те са купени по интернет. \"Чрез куриерските фирми все по-често се доставя предимно тютюн за пушене\", се казва в мотивите към закона. Затова се предлага пощенските оператори да бъдат задължени да изискват от подателите да декларират, че изпращаните акцизни стоки или отпадъци от тютюн са с платен, начислен или обезпечен акциз, както и че са с бандерол, когато такъв е задължителен. С друга промяна в закона когато те поискат това за целите на осъществявания от тях контрол върху акцизните стоки. Предложението е заради случаи, при които проверяваните отказват да представят документ за самоличност на митническите органи. Предлага се и въвеждане на минимален срок от 1 година за валидност на банковите гаранции, предоставяни от икономическите оператори. В момента не съществува срок за това. С промените в закона за ДДС се предлага съкращаване от 14 на 7 дни на срока за подаване на заявление при възникване на основание за регистрация по закона. Предвижда се принудителната административна мярка \"запечатване на обект за срок до един месец\" да може да се прилага и към трето лице, когато към момента на запечатване обектът или обектите се стопанисват от това трето лице, ако то е знаело или е могло да знае, че е започната процедура по запечатване. В тази връзка се предвижда приходната агенция да публикува на сайта си или чрез средствата медиите списъци на подлежащи на запечатване търговски обекти и тяхното местонахождение", "date": "2017.09.14", "title": "Таванът за плащанията в брой да е 5 хил. лв. поиска отново финансовото министерство"}
{"url": "http://www.dnevnik.bg/bulgaria/2017/09/14/3042148_brendo_e_okochatelno_osuden_na_20_godini_zatvor_v/", "text": "Евелин Банев - Брендо е осъден окончателно на 20 години затвор в Италия, съобщава  \"24 часа\" , позовавайки се на информация от касационния съд в Рим. Според информацията обжалването на Банев е отхвърлено, а скоро би трябвало да излязат и мотивите на съда, след което присъдата ще стане ефективна. Брендо е признат за виновен за участие в престъпна група за международен трафик на кокаин. Наказанието, което му е наложено, е максималното възможно по италианския закон и в размера. Първата присъда в Италия по този случай е от 2013 година. Веднъж касационният съд върна случая на долната инстанция, но тя потвърди 20 годишната присъда. Адвокатът на Брендо е заявил, че не е знае къде е Брендо, но че присъдата му трябва да изтърпяна в Италия. През пролетта станаха известни мотивите на Софийския апелативен съд, който оправда частично Брендо. Те намалиха накзанието му от 7 и половина години лишаване от свобода на шест години затвор. Обвинението е за организирана престъпна група за пране на пари - над 20 млн. лв. от наркотрафик. По това дело той беше подсъдим с още трима души.", "date": "2017.09.14", "title": "Брендо е окочателно осъден на 20 години затвор в Италия"}
{"url": "http://www.dnevnik.bg/sport/2017/09/14/3042176_sloveniia_detronira_shampiona_ispaniia_i_e_na_final_na/", "text": "Словения поднесе голямата изненада на  Евробаскет 2017 , детронирайки шампиона Испания. Соченият за аутсайдер в полуфинала, тим на словенците не само се справи със звездите на иберийците, а ги разби с 92:72. Зрителите в зала \"Синан Ердем\" в Истанбул станаха свидетели на много качествен баскетбол от Словения. Съставът, чийто най-голям успех досега беше петото място на Евробаскет 2013, когато беше домакин, записа осма поредна победа. Великото поколение на Испания, водено от Пау Гасол и Хуан Карлос Наваро, което спечели три пъти европейското първенство и веднъж световното, напуска голямата сцена, като ще опита да се сбогува с публиката поне с бронзов медал. От самото начало на срещата Словения игра по-концентрирано и със страхотен колектив успя да надделее над далеч по-именития си съперник. Петима играчи на словенците завършиха с двуцифрен точков актив. Над всички беше 18-годишното дете чудо Лука Дончич. Гардът вкара 11 точки, овладя 12 борби и добави осем асистенции. Силен мач направиха и две от опитените фигури - капитанът Горан Драгич и Антъни Рандолф, които записаха по 15 точки. Клемен Препелич също беше на висота с 13 точки. Освен колектива, голямата разлика се оказа в стрелбата от зоната за три точки. Словенците отбелязаха 14 тройки от 25 опита (67%) срещу седем от 27 за испанците. Словения започна много силно и с перфектна стрелба успя да отвори разлика. След първото полувреме авансът на словенците беше четири точки, но големият удар дойде в третата четвърт. Тогава тимът на Игор Кокошков спечели с 24:12 и стана ясно, че за великите испанци връщане в мача няма. Испания се предаде в средата на последната четвърт, когато Препелич вкара третата си тройка на около метър зад линията и със стрелба през човек. Това сякаш пречупи шампионите и те пропуснаха много от атаките си до края. Словения е първият финалист и ще чака своя съперник от победителя в мача между  Русия и Сърбия , който е утре вечер.", "date": "2017.09.14", "title": "Словения детронира шампиона Испания и е на финал на Евробаскет"}
{"url": "http://www.dnevnik.bg/razvlechenie/2017/09/14/3041762_skarlet_iohanson_se_razvede/", "text": "Актрисата Скарлет Йохансон и съпругът й Ромен Дориак са вече официално разведени, предадоха британски и американски медии. 32-годишната звезда и френският журналист Ромен Дориак са постигнали съгласие да отглеждат заедно тригодишната си дъщеря Роуз, става известно от съдебните документи. Те спореха за пълно попечителство над момиченцето, тъй като всеки искаше тя да живее в родната му страна. След изтичането на информацията снощи Скарлет и Ромен написаха в общо изявление, че остават близки приятели и ще продължат да отглеждат дъщеря си в изпълнена с любов среда, както досега. Това бе втори брак за Йохансон. Актрисата бе женена за актьора Райън Рейнолдс между 2008 и 2011 г.", "date": "2017.09.14", "title": "Скарлет Йохансон се разведе"}
