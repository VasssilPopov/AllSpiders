{"url": "https://www.dnevnik.bg/evropa/2019/03/20/3407524_tereza_mei_no_ne_sum_gotova_da_otlagam_brekzit_otvud/", "text": "Великобритания няма да напусне ЕС на 29 март без сделка, но и не съм готова да отлагам Брекзит отвъд 30 юни. Участие на страната в избори за Европейски парламент би подействало разочароващо и разделящо британците в момент, когато страната се нуждае от единство. Това посочи премиерът Тереза Мей в специално изявление от резиденцията си на \"Даунинг стрийт\". Думите ѝ бяха възприети като ултиматум към парламента в Лондон, че тя е твърдо решена в средата на годината страната да напусне ЕС - със сделка или без. Тя остро критикува Камарата на общините, че почти 3 години след референдума депутатите не успяват да одобрят споразумението, което е договорила. Мей каза, че е на страната на британците и изпитва огромно лично съжаление от това, че няма да има Брекзит следващия петък. \" На обществото му писна от политически игри и депутати, които говорят единствено за Брекзит, а не за училища, болници и справяне с престъпността. Съгласна съм с тях и казвам, че сега е моментът да сложим край на това.\" Тя отново подчерта, че парламентът избягва да вземе решение - за напускане със сделка, без сделка или изобщо да не се напуска ЕС в противоречие с волята на британците, изразена на референдума от 2016 г. Внасят се безкрайни поправки и никоя партия не казва какво иска, допълни премиерът, снемайки от себе си отговорността за сегашната ситуация. Според нея отхвърлената от депутатите сделка е най-добрата, възможна за договаряне. Тереза Мей критикува и предлаганите варианти с по-дълъг срок за Брекзит - може би до края на 2019 г., или провеждане на втори референдум. Що за послание ще изпратим на британците, та те вече дадоха отговора си какво желаят, заяви Мей. Датата 30 юни е краният срок Великобритания да напусне ЕС без да е участвала в евроизбори, както я задълава Договорът за ЕС. На 1 юли се събират парламентарните групи, а на 2 юли започва първото пленарно заседание на новия състав на Европейския парламент. Ако сред депутатите няма британци, това поставя под въпрос легитимността и законността на всяко взимано от тях решение. В писмото, с което днес Мей поиска отлагане на Брекзит до 30 юни тя изрично заявява, че няма намерение да насрочва евроизбори. Първите реакции и коментари на речта ѝ от тази вечер са критични към това, че тя отказва да признае лична отговорност за случващото се и вместо да търси компромис в парламента, заплашва депутатите, от които всъщност зависи одобряването на сделката ѝ, удължаването на срока от останалите 27 държави в ЕС, Брекзит и личната ѝ политическа кариера.", "date": "2019.03.20", "title": "Тереза Мей: Не съм готова да отлагам Брекзит отвъд 30 юни"}
{"url": "https://www.dnevnik.bg/bulgaria/2019/03/20/3407302_milena_damianova_samo_za_silistra_investiciite_v/", "text": "Само за Силистра инвестициите в кариерно ориентиране, студентски и ученически практики са над 2 млн. лв. Това заяви председателят на Комисията по образованието и науката и народен представител от ГЕРБ Милена Дамянова по време на граждански диалог на тема образование. Събитието, което е част от серията граждански диалози под надслов \"Европа в нашия дом\", се проведе в Силистра и събра на едно място над 400 души – голяма част от които работят именно в сферата на образованието. В гражданския диалог взеха участие също министърът на образованието и науката Красимир Вълчев, кметът на община Силистра д-р Юлиян Найденов, евродепутатът от ГЕРБ/ЕНП Емил Радев, народният представител от ГЕРБ - Силистра, Алтимир Адамов и областният управител Ивелин Статев. По думите на Милена Дамянова никакви пари, програми и европейски проекти не могат да променят нещата в българската образователна система към по-добро, ако ние самите не работим с нужната мотивация и не следваме конкретни практики, които отговарят на нашите цели, а те са – развита образователна система, силна икономика и възможности за личностно развитие. \"Профилната структура на образованието трябва да бъде в синхрон с потребностите на пазара на труда, същото се отнася и за учебното съдържание. Професионалното образование е начинът да задържим децата в образователната система и да се справим с недостига на кадри в различни сфери\", каза на свой ред по време на форума просветният министър Красимир Вълчев. Той анонсира и предстоящите проекти, финансирани със средства от ЕС и националните програми, чрез които ще бъдат създадени дигитални уроци за учениците, възможности за обмяна на добри практики между различни учебни заведения, както и за учителска квалификация. \"Да сме част от ЕС носи редица позитиви за българското образование. Освен непрекъснатото модернизиране на материалната база, ние можем успешно да въвеждаме европейски модели на образование у нас\", коментира Красимир Вълчев. Според него всичките усилия на правителството да подобри образователната система в България не биха дали нужния ефект, ако не се инвестира и в по-добро учителско заплащане. \"Неслучайно сме поели ангажимент за двойно увеличение на възнагражденията до края на мандата през 2021 г. Вярваме, че това ще доведе до по-голям интерес към професията и към привличане на млади преподаватели\", отбеляза той. Работим за автоматично взаимно признаване на дипломите в ЕС, така че да не минават през сложния административен процес на слагане на апостил и легализация. Това коментира евродепутатът от ГЕРБ/ЕНП Емил Радев. \"Наскоро влезе в сила регламент, по който активно работих – за премахване на апостилите и нуждата от легализация на редица документи за гражданско състояние. На този етап дипломите и удостоверенията за квалификационните степени не са сред тях, но след две години, когато Европейската комисия ще оцени ефекта от предприетите промени, очаквам приложното поле на регламента да се разшири\", посочи Радев. \"Вярвам в потенциала на младите хора в България и се надявам, че чрез подобни граждански диалози ще обединим усилия за развитието на този потенциал. Защото образованието е инвестиция в бъдещето!\", категоричен бе евродепутатът от ГЕРБ/ЕНП. \"Най-добрите инвестиции са в образованието\", каза на свой ред домакинът на форума – кметът на Силистра д-р Юлиян Найденов. Той благодари на министър Вълчев за това, че поддържа активна комуникация с представителите на образователните среди в Силистра и бе категоричен, че в областта ясно се виждат резултатите от приоритетната дейност на правителството в сектора.", "date": "2019.03.20", "title": "Милена Дамянова: Само за Силистра инвестициите в кариерно ориентиране, студентски и ученически практики са над 2 млн. лв."}
{"url": "https://www.dnevnik.bg/sport/2019/03/20/3407376_germaniia_razsledva_nad_20_sportisti_ot_osem/", "text": "Поне 21 спортисти от осем националности са заподозрени в употреба на кръвен допинг, съобщи мюнхенският прокурор Кай Гребер. Посочва се, че те са свързани с германския доктор, задържан миналия месец при съвместна акция на властите на Германия и Австрия. Петима спортисти, сред които двама австрийци,  бяха арестувани на 27 февруари по време на световното първенство  по ски северни дисциплини в Зеефелд. Акцията е имала за цел да разбие международна организация, свързана с кръвен допинг. Гребер обясни, че заподозрените спортисти се състезават в пет спорта - три зимни и два летни. По думите му допинг нарушенията са от 2011 г. Имена на спортисти и спортове не се споменават. Посочва се само, че кръвта е преливана в Германия, Австрия, Италия, Швеция, Естония, Хърватия, Словения и Хавай. Скибегачът  Йоханес Дюер , който пред ARD призна за употреба на допинг, беше арестуван на 5 март.", "date": "2019.03.20", "title": "Германия разследва над 20 спортисти от осем националности за кръвен допинг"}
{"url": "https://www.dnevnik.bg/evropa/2019/03/20/3407384_salvini_izbegna_delo_za_otvlichane_na_migranti/", "text": "Италианският Сенат се обяви против разрешаването на съдебни действия срещу вътрешния министър Матео Салвини по обвинения в отвличане заради отказа му да допусне мигранти да слязат от кораба на италианската брегова охрана \"Дичоти\" на остров Сицилия, съобщи агенция АНСА. Горната камара на италианския парламент гласува за запазване на съдебния имунитет на Салвини, след като в емоционално изказване пред нея той защити решението си да не позволи миналото лято мигранти от кораба \"Дичоти\" на италианската брегова охрана да слязат на пристанище на остров Сицилия, предаде \"Асошиейтед прес\". Целта на вота бе да определи дали да бъде снет имунитетът на министъра, за да бъде съден за отвличане заради отказа му да допусне в Италия над 100 мигранти, спасени в морето и прехвърлени на кораба \"Дичоти\" през август миналата година. Твърдолинейният вътрешен министър, който е и вицепремиерq заяви, че с действията си е защитил интересите на италианския народ. Салвини обясни, че  отказът му да допусне мигрантите  да слязат на сушата е бил нужен, за да бъдат накарани европейските партньори на Италия да поемат част от бремето с пристигащите мигранти, стоварило се непропорционално върху Италия като първа дестинация за хуманитарните кораби, спасяващи мигранти от трафикантски кораби край бреговете на Либия. В рамките на дни тогава европейските партньори се съгласиха да приемат мигранти от кораба, припомня АП. Докладът ми (предлагащ да се произнесем в полза на Салвини) получи 232 гласа, обяви сенатор Маурицио Гаспари от консервативната опозиционна партия \"Форца Италия\". Споменатото число надхвърля значително прага на мнозинството, отбелязва ДПА. Огласеният от Гаспари изход от гласуването обаче не е официален. Говорител на Сената каза, че горната камара ще съобщи официалния резултат от вота след 19 ч. (20 ч. българско време). /БТА", "date": "2019.03.20", "title": "Салвини избегна дело за \"отвличане\" на мигранти"}
{"url": "https://www.dnevnik.bg/video/2019/03/20/3407274_video_robot_prerazkazva_lekcii_na_konferenciia_v_zaliva/", "text": "Сякаш изваден от научнофантастичния екшън \"Трансформърс\", голям златист робот посрещна гостите на 8-ото издание на Международния правителствен форум за комуникации в изложбения център в Шарджа, ОАЕ. Въпреки страховития му вид, зловещ глас и всяващ респект ръст, десетки хора се струпаха около \"Титан\", за да се снимат с него. \"Готови ли сте за бъдещето? Днес заедно можем да говорим езика на бъдещите поколения, за да гарантираме устойчивост във всички аспекти на живота\", каза високият близо 2,50 м и тежащ 60 кг робот. \"Живеем в свят, където отговорността за преодоляването на предизвикателствата пред развитието лежи не само на правителствата. Сега вече е споделена отговорност с гражданите и стратегическите партньори, и особено медиите\", добави \"Титан\", който владее английски и арабски. Гръмогласният хуманоид със светещи сини очи разказа, че на проявата са се събрали 70 водещи експерти в областта на медиите и комуникациите, които участват в 37 дискусии, обединени от темата: \"Поведенческа промяна към човешко развитие\". Той изтъкна ролята на форума за оформянето на политики за социално развитие и изграждане на по-добри връзки между гражданите и правителствените структури, както и за ролята на всеки индивид в подкрепата на процеса на развитие. /БТА", "date": "2019.03.20", "title": "Видео: Робот преразказва лекции в Залива"}
{"url": "https://www.dnevnik.bg/sviat/2019/03/20/3407138_erdogan_i_t-rex_v_ankara_e_otkrit_uveselitelen_park_za/", "text": "Десетина дни преди местните избори в Турция президентът Реджеп Тайип Ердоган откри днес в Анкара огромен увеселителен парк с площ от 1.3 милиона кв.м. Той бе започнат преди 6 години, но откриването през 2018 г. бе отложено поради проблеми със сигурността на някои от атракционите и игрите. В \"Анкапарк Страната на чудесата Евразия\" са вложени поне 1.4 милиарда лири (256 милиона щатски долара). В реч от трибуна пред макет на тиранозавър президентът обеща общината да печели от него 50 милиона лири годишно. Въпреки това прогнозите са, че управляващата в страната партия вероятно няма да спечели вота в столицата. През февруари проучвания показаха, че кандидатът на опозицията Мансур Яваш е с 3-4 пункта преднина пред опонента си от АКР Мехмет Йозхасеки. \"Анкапарк\" е не само символ на гордостта на Анкара, но и на цяла Турция\", заяви Ердоган пред хилядите събрали се негови привърженици. Той допълни, че до 31 март - деня на общинските избори - входът ще е безплатен за всички. Джем Юзан, управител на парка, заяви, че всички инсталации са поръчани от \"най-добрите производители\" и че ще бъдат обект на рутинни и специални проверки за сигурност. Тук ще има 2117 атракции, включително 14 влакчета, от които се очаква да привличат в първата година 5 милиона посетители. Но критиците на начинанието казват, че проблемите със съоръженията, както и продължителното забавяне на откриването означават, че срокът на годност на много от тях вероятно изтича и това не е безопасно за гостите. Местният офис на Камарата на турските инженери и архитекти (TMMOB) съобщи, че проверява публикувани в социалните мрежи снимки с ръждясали влакчета и с проблемни основи на други съоръжения. \"Като се замислиш, че сме в икономическа криза, хората всъщност искат достъп до добри храни, докато, като види подобно нещо, един обикновен човек си мисли, че пари се пръскат за купчини ръждив метал\", коментира председателката на офиса Тезджан Каракуш Кандан.", "date": "2019.03.20", "title": "Ердоган и Т-Rex: В Анкара е открит увеселителен парк за $256 млн. (видео)"}
{"url": "https://www.dnevnik.bg/evropa/2019/03/20/3407288_terorist_ili_oburkan_i_izguben_-_koi_e_zapodozreniiat/", "text": "Главният заподозрян за стрелбата, отнела живота на трима души в трамвай в Утрехт, Холандия, е бил известен с \"дългото си почти метър криминално досие\", но почти не е показвал признаци на радикализация според различни свидетелства. Роден в Турция, 37-годишният Гьокмен Танъш е бил пуснат на свобода преди две седмици след присъда по дело за изнасилване, но е бил осъден и за незаконно притежание на оръжие. Полицията, която вчера продължаваше да го разпитва, заявява, че \"сериозно\" преценява дали е имало терористичен мотив заради писмо, намерено в колата, която той използвал, за да избяга. В неговия квартал Каналенейланд в Утрехт, където живеят много имигранти, обвиненията срещу този човек, представян като \"любезен\" и \"луд\", предизвикаха шок. \"Бях шокиран, когато видях снимката му. Казах си: познавам този човек!\", разказва Мехмет, 51-годишен безработен, който поиска да не се разкрива фамилното му име. \"Чух да се говори, че се дрогирал, но наистина е любезен човек. Никога не съм чувал нищо лошо за него\". Кварталът, пълен с магазини и ресторанти, е дом за голям брой хора от турски и марокански произход. Много жени са забулени по улиците, където от понеделник полицията увеличи патрулите си. \"Коефициент на интелигентност на скарида\" Имамът в една от кварталните джамии казва, че нападателят не идвал на молитвите. \"Знаех, че има семейни проблеми\", добавя той. \"Ако беше идвал редовно в тази джамия, никога нямаше да извърши това, което направи вчера\", уверява Али Чепи пред АФП. Портретът, който се промъква от описанията в холандските медии, обаче е доста по-мрачен. Интервюираните жители на квартала определят Гьокмен Танъш като \"дребен престъпник и наркодилър\", \"неудачник с проблем с дрогата\", \"объркан и изгубен\". Според обществената телевизия (NOS) някои членове на семейството му имат връзки с радикални ислямистки групи, а и той бил нестабилен след развода си преди две години. \"Преминал е на тежки наркотици и е започнал да пуши хероин\", каза също пред в. \"Волкскрант\" местен жител, пожелал анонимност. \"Не искаме да имаме нищо общо с него. Коефициентът му на интелигентност е като на скарида\". Жена, замесена в случая с изнасилването с участието на Танъш, е още по-крайна: \"Той е напълно луд и дрогиран. Предупредих полицията. Не е терорист, а психопат\", каза тя пред в. \"Алгемен дагблад\". Баща му Мехмет Танъш обяви пред турските медии, че неговият син \"трябва да бъде наказан\", ако е отговорен за стрелбата. Той не е имал никаква връзка със сина си от 11 години, когато се развел и се върнал в Турция. Криминално досие Според холандското правосъдие Гьокмен Танъш има тежко криминално минало. През 2017 г. той е бил задържан за един месец по дело за изнасилване, после отново през януари 2019 г. за неспазване на условията за временното му освобождаване, включително личностен тест, посочи холандски съд. В началото на март обаче е бил освободен, след като се съгласил да сътрудничи. През 2014 г. Танъш е бил осъден за \"незаконно притежаване на оръжие\" и опит за кражба, но оправдан по обвинение в опит за убийство. През последните месеци е бил осъден също за кражба от магазин и за кражба с взлом. Неотдавнашното му освобождаване предизвика вчера гнева на някои холандски депутати. \"Имал е дълго цял метър криминално досие. Вие носите политическа отговорност\", заяви крайнодесният ислямофобски лидер Герт Вилдерс на министъра на правосъдието Ферд Граперхаус по време на парламентарен дебат. Лидерът на \"Зелени леви\" Йесе Клавер просто попита министъра: \"Защо този човек не беше в затвора?\" /БТА", "date": "2019.03.20", "title": "\"Терорист\" или \"объркан и изгубен\" - кой е заподозреният за стрелбата в Утрехт"}
{"url": "https://www.dnevnik.bg/biznes/2019/03/20/3407430_na_jeleznicite_ne_im_dostigat_sredno_po_15_lokomotiva/", "text": "Средно на ден на железниците не им достигат по 15 локомотива и 40-50 вагона, каза днес председателят на Съвета на директорите на \"Холдинг БДЖ\" Григори Григоров по време на изслушването му в Комисията по транспорт и информационни технологии и съобщения, предаде агенция \"Фокус\". Той допълни, че за трите месеца, през които работи новото ръководство на холдинга, е направена подготовка за необходимите поръчки. До края на годината целта е недостигът на локомотиви и вагони да бъде свален до едноцифрени числа. Първите обществени поръчки ще бъдат обявени в края на март и в началото на април и ще са за ремонта на 50 локомотива. Имало и интензивна капиталова програма за ремонт на около 200 вагона. Общо се планира над 64 млн. лв. тази година да бъдат инвестирани в подобрение и в ремонти на подвижния състав. \"Анализът на пазара показва, че основната част от приходите между 40 и 50% се носят от дългите линии София – Варна и София – Бургас. Напълно естествено е фокусът върху новия подвижен състав да бъде на първо време върху тези два участъка\", заяви председателят на съвета на директорите на \"Холдинг БДЖ\". Григоров каза, че ръководството на железниците не се е отказало  от идеята за наемане  на подвижен състав за срок до 3 години. Като промени, които ползващите железниците могат да очакват, той посочи намаляване на закъсненията и по-добра информационна обезпеченост. Григори Григоров обясни, че ако през декември средното дневно закъснение е близо 1900 минути, през март то е вече около 970 минути. Планът до края на годината е то да падне под 500 минути на ден. Според Григоров до 30 юни онлайн системата трябва да има пълната си функционалност. Сред идеите на новото ръководство на БДЖ е развитие на международни линии, които да бъдат използвани до близките балкански столици.", "date": "2019.03.20", "title": "На железниците не им достигат средно по 15 локомотива и до 50 вагона всеки ден"}
{"url": "https://www.dnevnik.bg/politika/2019/03/20/3407427_dbg_niama_se_koalira_s_demokratichna_bulgariia/", "text": "ДБГ се готвим за отделно явяване на европейските избори. Все още не мога да кажа в какъв точно формат, но няма да сме с \"Демократична България\", тъй като част от тях работят за капсулиране.\" Това заяви пред БНР председателят на \"Движение България на гражданите\" Димитър Делчев. Според него това избутало СДС към ГЕРБ и слага прът в колелата на демократичното обединение. Преди две седмици от движението издигнаха Димитър Делчев за водач на листата за европейските избори. \"Не ни притеснява отделното явяване, тъй като имаме идеи, местни лидери и нови лица, които сме длъжни да покажем. Ще проведем с хората честен разговор за това как Европейският съюз може да бъде от полза на всички, а не на една тясна клика около управляващите. Как можем да имаме чист въздух като в Стокхолм, добро електронно управление както в Естония и качество на живот тук, подобно на това в Западна Европа\", заяви Делчев. Той изрази съжаление за решението на СДС да се яви на европейските избори като част от листата на ГЕРБ. \"Не разбирам как ръководството на СДС си легна като опозиционери и на сутринта се събуди като част от властта. Най-старата демократична партия, чиито идеи за демократичност и свобода и аз съм подкрепял, избра да стане част от модела на ГЕРБ, който гарантира на държавата вечен застой\", коментира Делчев. ГЕРБ и СДС ще се явят в коалиция  на предстоящите европейски избори през май. За това се разбраха лидерите на двете партии Бойко Борисов и Румен Христов при преговори, проведени в централата на ГЕРБ тази сутрин. СДС ще получи две места в листата, като на избираемо място ще бъде Владимир Кисьов. Председателят на Европейската народна партия Жозеф Дол изпрати писмо до всички български партии членове на ЕНП (СДС, ДСБ, ДБГ, ГЕРБ) в което призова да се обединят на евроизборите. Призивът  бе отхвърлен от ДСБ  с основен мотив, че управляващите работят срещу декларираните ценности на ЕНП. \"С действията си ГЕРБ доказаха, че са част точно от тези процеси, които застрашават проевропейската линия на Европа, защото действат в синхрон с популистките и антиевропейски сили на национално и европейско ниво. Заради действията на Борисов и ГЕРБ членството на българските проевропейски партии в ЕНП започна да изглежда компрометирано сред българските граждани, което може да бъде реална опасност за ЕНП на предстоящите избори\", гласи писмото на ДСБ до Жозеф Дол. В него се напомня и за проруския курс, който ГЕРБ устойчиво поддържа - противопоставя се на санкциите срещу Русия, отказа да експулсира дори един руски дипломат във връзка със случая \"Скрипал\" и  отказа да се подкрепи румънската кандидатура  на Лаура Кьовеши за европрокурор. В понеделник лидерът на СДС Румен Христов оповести своя отговор до Жозеф Дол. \"Националният съвет прие решение и ми даде мандат за преговори за предстоящите европейски избори с всички партии – членки на ЕНП, в България. Аз ще изпълня това решение и ще предприема стъпки в тази посока\",  пише в писмото на Христов . СДС преговаряше за общо явяване на европейските избори и с \"Демократична България\", в която участват ДСБ, \"Да, България\" и \"Зелените\".", "date": "2019.03.20", "title": "ДБГ няма се коалира с \"Демократична България\""}
{"url": "https://www.dnevnik.bg/video/novinite_na_bnt/2019/03/20/3407424_video_drugite_novini/", "text": "Пролетта идва две минути преди полунощ.", "date": "2019.03.20", "title": "Видео: Другите новини"}
{"url": "https://www.dnevnik.bg/sviat/2019/03/20/3407431_useshtaneto_za_shtastie_v_bulgariia_e_kato_v_kamerun_i/", "text": "Усещането за щастие в България е като на хората в Камерун или Гана. Макар да е страна от ЕС, тя е на 95-о от 156 места в нова класация и попада в компанията на държави от Африка, Близкия изток и Азия. Най-близко от страните от ЕС е Гърция - на 82-о място, а малко по-високо са Хърватия (75) и Естония (55). При това България е третата в класацията на държавите, показали най-голямо подобрение в света за последните 10 години. Основната причина да се чувстват българите щастливи е това, че могат да разчитат на някой да им помогне при затруднение. По този показател България е на 18-о място. Но това не е достатъчно да преодолее бремето на ефекта от корупцията (147-о място в света), усещането за несвобода, т.е. че личните ти избор и решения не влияят достатъчно върху живота ти (115-о място), и символичните прояви на щедрост (112-о място). Българите не би трябвало да са в тази компания и заради това, че формално имат доста добър БВП на глава от населението (56-о място в класацията) и прогнозна продължителност на здравословен живот от 65 години. Това показва разпространеният днес Доклад за щастието по света, дело на трима икономисти, сред които и Джефри Сакс. Той е на Мрежата на ООН за решения за устойчиво развитие в партньорство с Института за Земята на Колумбийския университет, Канадския институт за авангардни изследвания, Центъра за икономически постижения и фондация \"Ернесто Или\".  Авторите поставят в челото предимно скандинавски държави, като под №1 е Финландия. На дъното е Южен Судан. Сред причините финландците да показват високо ниво на удовлетвореност от живота са посочени достъпът до природа, сигурността в обществото, достъпни услуги за гледане на деца, безплатно образование и солидни субсидии за здравеопазването. 1. Финландия (7.769) 2. Дания (7.600) 3. Норвегия (7.554) 4. Исландия (7.494) 5. Холандия (7.488) 6. Швейцария (7.480) 7. Швеция (7.343) 8. Нова Зеландия (7.307) 9. Канада (7.278) 10 Австрия (7.246) ... 97. България (5.011) \"Тазгодишният доклад представлява ярък пример за това как различните зависимости на хората предизвикват сериозно усещане за нещастие и депресия в САЩ\", коментира Джефри Сакс. Той обясни, че с колегите си са имали предвид различни форми на пристрастяване - от злоупотребите с наркотици, алкохол и цигари, през хазарта до дигиталните медии. Тази година САЩ са на 19-о място в класацията. Сред водещите 20 държави по подобряване на положението в периода 2016 - 2018 г. (спрямо 2005 - 2008 г.) има 10 страни от Централна и Източна Европа, 5 от Африка на юг от Сахара и 3 от Латинска Америка. Петте, за които е отчетено най-сериозно влошаване, са Йемен, Индия, Сирия, Ботсвана и Венецуела. Истински шампион е Бенин, изкачил се с 50 места в класацията. България е третата с най-бързо подобрение след Никарагуа. Една от главите в доклада е специално посветена на щедростта към другите. Причината е, че според авторите е доказано, че участието в благотворителни действия в обществото засилва удовлетвореността и на даващите, и на получаващите. Освен това изследването на този феномен помага да се установят условията, при които е най-вероятно включването в такива действия. Хората се чувстват щастливи да помагат на другите, когато са свободни за избират дали и как да го направят, когато усещат някаква връзка с нуждаещите се и когато могат да видят реално как действията им променят живота на тези, на които са помогнали.", "date": "2019.03.20", "title": "Усещането за щастие в България е като в Камерун и Гана"}
{"url": "https://www.dnevnik.bg/sviat/2019/03/20/3407196_etikata_-_magicheska_pruchka_v_razvitieto_na/", "text": "Гениален план или бавно самоубийство. В тези граници се движат мненията за плана на Европа да настигне САЩ и Китай в световната надпревара в областта на изкуствения интелект. Докато американските и китайските компании имат доминираща позиция на бойното поле на изкуствения интелект, ЕС възлага надеждите си да стане световен лидер в това, което нарича \"благонадежден\" изкуствен интелект. Авторите на мерките в този сектор гарантират, че приложенията с изкуствен интелект следват определени етични норми и основават решенията си на прозрачни критерии, и са на мнение, че могат да увеличат потребителското доверие в  европейския изкуствен интелект , като предоставят на евросъюза вълшебна пръчица срещу конкурентите в Силициевата долина и Шънчжън. Етиката и конкурентоспособността са взаимно обвързани, вървят ръка за ръка, каза Пека Ала-Пиетила, който председателства европейска група на високо равнище по въпросите за изкуствения интелект. Трябва да създадем среда, където използването на  изкуствения интелект  се усеща и възприема като благонадеждно, допълни той. Ако бъде създадено такова устойчиво изравняване на правилата, това дава страхотен стимул на компаниите да предлагат продукти или услуги, при които етиката е част от конкурентното предимство, отбелязва той. Групата на Ала-Пиетила от 52 експерти ще публикува окончателната версия на обширните си указания за етичното използване на изкуствения интелект през април. По-късно тази година ще има втори документ, в който ще бъдат изброени препоръките за увеличаване на европейските инвестиции в изкуствен интелект. Първоначално публикуването му бе предвидено за май, но вероятно ще бъде отложено за началото на лятото. Двата документа няма да имат задължителен характер, но ще предоставят на законодателите насоки за регулиране на тази зараждаща се технология. Очакванията са, че следващата Европейска комисия, която започва работа в края на годината, ще превърне в приоритет изкуствения интелект. Европейските експерти по  изкуствен интелект  остават разделени в мнението си какви точно правила са нужни, като се съди по разговорите с деветима от тях. Те обаче са единни в убеждението си, че подходът \"етиката на първо място\" в крайна сметка, ще позволи на Европа да зададе световни стандарти за изкуствения интелект. Политическите лидери в Европейската комисия са съгласни. Лично съм убедена, че етичните норми ще бъдат стимул за иновациите при изкуствения интелект, каза еврокомисарият по дигиталните въпроси Мария Габриел. \"Историята ще покаже, че сме били прави\", коментира колегата й, еврокомисарят по правосъдието Вера Юрова. Не всички обаче са убедени. Мекият подход на ЕС към изкуствения интелект е \"наивен\" и ще доведе до това, че блокът ще изостане от САЩ и Китай, каза Даниел Кастро, вицепрезидентът на фондацията Information Technology and Innovation Foundation (ITIF), в чийто съвет участват представители на американски технологични гиганти като Amazon, Apple, Google и Microsoft. Потребителите се интересуват на първо място от ефективността. Подходът \"етиката на първо място\" ще попречи на Европа да предложи конкурентни продукти, каза той. Това е като всяко друго състезание. Можеш да имат по-етичен пилот на състезателен автомобил, но ако колата му не е достатъчно бърза, ще изгубиш, каза Кастро. Етиката спрямо цената  Не може да се отрече потенциалът на изкуствения интелект да преобрази цели сектори. Трансформационната мощ на технологията често се сравнява с такива преломни събития като повсеместната електрификация.  Изкуственият интелект  ще промени начина на работа на хората, на комуникация, на лечение и на воденето на войни. Проблемът е, че потенциалът носи и значителни рискове. Например  \"дълбокото учене\" , което стои в основата на много от най-модерните приложения, по същество обучава системите за изкуствен интелект чрез търсене на модели в огромни количества данни. Резултатът често е изключително ефективен, но също така може да превърне програмите в черни кутии, правейки трудно или дори невъзможно да се разбере логиката на техните решения. Още повече, тъй като алгоритмите на изкуствения интелект се учат от реалните данни, те са уязвими към включване на често несъзнателни предразсъдъци срещу малцинства и други уязвими групи. Amazon трябваше да се откаже от инструмент за наемане на служители, работещ с изкуствен интелект, който проявявал дискриминация срещу жените, според \"Ройтерс\". ProPublica разкри, че софтуер за предвиждане на престъпна дейност, използван от американските власти, работи с предубеждение спрямо авфроамериканците. Google се извини, след като Motherboard съобщи, че едно от приложенията на компанията, използващо машинно учене, определя като нещо негативно това да си евреин или гей. Подобно развитие на нещата иска да предотврати ЕС с това, което нарича \"благонадежден\" изкуствен интелект. Европейското предложение: Изкуствен интелект, който уважава европейските ценности и е разработен така, че да не предизвиква нарочни или случайни вреди дори когато с него работят хора с минимални или без никакви технически познания. Не става дума толкова за взаимни обвинения, колкото за това кое е най-добро за потребителите, каза Виржиния Дигнум, преподавател по социален и етичен изкуствен интелект в шведския университет Umea и член на експертната група на високо равнище на ЕС. В известен смисъл \"етиката\" не е цел, каза тя. Искаме изкуственият интелект за бъде етичен и социално отговорен, защото искаме да има доверие в системите за изкуствен интелект и да бъде полезен за хората, каза тя. Критиците като Даниел Кастро от фондацията Information Technology and Innovation Foundation (ITIF) запазват съмненията си. Идеята за заложена етика подкопава идеята, че в крайна сметка все пак става дума да пазарна икономика, каза той. Трябва да създадеш нещо, което е по-ценно от продукта на конкурента ти, допълни Кастро. Самата Европейска комисия не е предоставила доказателства, че всъщност потребителите имат желание да плащат за такова нещо, отбелязва той. В отговор на неговата позиция Дигнум казва, че ЕС не е могъл да предостави такива доказателства, тъй като досега няма \"благонадеждни продукти, направени по начина, по който предлагаме\". Тя посочи, че е убедена, че както има потребители склонни да плащат повече за биопродукти, така ще има потребители, които искат \"благонадежден\" изкуствен интелект, щом се появи на пазара. Пустиня от данни Има една област, в която европейските принципи вече спъват изкуствения интелект на блока. Континентът има едни от най-строгите правила в света за  използването на личните данни , отразявайки ширещите се притеснения в тази област. Колкото повече информация получава системата за \"дълбоко учене\", толкова по-добра става, а европейските технологични компании казват, че липсата на достъп до данни ги поставя в по-неизгодно положение спрямо конкурентите им в света. Макар ЕС да въведе своя Общ регламент за защитата на данните ( GDPR ) миналата година, за да хармонизира правилата за защита на личните данни в целия блок, все пак остава набор от различни интерпретации за това до каква степен компаниите могат да обработват личните и обществени данни. Лоубна Боуарфа, главен изпълнителен директор на компанията от здравния сектор OKRA Technologies и член на експертната група, каза, че бариерата при данните между европейските страни изключително много затруднява предприемачите в усилията им изцяло да проучат потенциала на технологиите за изкуствен интелект. Европейските лидери като заместник-председателя на Европейската комисията Андрус Ансип дадоха да се разбере, че са наясно със ситуацията. Ансип обяви през декември план за създаването на общи пространства за данни в области като здравеопазване, енергетика или промишленост, за да се събират данни за обществения сектор и за междукорпоративни дейности. Колежката му Маргрете Вестегер, еврокомисарят по конкуренцията, допълни миналия миналия месец, че \"не е достатъчно да се прави изкуствен интелект по начин, който отговаря на основните ни ценности - има нужда и от суровина.\" Блокът трябва да действа бързо и да действа сега, каза Боуарфа. Времето изтича, допълни тя и предупреди: \"Европа изостава в областта на изкуствения интелект и трябва наистина да действаме бързо\". Стартъпи като нейната компания се конкурират от една страна с американските компании, на които администрацията на президента Доналд Тръмп подсказа, че няма от какво толкова да се боят, що се отнася до правителствената регулация. От друга страна се борят с нарастващата конкуренция от Китай, където компаниите имат достъп до вътрешен пазар от 1.4 милиарда души, чиято защита на личните данни не е особено голяма. Това е реалността, с която се сблъскат европейските компании, когато се опитват да внедрят етиката и навлизащите регулации в стратегиите си за развитие на изкуствения интелект. Улрике Франке, научен сътрудник в Европейския съвет за външни отношения, цитира анализатор в Брюксел, който неотдавна се пошегува, че в ЕС \"етичния изкуствен интелект е новото \"зелено\" - нещо, зад което всеки може да застане. Тя обаче допълни, че Европа ще може за прокара своите стандарти в изкуствения интелект в световен мащаб, само ако етичните й амбиции са съчетани с усилия за стремително разрастване в целия ЕС на сектора на изкуствения интелект на изключително равнище. Абсурдно е да се вярва, че можеш да станеш световен лидер в етичния изкуствен интелект преди да си станал световен лидер в изкуствения интелект, каза Франке. /БТА", "date": "2019.03.20", "title": "Етиката - магическа пръчка в развитието на европейски изкуствен интелект"}
{"url": "https://www.dnevnik.bg/zdrave/2019/03/20/3407316_zdravnite_specialisti_ne_se_otkazaha_ot_protesta_si/", "text": "Специалистите по здравни грижи не се отказаха от планирания за утре нов национален протест с искания за по-добро заплащане и подобряване условията на труд. И след среща днес привечер със здравния министър Кирил Ананиев, представители на протестиращите заявиха, че не са доволни от свършеното до момента и не са сигурни дали ще бъдат изпълнени поетите към тях ангажименти. Затова от утре и докато не получат сигурност за реализация на исканията си, здравни специалисти в цялата страна ще организират кратки протести пред лечебните заведения, а в София - пред Министерството на здравеопазването. Участие в протестите утре са заявили професионалисти по здравни грижи от над 40 града. Медицински сестри, акушерки, лаборанти, рехабилитатори и други искат еднаква основна заплата за всички специалисти независимо от местоработата или собствеността на болницата. Настоява се те да получават поне две минимални работни заплати за страната, или 1120 лв. Сред исканията е още допълнителните възнаграждения и техните размери да са с регламентирани правила и в зависимост от натовареността. Иска се още почасово заплащане на нощния труд, допълнителни пари работа в спешно отделение и други. На първия протест на 1 март специалистите по здравни грижи  дадоха 20 дни отсрочка  на здравните власти. Идеята им беше през този период да получат по-голяма яснота за възнагражденията си и как  отпуснатите допълнително на общинските и областни болници 30 млн. лв.  ще бъдат разпределени. Няколко дни по-късно Кирил Ананиев обяви, че министерството започва анализ на проблемите със заплащането на здравните специалисти. А целта е да се установят размерите на заплатите във всяко лечебно заведение и къде колко не достига, за да се гарантират предвидените в колективния трудов договор 900 лв. начална заплата. Днес Ананиев заяви след срещата, че специалистите по здравни грижи не са усетили отпускането на средствата, защото още тече процедура по усвояването на допълнителните пари. Но може би от 1 април хората ще получат своето увеличение, прогнозира министърът. Анализът на практиките обаче показвал, че \"няма една с една болница, които да са направили и да работят на някакви правила и принципи, за да има ред за формиране на работната заплата\". С този мотив и с аргумента, че при това положение допълнителни средства само още повече ще задълбочат проблемите и няма да има реално вдигане на заплащането, Кирил Ананиев обясни, че не може да се очаква държавата да отпусне и още пари. Ананиев обеща да се направи централизирано методика за формиране на заплатите, а в работната група по разработването й да бъдат включени и представители на протестиращите. Ще има представители и на работодателите и на здравните власти. А всяка от страните ще направи свой модел на методика, след което всяко предложение ще бъде обсъдено. Ананиев даде две седмици за тази дейност, но прогнозира, че може да се стигне и до удължаване. Друг извод е, че има сериозен недостиг на медицински сестри. На базата на данните от 2015 г., 2016 г., 2017 г. е установено, че в България има около 420 сестри на 100 хил. души население, като само в Гърция има по-голям недостиг. Средно това съотношение трябвало да е около 820 сестри на 100 хил. души население. Затова ще се планира увеличен прием на медицински сестри със 150 души и това ще бъде тенденция в следващите години. Ден преди протестите от синдикалната организация в \"Пирогов\" съобщиха, че с анекс към колективния трудов договор вече е регламентирано увеличение на заплатите на медицинските сестри с 60-90 лв. \"Има увеличение по места, но това не ни удовлетворява. Освен това в много от случаите то не се предлага като част от основната заплата, а като допълнително материално стимулиране\", коментира по-рано днес Мая Василева, която е сред организаторите на утрешния протест. А друг представител на протестиращите заговори, че с дребни суми и дори чрез сплашване са правени опити да бъдат отказани хората да протестират. Днес през деня синдикални и съсловни организации изразиха подкрепа за исканията на здравните специалисти. И призоваха отново за диалог. Ръководството на Българската асоциация на професионалистите по здравни грижи се срещна с председателя на Народното събрание Цвета Караянчева и председателя на комисията по здравеопазването Даниела Дариткова. Освен за диалог и търсене на \"политическо съгласие за достойни възнаграждения, добри условия на труд, професионална квалификация и кариерно израстване\" от асоциацията призовали още държавата да влезе в ролята на регулатор. Федерацията на синдикатите в здравеопазването към КНСБ също обяви в декларация, че подкрепя \"справедливите искания за достойни заплати на професионалистите по здравни грижи в цялата страна\". Настоява се за добри условия на труд, професионална квалификация и кариерно израстване, дългосрочна визия за здравните грижи до 2030 година, спешни законодателни мерки, така че болниците да не бъдат търговски дружества. \"Очевидно трябва политическа воля, която да намери решение на заплетения възел в здравеопазването и ясен хоризонт за увеличението на всички заплати в сектора, включително и на висококвалифицирания персонал. Затова Федерацията на синдикатите в здравеопазването ще търси дългосрочните решения чрез постоянен натиск върху отговорните институции, но и чрез диалог, през който да се намери правилният път. Противопоставяме се на опитите на различни политически структури да използват справедливия гняв на медицинските специалисти\", се казва още в декларацията. Омбудсманът Мая Манолова също декларира подкрепа за протестиращите здравни специалисти.", "date": "2019.03.20", "title": "Здравните специалисти не се отказаха от протеста си утре, Ананиев не ги убеди"}
{"url": "https://www.dnevnik.bg/evropa/2019/03/20/3407448_liderite_na_es_niama_da_glasuvat_utre_uduljavaneto_na/", "text": "Лидерите на страните от ЕС, които се събират в четвъртък в Брюксел, няма да решат дали да одобрят или отхвърлят поисканото днес от британския премиер Тереза Мей удължаване на срока за Брекзит до 30 юни. Това даде да се разбере председателят на Европейския съвет Доналд Туск. В специално изявление той посочи, че условието за кратко отлагане на Брекзит е британските депутати да одобрят споразумението за напускане на ЕС. Туск каза, че след като е получил официалното писмо от Мей днес, е разговарял с нея по телефона и смята, че положително решение от останалите 27 държави е възможно. Но то зависи от положителен вот в Камарата на общините в Лондон следващата седмица. Стивън Баркли, британският министър за Брекзит, заяви малко преди това, че парламентът ще има възможност да гласува в понеделник. Тази вечер долната камара ще проведе извънредни 3-часови дебати по повод искането на премиера за отлагане на Брекзит с 3 месеца. Доналд Туск обясни, че ако депутатите одобрят сделката, удължаването на срока няма да изисква извънредно събиране на лидерите на ЕС, а може да стане с процедура за писмено одобрение. Но, ако се наложи, съм готов за поканя лидерите в Брюксел, добави той. За одобрение на удължаването е нужно пълно единодушие на 27-те. Но през деня френският външен министър Жан-Ив льо Дриан каза пред парламента в Париж, че е нужно Тереза Мей да бъде убедителна. \"Позицията ни е да изпратим на британците ясен и елементарен сигнал - както Мей е казвала неведнъж, единствените два варианта за излизане от ЕС са ратифициране на споразумението или раздяла без сделка. Ситуация, в която госпожа Мей не успее да представи на Европейския съвет достатъчно гаранции да заложат на нейната стратегия, ще доведе до отхвърляне на искането ѝ за отлагане на Брекзит и преминаване към напускане без споразумение.\"", "date": "2019.03.20", "title": "Лидерите на ЕС няма да гласуват удължаването на срока за Брекзит"}
{"url": "https://www.dnevnik.bg/evropa/2019/03/20/3407205_bez_migranti_niama_asperji_otlivut_na_bulgari_i/", "text": "От почти 100 години семейството на Крис Чин отглежда аспержи в Западна Англия. Тази година той се опасява, че несигурността около излизането на Великобритания от ЕС ще отблъсне работниците от Източна Европа и аспержите ще останат необрани, разказва \"Ройтерс\". Отглежданите във Великобритания аспержи са смятани за едни от най-добрите по света, но липсата на сезонни работници заплашва индустрията. Подобни трудности срещат и много други фермери във Великобритания, отглеждащи плодове и зеленчуци и почти изцяло разчитащи на сезонните работници мигранти от Румъния и България за заемането на работни места, които британците не искат. Във фермата на Чин, чиято печалба възлиза на повече от 10 милиона паунда на година, работниците берат на ръка най-добрите аспержи. Понякога ги берат по два пъти на ден, преди да бъдат изпратени на клиенти като \"Маркс енд Спенсър\" и най-големия британски супермаркет \"Теско\". \"Няма британски аспержи по рафтовете на вашия супермаркет без сезонни работници мигранти\", коментира Чин пред \"Ройтерс\". \"Наистина се намираме в момент, когато или внасяме работници, или внасяме аспержи\", допълва той. Несигурност Тази година екипът на Чин трябваше да работи по-усилено, за да намери българи и румънци. Те са объркани от дългия процес около Брекзит и са притеснени как ще бъдат приети от британците, които през 2016 г. гласуваха за излизане от ЕС. Макар компанията на семейство Чин Cobrey Farms да е регистрирала 1200 работници, които трябва да започнат да пристигат в края на месеца, Чин се опасява, че много от тях няма да отидат и че няма да успее да събере цялата реколта. \"Ако имаме с 20% по-малко хора, тогава ще съберем с 20% по-малко аспержи, 50% биха могли да ни потопят\", казва той. Страховете на Чин се засилиха, след като 20 от приблизително 100 работници, които трябваше да помагат през януари, не се появиха. От 247 работници, които трябва да пристигнат между 31 март и 6 април, 125 все още не са си резервирали полети, допълва той. Сред тях има 38, които са работили преди в Cobrey Farms. Чин, който е гласувал за оставане в ЕС на референдума за Брекзит през 2016 г., казва, че несигурността около трудовите права на източноевропейците и това колко дълго ще могат да останат, комбинирана със спада в стойността на паунда, значи, че Германия и Холандия сега се смятат за по-привлекателни дестинации. 28-годишната българка Елина Костадинова от Варна, която е мениджър в Cobrey Farms, коментира, че много работници са притеснени да отидат във Великобритания заради Брекзит. \"Те не знаят дали ще бъдат добре приети в страната, колко дълго ще могат да останат, как ще могат да пътуват и какво ги чака в бъдеще\", посочва тя. Британските ферми обикновено плащат на работниците националната минимална заплата от 7.83 паунда на час плюс бонуси според свършената работа. Според Чин идеята британски работници да запълнят дупката е нереална. Той не очаква голяма помощ от супермаркетите, където обемите за продажби вече са договорени за сезона и цените са фиксирани, изключвайки извънредни обстоятелства. Британският сектор за плодове и зеленчуци разчита на около 80 хил. сезонни работници от ЕС всяка година. След като преди бяха залети от молби, агенциите по заетостта казват, че през 2017 и 2018 г. се наблюдава отлив и работниците от Румъния и България са избрали да отидат в други страни от ЕС. През последните два сезона Великобритания е изпитала недостиг на около 10 хил. работници, което застрашава доставките на храна и принуждава фермите да плащат по-високи заплати и бонуси. В края на лятото, тъй като работниците искат да се приберат, фермите ще предлагат безплатно настаняване и покриване на разноските за полети в опит да ги убедят да останат.", "date": "2019.03.20", "title": "Без мигранти няма аспержи: отливът на българи и румънци вещае криза за британските фермери"}
{"url": "https://www.dnevnik.bg/politika/2019/03/20/3407437_bivolu_cacheva_i_rashidov_sushto_sa_si_kupili_izgodno/", "text": "Фирмата \"Артекс\" е продала апартаменти на нереално ниски цени не само на Цветан Цветанов, но и на Цецка Цачева и Вежди Рашидов\", твърди \"Биволъ\".  Сайтът се позовава на справки  в Имотния регистър, които са показани в публикацията. Сделките са сключени през лятото на 2018 г. Цецка Цачева е придобила 198 кв. м за 670 евро на кв.м, заедно със сестра си. Фирма на Вежди Рашидов е платила малко повече – 856 евро на кв.м за 116 кв.м в нова сграда на ул. \"Тинтява\". Според проверка на \"Биволъ\", само месец преди сделката с правосъдния министър, идентичен апартамент в същата сграда (с малко по-голям гараж) е бил продаден с 65 000 лв. по-скъпо. Цачева: Не е вярна цената \"Нотариалният акт е придобит в груб строеж, т.е. преди акт 16, и не е вярна цената, която излиза в публичното пространство. Имам подписан предварителен договор, т. нар. \"на зелено\", сумите са превеждани по банков път. Единствената отстъпка, която получих от фирмата, беше да ме изчакат да продам личното си жилище в Плевен\", коментира Цачева в предаването \"На четири очи\" по Би Ти Ви часове след публикацията. В справката от Имотния регистър показана от \"Биволъ\" се вижда, че правосъдният министър е платила 285 704 лв. за 198,7 кв. м. или поне толкова е декларирала пред нотариус. Цачева обясни, че в годишната декларация подробно ще се види какви имоти притежава и как ги е придобила. Тя твърди, че цената, която е платила за квадратен метър е четирицифрена, но не цитира суми и не стана ясно в лева или евро. \"Обектът все още е негоден за живеене, все още никой не живее в този апартамент. Дружеството не е свързано с работата ми преди, с работата ми сега, не ми е известно да е участвало в обществени поръчки, така че няма никакъв сблъсък на интереси\", каза Цачева. Тя разказа още, че по предварителен договор е изплатила една част и трябва да изплаща още. \"Просто живея в този квартал, видях изкопа и се поинтересувах коя е фирмата\", твърди Цачева. Сградата, в която правосъдният министър е купила апартамент се нарича \"Вселена Изток\" и се намира в близост до парк \"Борисова градина\", според адреса посочен в Имотния регистър. Вежди Рашидов - съсед на Цачева Фирмата на депутата от ГЕРБ Вежди Рашидов \"Рашидов Пропъртис\" е купила само ден преди Цецка Цачева, на 26 юли 2018г., апартамент от 112,2 кв. м. в същата сграда за 187 432 лв. или 856 евро на кв.м. Два месеца по-късно, на 29 септември, фирмата на шефа на парламентарната комисия по култура купува още един апартамент от \"Артекс\", но в друга новопостроена сграда на ул. \"Тинтява\". Там \"Рашидов Пропъртис\" заплаща 140 819 лв. за апартамент от 75,41 кв.м. плюс гараж 18,2 кв.м. или 776 евро на кв.м. Потърсен от \"Дневник\", Рашидов не вдигна телефона си. Не е коментирал досега и в друга медия изнесената информация. Апартаментите на ГЕРБ от \"Артекс\"  Публикацията на \"Биволъ\" е ден  след материал на \"Свободна Европа\" , който разказа как заместник-председателят на ГЕРБ Цветан Цветанов е придобил апартамент, заемащ цял етаж в друга сграда с луксозни жилища на \"Артекс\" - \"Летера\", също в квартал \"Изток\". За новия имот Цветанов приписва на фирмата два от своите апартаменти (190 кв.), две паркоместа и доплаща 100 хил. лева. Според документите, на които \"Свободна Европа\" се позовава, данъчната оценка на новия имот на Цветанов и по която е извършена замяната, е 386 654 лева, а общата площ на придобитото имущество е 315 кв.м. (като в него освен апартамента от 240 кв.м. влизат двоен гараж, преддверие и асансьорна шахта). Така те пресмятат, че цената на квадрат излиза 1227 лева (630 евро), а подобни имоти в други сгради на \"Артекс\" се продават на цени над 2400 - 3000 евро. Цветанов пък твърди, че  при замяната е доплатил само за разликата  от 39 кв.м. и това е 2564 лева на кв.м. В продължение на темата днес \"Свободна Европа\" съобщи, че двата апартамента, които Цветанов е прехвърлил на \"Артекс\"  веднага са били препродадени от фирмата  на бившия подчинен на зам.-председателя на ГЕРБ - Симеон Велков. Той е бил IT специалист в предизборния щаб на партията, а след това започнал работа в . Строителните фирми от групата \"Артекс\" се контролират от семейство Весела Мирянова и Пламен Мирянов. Прокуратурата съобщи днес, че  започва проверка на имотната сделка на Цветанов , като се сезира по сигнал на гражданско сдружение \"Боец\" и тя трябва да приключи до два месеца. Ако целият срок бъде използван - резултатите от нея би трябвало да излезнат точно преди европейските избори, насрочени за 26 май.", "date": "2019.03.20", "title": "\"Биволъ\": Цачева и Рашидов също са си купили изгодно апартаменти от \"Артекс\""}
{"url": "https://www.dnevnik.bg/sviat/2019/03/20/3406995_v_jeneva_pregovariashti_opitvat_da_reshat_budeshteto/", "text": "Преговорите под егидата на ООН за предотвратяване на милитаризацията на открития Космос започнаха вчера в Женева с очевидна липса на консенсус, като западните страни дадоха да се разбере, че не споделят виждането на Русия и Китай за обвързващи правила. През 2008 г. Москва и Пекин предложиха договор за забрана на всякакви оръжия в околоземна орбита и отвъд нея, както и на атаки срещу космически обекти. \"Безопасността и сигурността на пространството на открития Космос са изложени на заплаха\", каза в Женева представител на ООН, пожелал да остане анонимен. Той добави обаче, че мерките \"за доброволна и юридически необвързваща основа\" ще бъдат по-ефективни, отколкото обвързващ договор. Преговорите в ООН бяха инициирани, преди американският президент Доналд Тръмп да оповести плановете си миналия юни да изгради космически сили като нов вид въоръжени сили, които да гарантират \"американското господство в Космоса\". Повечето военни операции на Земята разчитат на комуникационните сателити и страните все повече се тревожат, че подобни обекти в Космоса могат да бъдат унищожени, смята бразилският пратеник Гилерми де Агиар Патриот, който председателства двуседмичната сесия в Женева. \"Космосът става все по-важен за цялостното военно господство\", каза той пред журналисти в навечерието на преговорите. Страните от ЕС, включително Германия, подкрепят мекия подход за предотвратяване на оръжейната надпревара в Космоса като прозрачност и мерки за укрепване на доверието. \"Дискусиите засягат възможни правила, които могат да укрепят доверието, да намалят безпокойството и да предотвратят конфликтите\", каза пред ДПА германският пратеник по разоръжаването в Женева Петер Берверт. Сесията в Женева, която включва също Индия, Пакистан и Иран, има за цел да се формулират различни въпроси, които да бъдат включени в пакт на ООН в бъдеще. Участниците във форума в Женева разискват също дали да се фокусират върху забраната на определени оръжия или на определени начини на действие в Космоса. Метеорологичен спътник, който преднамерено бъде насочен към спътник на друга държава, може да бъде разглеждан като оръжие, изтъкна дипломат на форума. Затова няма да е достатъчна само забраната на определени оръжейни системи, но може да е необходимо да се забранят определени действия, обясни той. Действията, които могат да се сметнат за враждебни, включват заглушаване на комуникационни сигнали, атака срещу спътници с лазери или ракети, както и взривяването на космически обекти за създаване на космически боклук, който да възпрепятства други космически обекти. /БТА", "date": "2019.03.20", "title": "В Женева преговарящи опитват да решат бъдещето на Космоса"}
{"url": "https://www.dnevnik.bg/sport/2019/03/20/3406746_vladimir_donkov_prikljuchenec_prirodata_ni_nosi/", "text": "Дни преди да замине за експедицията той разказа пред \"Дневник\" какво го е привлякло към фотографията на открито и какво го вдъхновява в природата. Приключенецът говори за изпитанията, които очаква в новото си предизвикателство. Следете хода на експедицията в \"Дневник\" в  специалната тема \"През Арктика с Владимир Донков\" .  - Приключенията разширяват кръгозора. Разширяват знанието ти за света и теб самия те променят. Срещат те с други хора и други култури, с друг начин на правене на нещата и много често можеш това нещо да го пренесеш обратно в живота си, като се прибереш. За мен времето в университета беше доста загубено време. За сметка на това времето, прекарано в тези проекти, ми е било като. Аз така уча. От друга страна, като фотограф успявам научените неща да ги предам на учениците, което винаги внася хубава добавена стойност към такова приключение. Работата ми е да правя такива проекти. Събирам материал, кадри, научавам много нови неща по този начин, получавам кадри от райони, до които рядко има достъп. Винаги е стоял този въпрос и е залегнал в съзнанието на хората: \"Защо отиваш да изкачиш планината? Защото е там\". Едно изкачване на осемхилядник или преминаване на голям полярен район само по себе си, ако остане само с това, е приключение като всяко друго. Добавената стойност всеки я носи с допълнителните си интереси и професията, която има. В случая започваме да събираме учебно съдържание за ученици в България, което да бъде използвано от учителите да правят уроците по-интересни. - Смазващо е, ако от първия километър мислиш за останалите. Опитвам се да го разделям в съзнанието си на порции - обикновено следващите 2 часа или максимум до края на деня. Имам план къде искам да стигна до края на деня, къде има лагер, заслон или хубаво място за палатка. Понякога опира до това да минеш просто от другата страна на езерото, за да има къде да преспиш. Не че имам проблем да нощувам на леда, но винаги е най-откритото място и просто гледаш да излезеш оттам. Най-добрата стратегия, която за себе си съм открил, е да го разбивам в главата си на малки части. Понякога, ако е много трудно, буквално следващите 100 метра не мислиш за това какво имаш да минеш до края на деня, камо ли за следващите седмици и месеци. - Само така можеш да се съсредоточиш за това, което е под краката в момента. В моя случай по този маршрут няма ледници, но когато минаваш през ледници, гледаш следващия половин метър пред тебе до следващите десет метра максимум. Просто си избираш маршрута според това какво има под краката ти. Ако вървиш с мисълта какво има след километър или два, губиш фокус и оттам нататък предприемаш неоправдано големи рискове. Управлението на риска е половината от цялата работа и голяма част от това е чисто ментална работа. Човек трябва да познава как работят мозъкът и съзнанието му. - Харесвам английската поговорка: \"Добрата преценка идва от опита, а опитът идва от лошата преценка\". В България винаги съм ходил с родителите на планина. После започнах с приятели, като станахме на 15-16 години и почнаха да ни пускат из Рила и Пирин. Мисля, че всеки от нас е направил огромно количество глупости и е взимал глупави решения, преди да започнеш да ставаш по-внимателен. Ходенето сам е нещо, което не препоръчвам открито на хората. Това е много лично решение и наистина трябва да е на база опит, преценен риск и доста ясна идея къде отиваш и с какво ще се сблъскаш там. Ходенето сам те учи много да оценяваш самостоятелно риска и да не се влияеш от психологията на групата. Говорих си наскоро с един приятел за случай при лавина на Вихрен, в която попадат десет души с доста опит. За щастие всички оцеляват и после един по един ги питат: \"Не видяхте ли, че условията не са добри\", и всеки от тях отговаря: \"Аз видях, обаче мислех, че другите се чувстват добре и искат да отидат и това е някаква моя прищявка\". В моя случай няма кого другиго да слушам. Постоянно трябва да сменям тази ментална настройка, защото понякога ходя на такива проекти с други хора. Понякога съм в ролята на водач и трябва да взимам решения за цяла група. Тогава съм буквално три пъти по-предпазлив. Преценяваш много внимателно опита на хората, психическото им състояние, дори дали са се хранили в последните два часа. Там има много изучаване на психологията на групата и е съвсем различно. - Това е съвсем друг тип самота. Много по-тежко за мен е да си сам сред хора, които са ти чужди и не ги познаваш. В четири държави живях и там често ми е било по-тежко, отколкото на експедиции, когато съм сам. За мен, ако човек си е написал психодомашното и е в добри отношения с въображаемите си герои от детството, всъщност е едно много хубаво време за фокусирано мислене. Мислиш за средата около себе си, за близките си вкъщи и за много неща, за които нямаш време в града. Много често се връщат непреработени ситуации, които не си успял да завършиш съвсем и да затвориш случая, но просто си продължил, защото те хваща ежедневието и те хвърля в следващото нещо. Много често се връщат и изплуват неща от години понякога. Там имаш едни между 8 и 12 часа на ден, в които ходиш и гледаш пейзажа около себе си. Това е прекрасно време за оставане насаме със себе си и за мислене. Човек обаче не трябва да прекалява. Познавам хора, които са изкарвали по 3 месеца самостоятелно и 3 месеца е много време. За повечето хора действа много асоциално. Психологическата работа със себе си обикновено започва няколко месеца преди тръгване, после е съвсем друга фаза, когато си там, но е много важно как се грижиш, когато се върнеш. Усещането, че ти се прибираш много различен, а всичко вкъщи си е същото. Има един период, за някои хора продължава месеци, а при мен обикновено е три-четири седмици, в който се адаптираш обратно в ежедневния живот. Необходим е опит. Първите пъти наистина не знаеш как ще реагира и тялото, и съзнанието ти и впоследствие започваш да се познаваш малко. Едно от нещата, което почти всички, които искрено говорят за някакви тежки и големи експедиции, казват, че когато те остави самолетът или лодката и хората ти пожелаят успех, махат ти и започват да се отдалечават, ти се усмихваш, но искаш да изкрещиш: \"Вземете ме, какво правя тук\", въпреки че може да си се готвил с години. С времето разбираш, че това е съвсем естествена реакция на ума, преди да направи този скок и смяна на средата. При мен има едни пет минути, в които се питам какво правя тук, след което си затварям очите и ако имам времето, просто си сядам на раницата и започвам да гледам наоколо. След 20 минути грейва една голяма усмивка и знам, че за това съм чакал и съм се готвил. Повечето дни се събуждам и просто си казвам, че това е прекрасно, аз това обичам да правя и ставам с желание. - В много от другите експедиции, които съм правил, оставаш в дивата природа и трябва да преминеш една дистанция, в която нямаш лесен изход. Северната част на Скандинавия е много слабо населена, но в същото време има инфраструктура и села. По моя маршрут има три пресичания на главен път - такъв, на който си доста далеч от населени места, но можеш да видиш коли. Ще има моменти, когато няма да видя път по 10-12 дни, и такива, когато ще вървя успоредно по пътя за ден, за да заобиколя планина и да стигна до следваща. Колкото и странно да звучи, за мен прекосяванията на тези пътища са най-тежките моменти в психологическо отношение. Това е лесната спасителна линия, като можеш да постоиш малко, да вдигнеш палец и някой да те изкара от всичката борба с вятъра, мазолите и студа, за който буквално имаш чувството, че минава през костния ти мозък. Това, че има път, служи като патерица за ума, но знам, че на километър след него вече не мисля за него. Що се отнася до животни, основните проблеми по това време на годината могат да бъдат срещите с лосове, особено с майки с млади животни. Мъжките по това време не са толкова раздразнителни, защото не са в размножителен период. Гонил ме е лос и беше женски. Тя беше майка с малко и мъжки, който иска да се размножава. Бях с един приятел и прекосявахме национален парк в Швеция – Сарек, който се води най-голямата дива територия в Европа. Тогава ни подгони само мъжкият, но достатъчно, за да тичаме през реката с обувките си и след това да влезем в тресавището и да си изгубим пътеката (успяхме да я намерим обратно на следващия ден следобед). Обърка ни плановете, но най-вероятно и ние сме объркали неговите. Към опасностите включвам и тежкия студ. Спокойно може да се уцелват някакви топли периоди, в които става до 0 градуса. В същото време два дни по-късно може да стане -35, -40 градуса. - Едно от най-важните неща е човек да приеме, че ще му е студено. Това е нещо, което прави живота много по-лесен и много по-усмихнат, когато си там. Подготовката много трудно може да стане в България, но за щастие при нас все пак има зима. Понякога спя на терасата или просто си опъвам шалтето на балкона. В някои части от годината си опъвам палатка на покрива. Заради многото задачи в подготовката, колкото и странно да изглежда, рядко успявам да се кача в планината. По време на подготовката си тренирах пет-шест пъти седмично, а в края намалих на четири. Обикновено отивам на един изоставен път близо до София. Там е много интересно как хората те гледат, когато завариш някой да отиде на кърска любов или завариш някой да си изхвърля незаконно строителните отпадъци. Това е път до една царевица и те очакват да няма никой. В един момент в царевицата виждат един човек с щеки, който влачи зад себе си две използвани автомобилни гуми. Погледите им просто са безценни. Имам чувството, че извънземно биха възприели една идея по-лесно. - Много неща дублират други. Например огромното покривало на шейната ми се затваря с цип и може да служи като авариен заслон в случай, че палатката бъде счупена при много тежка буря. Спокойствието също е нещо, което идва с времето и с предишни грешки. Знам как съм реагирал преди, когато палатката ми се срина и започна да се къса в една много тежка буря в Гренландия. Това беше на шестия ден от 60 дни и знаех, че за следващите 54 дни аз нямам откъде да си взема друга палатка. Беше толкова много шиене и подпиране с подръчни материали, че щом стигнах цивилизация, изхвърлих цялото покривало на шейната. То беше само с кръпки. Знам как преди няколко месеца ми се случи два пъти да се срине палатката върху мен при много тежка буря на остров в Атлантика. В моментите, в които трябваше да се изляза през нощта и да си оправям лагера наново и да го местя, усетих как всъщност си пея. Не по онзи начин, по който хората си представят, че се изправят героично срещу бурята. Това просто е начин за справяне с реалността. Знаеш, че си бил там и преди, правил си го и в конкретния случай няма да умреш. Когато бях по-малък и ми се случваха за пръв път тези неща, си беше страшно отвсякъде. Въобще не ми идваше да си пея. - За мен е едно много хубаво свързване на детето в теб с възрастния. Особено неща, в които ние въобще не сме свикнали в средата, в която живеем като големите животни, северните сияния. Знам как реагирам на големи айсберги, които се обръщат пред теб. Също на косатки и всички тези животни и явления. Независимо дали хората са на 20 или на 75 години, всички се радват в момента, в който пред тях излезе кит или полярна лисица. Точно с това свързване на детето с възрастния си припомняш много добре кога си сред природата, кой си и откъде идваш. Има един хлапашки ентусиазъм, който всъщност ни е толкова важен и много често го губим за дълги периоди, ако не се стимулира с нещо. Нуждата от приключения я има у всеки. Просто хората възприемат приключенията по различен начин. За някои хора това вероятно са незаконни гонки с коли, за друг са любовни афери, за трети са полярни експедиции, алпинизъм или бягане в планината. При мен се появи детска мечта да се занимавам с фотография, преди изобщо да притежавам камера. На 19 години си намерих моето нещо, което се оказа снимаме на открито на големи диви пространства. След като живях в чужбина, преди около четири години се прибрах в България. В един момент осъзнах, че тук наистина се чувствам добре и ми харесва. Виждам много потенциал и колкото от моите собствени сили хвърлям в личните проекти и работата за клиенти, толкова се старая да хвърлям и в обученията и курсовете, които правя. Там наистина виждаш много ясно въздействието върху живота на хората. Начинът, по който започват да виждат света, колко повече време започват да прекарват в природата със семействата си. Понякога идват хора, които почти не излизат от офиса си и решават просто за разнообразие да се запишат на курс по фотография и 2-3 месеца по-късно не могат да се спрат и събота и неделя не може да ги намериш в града. Някъде са на открито, дишат чист въздух, движат се, започват да отслабват и да изглеждат по-добре, като се усмихват повече. Това го виждаш много ясно. Бонусът е, че фотографията ти дава други очи за света. Подобно на това, когато влезеш с едно дете в стая и то вижда детайли, които повечето хора не забелязват. На 21-22 г. за пръв път попаднах зад Полярния кръг. Отидох за два месеца с раницата си и бюджет от 1500 лева, който включваше самолетните ми билети, част от екипировката, всичката ми храна и транспорт. За два месеца в планината слизах веднъж на седмица, хващах стоп за друг район в Норвегия или Швеция, след което си пазарувам консерви за седмицата, които тежаха ужасно много. Тогава нито веднъж не спах на открито, защото не можех да си го позволя. Идвах от България с много мечти и много ограничени средства, но имах времето. - Дадох си сметка, че това съм аз. Това обичам да правя. Няколко пъти в живота ми, особено след една тежко объркала се експедиция в Пакистан, когато си правех дипломната работа за университета в Англия. Имаше терористичен акт, след това бях натровен в едно талибанско село, оттам се наложи да караме много бързо в посока К2. Четири дни чакахме спасителен хеликоптер, който не дойде заради облаци под нашата надморска височина. Накрая ме спасяваха с кон по ледника, който тръгва от долината на К2. Не си спомням доста от тези дни. Бях с тежко мозъчно възпаление, от което ми трябваха шест месеца, за да се оправя. Имах и белодробно възпаление и не можех да си ползвам краката два дни. Докато яздех, си мислех как ще се прибера, след всичкото това време ще си продам камерите и ще отворя плод-зеленчук. Към края на деня видях страхотна светлина над една виеща се река през едно дълбоко дефиле. Имаше едни сребърни отражения по водата. Изведнъж в главата ми веднага щракна нещо и визуализирах кадър, който знаех как искам да изглежда. Цялото ми здравословно състояние се подобри рязко, слязох от коня, взех си раницата и в лек тръс успях да стигна стотина метра до едно хубаво място за снимане. Разбира се, докато си наглася камерата, светлината изчезна, а аз знаех, че това най-вероятно ще се случи. Такива моменти продължават обикновено три-четири минути максимум и после условията се променят. На връщане установих, че ми е изключително трудно да си ползвам краката и се задъхвам и кашлям от белодробния оток. Стигнах до коня и от местния екип ме гледаха все едно някакви ментални и странични ефекти от лекарствата са се проявили. Почнах да се смея и вече още по-странно ме гледаха. В един момент казах: \"Всъщност аз все още съм фотограф и явно съм това. Няма да отварям плод-зеленчук\".", "date": "2019.03.20", "title": "Владимир Донков, приключенец: Природата ни носи хлапашки ентусиазъм и ни напомня кои сме"}
{"url": "https://www.dnevnik.bg/bulgaria/2019/03/20/3406478_obshtinskata_pogrebalna_agenciia_s_godini_e_rabotila/", "text": "Общинското търговско дружество \"Обреди\" във Варна е извършвало погребения, издавало е документи, управлявало е гробищните паркове в града и на практика е упражнявало голяма част от предмета на дейността си противозаконно. Това показва решение на административния съд в града от март 2017 г., потвърдено и от Върховния административен съд на 5 ноември 2018 г. В резултат на незаконния статут местната администрация е загубила контрол върху управлението на дейности, средства и дори приходи, които според сега действащото законодателство трябва да постъпват в общинския бюджет. Въпреки че е бил уведомен за последното съдебно решение по надлежния ред, пет месеца по-късно председателят на общинския съвет във Варна Тодор Балабанов не е предприел никакви действия, за да го приведе в изпълнение и да промени ситуацията. Той не отговаря и на въпроси по темата, дори след намесата на правителството. На 12 декември м.г., а след това и на 18 януари т.г. от отдел \"Приемна\" на Министерския съвет са препратили до Балабанов и до кмета на града Иван Портних жалби и въпроси на граждани с настояване да бъде изяснено защо съдебните решения не са изпълнени. Председателят на общинския съвет във Варна е продължил да бездейства дори след постановление, изпратено му от Варненската окръжна прокуратура на 11 януари т. г. С него отново му е препоръчано съветът да приведе в съответствие с българското законодателство дейностите, извършвани от търговското дружество \"Обреди\". Балбанов е оставил без внимание и разпореждане, което на 26 февруари т.г. му е изпратил изпълняващият длъжността председател на Варненския административен съд Борислав Милачков. С него той е определил 14-дневен срок, в който председателят на общинския съвет е трябвало да представи доказателства за изпълнение на съдебните решения. Този срок е изтекъл в понеделник (18 март 2019 г.), но разпореждането отново не е изпълнено. Съдия Милачков е предупредил Балабанов, че при продължаваща липса на реакция ще му бъде наложено наказание. Въпреки това бездействието на председателя на общинския съвет във Варна продължава. Затова вчера четирима общински съветници внесоха в общинския съвет във Варна Тя трябва да приведе в изпълнение съдебните решения. Това означава да бъде отменена действащата в момента \"Наредба за гробищните паркове и погребално-обредната дейност на територията на община Варна\" и да бъде учредено общинско предприятие \"Гробищни паркове\" на бюджетна издръжка като част от кметската администрация. Писмото е внесено от общинските съветници Григор Григоров и Чавдар Трифонов (от гражданската квота на коалицията \"Реформатори и патриоти\"), Ивайло Митковски (ДСБ) и Костадин Костадинов (\"Възраждане\"). Според действащото в момента законодателство и по тази причина могат да бъдат предавани за безвъзмездно стопанисване и управление единствено на структури и юридически лица, които се издържат от бюджета на съответната община. Дружеството \"Обреди\" очевидно не е такова, гласи решението на административния съд във Варна. Справка в Търговския регистър показва, че то е учредено от общината с решение на Общинския съвет още през 1993 г. Уставният капитал е 1,6 млн. лв., като с изключение на парична вноска от 11 хил. лв. той е формиран с апорт на 4 поземлени имота и пет сгради – гробищни паркове, ритуални и административни помещения. Още от самото си създаване дружеството работи в противоречие с действащото законодателство, тъй като извършва дейности, вменени като задължение на кметските администраци. Част от тях е трябвало да бъдат предоставяни безвъзмездно. Това положение се запазва до 29 юни 2015 г. когато в администрацията на общинския съвет във Варна е внесен нов проект на \"Наредба за гробищните паркове и погребално-обредната дейност на територията на община Варна\". В него към текста на старата наредба са добавени и нови клаузи, които са пак в Те на практика правят общинското дружество \"Обреди\" моноплист в сферата на погребалната дейност във Варна. Вносител на проекта е бившият местен лидер на ДПС, а сега общински съветник от СДС Янко Станев. Според текстове, залегнали в новата наредба, на \"Обреди\" е възложено да извършва всички административни процедури по погребалната дейност, поддържането и обслужването на гробищата във Варна. Със същите промени общинското дружество е получило право да извършва и търговска дейност на територията на гробищата във Варна – нещо, което е категорично забранено на частните му конкуренти. Те имат право да работят само в условията на регистрационен режим, за прилагането на който отговаря отново \"Обреди\". В резултат от приемането на новата наредба през 2015 г. таксите за гробни места, определени от общинския съвет във Варна, които би трябвало да се събират от съответните служби на местната администрация, са постъпвали не в общинския бюджет, а по сметките на търговско дружество, което се е разпореждало с тях. Според публикуваните годишни финансови отчети на компанията приходите й през 2017 г. са малко над 2.6 млн. лв. срещу 2.5 млн. през предходната. В същото време разходите й за двете години са съответно 2.5 и 2.4 млн. лв. Така отчетената печалба на общинското дружество е минимална, въпреки че според данните, които е обявил директорът му Елица Ботева, то има впечатляващ пазарен дял от 44.6%. е и фактът, че в управление на \"Обреди\" ЕООД са били предадени и всички гробища във Варна. Според текста на решение на Варненския административен съд от март 2017 г. \"общинското имущество (гробищните паркове и намиращите се в тях сгради и съоръжения), предоставено на търговски дружества, става собственост на юридическото лице и е различна от общинската\". Така гробищата във Варна са престанали да бъдат публична общинска собственост от момента, в който са станали част от активите на \"Обреди\" ЕООД. \"От друга страна, възлагането на управлението и поддържането на гробищния парк създава конкурентно предимство за общинското дружество и го поставя в по-благоприятно положение от останалите стопански субекти, осъществяващи погребална дейност, пише в решението на Варненския административен съд. В същото време това му дава възможност да оказва едностранно въздействие върху пазарното поведение на неговите конкуренти. Това неравноправно положение се засилва от възлагането на административни функции на търговското дружество и от делегирането на властнически правомощия на неговия управител\". В хода на съдебното дело, започнало след жалба на няколко дружества, занимаващи се с погребална дейност и изработване на надгробни паметници, е станало видимо и друго Преди да бъде приет от общинския съвет във Варна, проектът на наредбата, предложен от съветника Янко Станев, не е бил придружен от доклад на вносителя, не е бил публикуван в сайта на администрацията и не е била подложена на обсъждане. Не е бил осигурен и задължителният по закон 14-дневен срок за приемане на предложения и становища по проекта. Именно неспазването на всички тези разпоредби е станало основание за съдебната отмяна на текстове от Наредбата за гробищните паркове и погребално-обредната дейност на територията на община Варна. Въпреки това заради необяснимото бездействие на местната власт и пренебрежителното й отношение към съдебната въпросната наредба продължава да действа и до този момент. В края на миналата седмица \"Дневник\" изпрати до пресслужбата на общинския съвет във Варна въпроси, от чиито отговори трябваше да стане ясно защо председателят Тодор Балабанов не е изпълнил решенията, постановени от две съдебни инстанции. До приключването на работата по този текст отговори не бяха получени.", "date": "2019.03.20", "title": "Общинската погребална агенция с години е работила незаконно във Варна"}
{"url": "https://www.dnevnik.bg/sviat/2019/03/20/3406997_ednochasova_opashka_za_dva_dolara_bitkata_za_pari_v/", "text": "Венецуелската валута се намира трудно и най-вече е силно обезценена. С всеки изминал ден тя изчезва, но си остава необходима за транспорт и храна. Това принуждава хората да се редят на дълги опашки пред гишетата в банките, за да се сдобият се нея, предаде \"Франс прес\". Седем месеца след като бяха пуснати в обращение, новите банкноти от 5 боливара вече са толкова недостатъчни, колкото и предишните, въпреки уверенията на президента Николас Мадуро. Така максималната допустима сума, която може да бъде изтеглена всеки ден, е 6000 боливара, което се равнява на 2 долара. С тях могат да се платят едва две кафета, които венецуелците толкова обичат. Това е една трета от минималната заплата. С парите, които е изтеглил в понеделник в Каракас, Виктор Албаран се надява да плати купоните за храни, субсидирани от правителството в населените места (10 основни продукта за 1000 боливара). Тези купони се разпространяват от местните комитети за снабдяване и производство. При липсата на пари в обращение електронните плащания станаха широко разпространени, но новото е, че доларът, който преди се приемаше само в хотелите, вече може да се използва за разплащане и в ресторантите, както и на местните пазари. С прекъсването на електрозахранването на 7 март, което парализира страната за близо седмица, зелената американска банкнота се настани още повече във венецуелския пейзаж. Страната преживява най-тежката икономическа в историята си и венецуелците, особено живеещите в градовете, разчитат най-вече на валутата, която техните близки в изгнание им изпращат от чужбина. Венецуелците, които са напуснали родината си заради кризата, са 3,4 милиона души според Върховния комисариат на ООН за бежанците. /БТА", "date": "2019.03.20", "title": "Едночасова опашка за два долара: битката за пари в брой във Венецуела е в разгара си"}
{"url": "https://www.dnevnik.bg/evropa/2019/03/20/3406629_enp_dnes_reshava_da_izkljuchi_li_partiiata_na_orban/", "text": "Европейската народна партия (ЕНП) днес ще гласува изключването на партията на Виктор Орбан \"Фидес\" или замразяването на нейното членство в групата. Решението може да се вземе с обикновено мнозинство от 261-те делегати, които ще присъстват, отбелязва \"Ройтерс\". На изхода, който ще намери ЕНП, са заложени съдбата на партията на евроизборите и в бъдещия Европейски парламент, репутацията на водещия ѝ кандидат Манфред Вебер да постига компромис (или да демонстрира твърдост), както и дали Орбан ще бъде тласнат към съюз с популистите в Италия и Полша. Повод за конфликта между унгарския премиер и няколко от партиите - членки на ЕНП, бяха правителствени билбордове  срещу председателя на Европейската комисия Жан-Клод Юнкер  и финансиста Джордж Сорос. В тях се изброяват предполагаеми действия на ЕС за улесняване на имиграцията, например по-лесен достъп до визи или отпускане на пари за имигранти. Според Еврокомисията тези твърдения са \"конспиративна теория\". Брюксел  направи опит да опровергае  кампанията. Междувременно, макар да отправи молба към  всички 13 партии , които се обединиха около искането за изключването на \"Фидес\", да преосмислят предложението си, той  отказа да промени политическите си позиции  и дори постави условията, при които \"Фидес\" ще остане член на ЕНП. Повече за тях четете  тук . Правителството в крайна сметка  замени плакатите  с послания срещу Брюксел с други, представящи плановете на Орбан  за насърчаване на раждаемостта . Изключването на \"Фидес\" би струвало на ЕНП 12 места на евродепутати в бъдещия парламент. Десницата вероятно ще изгуби част от сегашните 217 депутати в Европарламента и макар да остане най-голямата парламентарна група, изгонването на унгарците допълнително ще затрудни плановете на лидера на групата  Манфред Вебер  да оглави новата Европейска комисия. Опасенията на десницата са, че Орбан веднага ще се съюзи с популистите от Лигата на италианския вътрешен министър Матео Салвини. В интервю от неделя унгарският премиер нарече призоваващите за отстраняването му от ЕНП \"полезните идиоти\" на левицата. Повече за опциите на Орбан четете  тук . Проблемите Според устава на ЕНП решението за изключване на дадена партия се взима от Политическата асамблея на групата. Тя се състои от определени делегати от страните, където има партии - членки на ЕНП, асоциирани партии, асоциирани членове и други свързани групи. Българските партии, които членуват в ЕНП, са ГЕРБ, ДСБ, СДС и \"Движение България на гражданите\". В началото на март \"Демократи за силна България\", която е част от \"Демократична България\",  настоя за изключването на \"Фидес\" . Според ДСБ през последните години Орбан се е превърнал в лидер на политическа тенденция, обединяваща популисти и авторитарни националисти от различни европейски държави, пряко насочена срещу единството на Европа и общите европейски политики. Също в началото на март изпълнителният съвет на Движение \"България на гражданите\" реши да предложи на ЕНП да отстрани Орбан и \"Фидес\" \"заради противопоставянето на крайно националистическото правителство на Орбан на общата европейска политика спрямо мигрантите\". Мотивите на поискалите изключването \"Дневник\" потърси за коментар  партиите , които с писмата си до президента на ЕНП Жозеф Дол задействаха процедурата срещу \"Фидес\". В отговора на   от Белгия се посочва, че в основата на искането му са серията от изявление, решения и позиции на \"Фидес\", които не са съвместими с основните идеологически принципи, програмата и позициите на ЕНП. \"В продължение на много години унгарският премиер Виктор Орбан действа в удивително противоречие с това, което ние заедно с ЕНП смятаме и защитаваме като изключително важно в светлината на нашето християндемократическо виждане за човека и обществото и нашите убеждения и амбиции, свързани с обединението на Европа. Семейството на ЕНП не може да включва членове, които не зачитат напълно основните принципи на либералната демокрация\", се казва още в позицията на партията. \"Дълго време мислехме и се надявахме, че действията на премиера Орбан могат да бъдат променени посредством диалог и предупреждения. Последните случаи показват повече от ясно, че пътят на диалога и предупрежденията не води доникъде.\" отбелязват, че от дълго време са били критични към развитието в Унгария, но две неща са накарали партията да поиска изключване на \"Фидес\" от ЕНП. На първо място,  докладът на \"Фрийдъм хаус\"  и определението в него на Унгария като \"частично свободна\" (категория, в която никоя друга страна от ЕС не е била). На второ място, фактът, че в момента има задействана процедура по чл. 7 срещу Унгария и че \"Фидес\" не приема това сериозно. Затова Kristdemokraterna е направила оценката, че \"Фидес\" няма да подобри позицията си към по-добро и че не принадлежи към семейството на ЕНП.  от Белгия смята, че политическите изявления на Орбан и неговата политическа партия вече не съответстват на християндемократическата гледна точка на CD&V за хората и обществото. Останалите партии не бяха намерени за коментар. Решителна за изхода е позицията на германските християндемократи и на баварските им партньори от Християн-социалния съюз. Доскорошното ръководство на ХСС демонстрираше симпатии към Орбан, но Манфред Вебер, който също е баварец, опитва да демонстрира различна идентичност - тази на емропейски лидер. Няма усещане и за някаква промяна на настроенията в Будапеща. Напротив, проравителствените медии призовават \"Фидес\" да напусне ЕНП, вместо да се подлага на \"унижението да преговаря\". Андрейс Ник от ХДС, който в Бундестага отговаря за връзките с Унгария, коментира за \"Ройтерс\", че \"всички сигнали, идващи от Будапеща, сочат, че те работят да напускане - те сякаш молят да бъдат изритани\". Той описа среща с представител на \"Фидес\", който го попитал да не би и той \"да взима пари от Джордж Сорос\", след като изразява подкрепа за Централноевропейския университет. \"Изгоних го\", допълва Ник.", "date": "2019.03.20", "title": "Съдбовен ден за Орбан, Вебер и ЕНП - днес се решава изключването на \"Фидес\""}
{"url": "https://www.dnevnik.bg/bulgaria/2019/03/20/3406910_sled_veche_odobren_evroproekt_zapochvat_proverki_na/", "text": "Управляващият орган на програма \"Добро управление\" проверява дейността на Българската федерация по металдетектинг и е поискал информация за \"противоправните прояви на председателя и членовете\" на сдружението. Това се казва в отговор до \"Дневник\" от управляващия орган на програмата. Преди дни се разбра, че сдружението, чиито членове са свързвани от държавата и от съда с престъпления срещу културното наследство и с иманярство,  ще получи 90 хиляди лева , за да анализира законите и да лобира за изменения, пряко засягащи дейността му.  Българската федерация по металдетектинг  е сключила договор в края на миналата година по оперативна програма \"Добро управление\", по който ще получи 76 461 лв. европейски средства и още 13 493 лв. от държавния бюджет. С тези пари сдружението на хора, търсещи ценности с металдетектори, е обявило, че ще направи анализ на българското законодателство в областта на металдетектинга, на европейските практики и ще набележи . Федерацията беше учредена в Ловеч в края на октомври 2009 г. и беше регистрирана малко по-късно от съда. Първите коментари на експерти от Министерството на културата, от прокуратурата, антимафиоти и археолози беше, че  иманярите правят опит да легализират дейността си  чрез създаване на подобна организация. Тогава зам.-министърът на културата (сега заместник-кмет на София по културната дейност) Тодор Чобанов коментира пред \"Дневник\", че е странно, когато се регистрират такива организации, които имат пряка връзка с престъпността в България. А тогавашният министър на културата Вежди Рашидов  сезира прокуратурата заради регистрацията  на сдружението за металдетектинг. \"Дневник\" поиска информация от управляващия орган на програмата как се е стигнало до избора на тази организация, за да получи тя европейско и държавно финансиране. На няколко страници от звеното описват критериите, по които са подбирани кандидатите, заложените изисквания и целите на програмата. \"За конкретния кандидат са изискани доказателства/извършени проверки за липсата на задължения към държавата, Столичната община и общината по седалището му, за  , за съответствие с условията за предоставяне на минимална помощ, както и доказателства, че кандидатът не е обявен в несъстоятелност и не е в производство по несъстоятелност. За Сдружение \"Българска национална федерация по металдетектинг\" не са установени обстоятелства, които да съставляват пречка за сключването на административен договор, поради което такъв е сключен на 19.12.2018 г.\", отбелязват от управляващия орган. Независимо от констатациите, че , по-малко от два месеца по-късно – на 1 февруари тази година, Министерството на културата е изпратило писмо до управляващия орган, \"в което изказват опасения относно една от предвидените в проекта дейности и евентуалното ѝ извършване извън законовите процедури\". Заради писмото е започнала проверка. Управляващият орган е изискал информация от Министерствоот на вътрешните работи, Главна дирекция \"Борба с организираната престъпност\" и Главна дирекция \"Национална полиция\" \"относно дейността на сдружението и  \", се казва в отговора до \"Дневник\". Изискана е и информация от Министерството на културата за административните дела, които са водени със сдружението и дейността му. От Министерството на културата и повече подробности за това какъв сигнал са подали и какви опасения са изложили в писмото си.", "date": "2019.03.20", "title": "След вече одобрен европроект започват проверки на сдружението за металдетектинг"}
{"url": "https://www.dnevnik.bg/sviat/2019/03/20/3407070_polsha_moje_da_sudi_prokurori_ot_vremeto_na/", "text": "Управляващите в Полша искат да съдят седем съдии и прокурори от времето на комунистическия режим, вкарвали в затвора през 80-те години борци за демокрация. Това обяви полският министър на правосъдието Збигнев Жобро, който е и главен прокурор, предаде \"Асошиейтед прес\", цитирана от БТА.  По думите му трима съдии и четирима прокурори трябва да бъдат лишени от имунитет и да бъдат съдени за \"съдебни престъпления\", защото \"незаконно са лишавали от свобода\" протестиращи срещу военното положение и бившия режим. Жобро не посочи имената на набелязаните, само каза, че двама от съдиите доскоро са заседавали във Върховния съд.  Искът за подвеждане под отговорност на бившите магистрати, който е изготвен от специалната прокуратура към Института за национална памет (ИНП), е бил изпратен днес в наказателни съдилища. Ръководителят на разследващото звено към института Анджей Позорски каза, че това е най-мащабното разследване за арестите от периода на военното положение  По данни на ИНП най-малко десет човека са били вкарани незаконно в затвора през 1981-1982 г. Сред тях са двама гимназисти, заловени, че драскат по стените лозунги против властта, а присъдите са имали негативно отражение върху живота им.", "date": "2019.03.20", "title": "Полша може да съди прокурори от времето на комунистическия режим"}
{"url": "https://www.dnevnik.bg/sviat/2019/03/20/3406896_bogatite_durjavi_sa_pulni_s_raztrevojeni_hora_iskashti/", "text": "Хората в страните с най-богатите икономики в света са разтревожени за много неща - от доходите и данъците до здравеопазването и пенсиите - и не вярват, че управляващите ги ще сторят нещо за оправяне на положението. Те не искат да намалява ролята на държавата и да се съкращават социалните разходи. Напротив, те очакват повече публични средства, като средно почти 40% казват, че са готови да плащат по-високи данъци, ако това наистина подобри здравеопазването и пенсиите. Значителна част смятат също, че средства трябва да дойдат от засилено облагане на богатите, макар че не е ясно какво по-точно се разбира под \"богат\". Това са резултатите от  социологическо проучване  сред 22 хил. души в 21 от страните - членки на Организацията за икономическо сътрудничество и развитие (ОИСР), разпространени тази седмица. То показва \"съвсем видимо усещане на разочарование и несправедливост\". Мнозинството от тях смятат, че не получават съответното качество на услугите предвид данъците, които плащат, и че правителствата им изобщо не чуват какви са проблемите на хората. От друга страна, за управляващите резултатите са леко объркващи, защото анкетираните са недоволни от социалните политики, докато в същото време живеят по-дълго, по-безопасно и по-здравословно благодарение на правителствени политики. Растат и социалните разходи - средно 20% от БВП в развитите икономики отиват за социални разходи, а това са почти 8800 долара на човек годишно. Тревогата не е ограничена само до хората, които смятат, че са ги изоставили и забравили, казва Стефано Скарпета, директор по въпросите на заетостта, трудовите отношения и обществените процеси в ОИСР. \"Младите, хората с висше образование и с високи доходи също изразяват недоволство от ситуацията и усещане за несправедливост\", допълва той пред \"Блумбърг\". Според ОИСР правителствата трябва да се замислят по-добре да обясняват действията и политиките си и да обърнат внимание, че според избирателите им дори само вероятността да изгубят работата си и да изпаднат в бедност нанася щети на обществото. \"Ройтерс\" също разказва за проучването, като поставя акцент върху това, че анкетираните искат по-високи данъци за богатите и по-силна социална държава. Запитани \"Трябва ли правителството да обложи богатите с по-високи данъци, отколкото в момента, за да подкрепи бедните?\", над половината отговарят положително. В множество богати страни темата за по-високи данъци за заможните се превръща в политически гръмоотвод - от протестите на \"жълтите жилетки\" във Франция до по-радикални леви среди в Демократическата партия в САЩ. Най-висока подкрепа (почти 80%) за такава политика е регистрирана в Португалия и Гърция при средно 68% одобрение в анкетата. Масово анкетираните изразяват тревога за достъпа до достъпна и дългогодишна грижа за възрастните с добро качество. Същото важи за способността човек да си купи добро жилище и да получи добри здравни грижи. Само в Канада, Дания, Норвегия и Холандия хората не казват толкова изразително, че правителствата не чуват за проблемите им. Само във Франция и Дания - страни с особено щедри социални системи - не са мнозинство анкетираните, настояващи властите да сторят повече за социалната държава. Повечето хора казват, че добрите пенсии би трябвало да са водещ приоритет на правителствата, а за 54% това ще ги накара да се почустват икономически по-сигурни. На второ място идва здравеопазването, тъй като 48% са го посочили като основен проблем. Почти 37% са се изказали в подкрепа на въвеждането на безусловен базов доход, макар че никъде по света не е тестван на национално ниво този модел за предпазване на избирателите от пропадане в бедност.", "date": "2019.03.20", "title": "Богатите държави са пълни с разтревожени хора, искащи високи данъци за богатите"}
{"url": "https://www.dnevnik.bg/sviat/2019/03/20/3406816_krainodesniiat_ekstremizum_e_sledvashtata_zaplaha_pred/", "text": "Европейските разузнавания вече от години са установили заплахата от нападения на ултрадесни елементи, каквито бяха извършени в новозеландския град Крайстчърч, и са засилили наблюдението над подобни движения. Във Франция и във Великобритания, в Германия и в Италия разузнавателните служби сигнализират от години насам за рисковете, породени от растящата поляризация на обществото - нищо чудно някой да нападне мюсюлманите в тези страни в името на борбата срещу джихадизма или имиграцията. \"Европа е в голяма опасност: екстремизмът се надига повсеместно и ние - вътрешните служби, пренасочваме в момента ресурсите си, измествайки поглед към крайната десница, която чака само конфронтация. (...) Значи трябва да предвидим нещата и да блокираме всички тези групи, които може в един момент да разпалят сблъсъци между общностите\", прогнозира през май 2016 г. Патрик Калвар, тогава директор на Главната дирекция за вътрешна сигурност DGSI (френското контраразузнаване). \"В различните западни страни констатираме от четири-пет години нарастване на броя на престъпленията, свързани с омраза и на терористично насилие от страна на  крайнодесни групи.  Това се дължи според мен на растящата поляризация, подхранила екстремизма не само от страна на джихадистите, но и от страна на крайната десница\", заяви в петък по Си Ен Ен Питър Нюман, директор на Международния център за изследване на радикализацията ICSR в Лондон. \"Взети заедно, различните видове политически радикализъм ( радикалният ислямизъм , ултралевите и крайната десница) представляват приоритетната опасност, която застрашава страната ни\", отбеляза във френския всекидневник \"Фигаро\" Ерик Делбек, експерт по сигурността. Атаките от страна на крайната десница често се представят като реакция на джихадистките атаки. Така например  Брентън Тарант , нападателят от Крайстчърч (50 убити), твърди в манифеста, с който обяснява действията си, че е искал по-специално да отмъсти за Ебба Окерлунд - момиченце, убито при джихадистки атентат в Швеция през 2017 г. \"В Обединеното кралство основните контекстуални активатори на крайнодясно насилие, по-специално от страна на единични извършители, изглежда, се пораждат - поне отчасти, от процес на взаимна радикализация\", анализира през януари Греъм Маклин от университета в Осло в статия в \"Си Ти Си Сентинъл\", научно издание на американската военна академия Уест Пойнт. Попълнения в силите на реда В тази страна \"близо 50 на сто\" от хората, определени като \"будещи сериозно безпокойство\" в програмата за борба с радикализацията, \"са от крайната десница\", заяви в понеделник държавният министър по сигурността Бен Уолъс и подчерта, че \"във Великобритания със сигурност може да се случи\" нападение като това в Крайстчърч. \"Тази идеология се държи под наблюдение там наред с ислямисткия тероризъм\", посочи в понеделник центърът за изследвания по сигурността \"Суфан\", при все че според оценка на висши полицейски служители от 9 страни - членки на ЕС, от февруари 2018 г. ислямисткият тероризъм остава основна заплаха. \"Срещу нас действат по-малък брой лица, с по-слаба координация и организация\", заяви през 2017 г. Кресида Дик, шефката на Скотланд Ярд. След години борба с джихадизма разузнаванията адаптират действията си към заплаха, доста променена през периода от т. нар. Оловни години до 80-те, когато се разгаря за последно с буйни пламъци крайнодясното насилие в Европа - независимо че и впоследствие се случват изолирани акции, понякога зрелищни като атаките, извършени от  Андерш Брейвик  в Норвегия през 2011 г. (77 убити). В Германия например личният състав на разузнавателните служби, действащи срещу десния екстремизъм, ще бъде увеличен с 50 на сто през 2019 г., съобщи в края на декември шефът на контраразузнаването Томас Халденванг, установил, че \"от известно време има ново развитие в крайната десница\" из тази страна, където през последните години бяха разбити редица неонацистки групички. Последна засега бе \" Революцията Кемниц \", чиито седмина членове са подготвяли според полицията акция през октомври на годишните чествания на обединението на страната през 1990 г. Германия впрочем сформира служба за дерадикализация, критикувана все по-остро заради слабите й постижения. По примера на джихадисткия интернационал, създаден благодарение на социалните мрежи, някои от тези крайнодесни групи се опитват да изградят глобални структури, но не успяват истински да се обединят. Британската група \"Национално действие\" например стоеше \"в центъра на международна мрежа (...), поддържаща връзки с активисти от Германия, балтийските страни, Скандинавия\", посочва Маклин. /БТА", "date": "2019.03.20", "title": "Крайнодесният екстремизъм е следващата заплаха пред Европа"}
{"url": "https://www.dnevnik.bg/sviat/2019/03/20/3406993_ako_rusiia_zagubi_surbiia_gubi_i_balkanite/", "text": "Руснаците, които пътуват до Сърбия, просто преливат от възторг: \"Сърбите ни харесват, нас, руснаците\", казват си те. И това въодушевление се отнася не просто до отношението към туристите, а и до политиката. Поне досега беше така. Сегашните протести срещу президента Александър Вучич обаче биха могли да променят този факт. Затова и Москва гледа с безпокойство към събитията в Белград. Сръбският президент се смята за приятелски настроен към Русия, а неговата политика спрямо Кремъл – за напълно предвидима. Но колко ли дълго още ще се задържи на този пост? Неговата страна е сред малкото съюзници на Русия в Европа. Какво ще стане, ако Вучич падне от власт? Как ще повлияе това на добрите стари връзки между двете страни? И застрашено ли е руско-сръбското приятелство? Освен политически в случая на карта са заложени също и големи икономически интереси. Сърбия купува руски оръжия и руски суровини. Белград проявява интерес към руския проект за газопровод \"Турски поток\", който в момента се изгражда. Едно от отклоненията от основната тръба трябва да мине през Южна Сърбия, близо до Косово. Натиск от страна на Запада? Ако президентът Вучич падне от власт, всичко това ще бъде заложено на карта, казва Олег Бондаренко от руската \"Фондация за прогресивна политика\". В интервю за ДВ той казва, че се опасява за руските инвестиции в сръбската икономика, както и за стабилността на Косово: \"Русия се нуждае от стабилна Сърбия и от сръбски президент, чиито действия са предвидими като тези на Александър Вучич\". Руският наблюдател допуска, че Западът се меси, упражнявайки натиск над президента, за да признае независимостта на Косово. И други в Москва мислят така - виждат \"дългата ръка на Запада\". Още повече че САЩ открито говорят за нуждата да се ограничи руското влияние над Балканите. В тази връзка московската радиостанция \"Коммерсантъ FM\" цитира политолога Александър Сафонов, който казва, че този натиск има за цел да привлече Сърбия към евроатлантическите структури. \"Така се подготвя почвата за приемането на страната в НАТО. Сърбия печели от това, че не подкрепя санкциите срещу Русия, а сръбската опозиция - за разлика от президента Вучич – не би защитавала руските интереси на Балканите\", добавя Сафонов. Факт е, че Сърбия е единствената страна в Европа, която отхвърля международните санкции срещу Русия. Затова Белград е ключът на Москва към европейската политика, казва Олег Бондаренко. \"Сегашните протести целят да отслабят сръбско-руските отношения\", твърди политологът. Проруската ориентация на Сърбия ще си остане Несъгласие с тази позиция изразява московският публицист Иван Преображенский, според когото нищо съществено няма да се промени: \"Москва никога не е смятала Вучич за истински проруски политик. Това обаче не попречи на президента Путин да изгради добри отношения със сръбското ръководство\". Преображенский не вярва, че ще се стигне до смяна на властта в Белград. Но дори и да се стигне дотам, в бъдещата коалиция навярно също ще има достатъчно симпатизанти на Москва, добавя експертът. Подобно на Бондаренко той също смята, че Сърбия играе ключова роля за руската политика в Европа. \"Ако загуби Сърбия, за Русия това ще означава да загуби Балканите\", добавя Преображенский – поради това, че сърбите са против международните санкции срещу Русия. Московският наблюдател обаче не вярва, че ако се смени управлението в Белград, това ще промени проруската ориентация на страната.", "date": "2019.03.20", "title": "Ако Русия загуби Сърбия, губи и Балканите"}
{"url": "https://www.dnevnik.bg/bulgaria/2019/03/20/3407074_kratki_novini_jena_e_ubita_v_botevgrad_policiiata/", "text": "\"СПМ България\" ще търси нефт и природен газ край Враца \"СПМ България\" ООД ще търси нефт и природен газ в площ \"Блок 1-25 Враца- запад\", реши правителството на днешното си заседание. Дружеството ще вложи в проучванията близо 9 млн. евро и ще заплати на държавата бонус в размер на малко над 250 хил. евро при подписване на договора. Предложената работна програма на компанията включва 2D и 3D сеизмични проучвания, както и мерки за опазване на околната среда, човешкото здраве и културните ценности. Разрешението за търсене и проучване се предоставя за срок от 5 години. От Министерството на енергетиката уточниха пред \"Медиапул\", че дружеството \"СПМ България\" е създадено през 2018 г. и е регистрирано в Денвър, Колорадо. Започва изграждането на кръгово на Подбалканския път при Карлово Започва изграждането на кръгово кръстовище на Подбалканския път, при входа на град Карлово, съобщиха от Агенция \"Пътна инфраструктура\". Инвестицията е за близо 781 хил. лв. Новото кръстовище е в началото на Карлово, в посока Сопот, и ще замени досегашното триклонно кръстовище с обходния път на града. Строително-монтажните работи ще бъдат изпълнени от \"ПСТ Груп\" ЕАД. Срокът за изпълнение е 60 календарни дни. Мастъркарт променя ръководството си на Балканите След шест години на длъжността генерален мениджър за Балканите в Мастъркарт (Mastercard) Европа, от март 2019 г. Артур Туремка поема нова роля като старши вицепрезидент на глобалното търговско звено за предплатени карти в Лондон, съобщава компанията. След неговото оттегляне, клъстърът Балкани ще престане да съществува като обособен регион в структурата на компанията, а регионалните пазари ще се разглеждат като част от другите държави в Централна и Източна Европа. Ваня Манова, мениджър за България и Северна Македония, поема и Косово и Албания, а Йелена   Ристич, ще продължи да е регионален мениджър за Сърбия, Черна гора и Босна и Херцеговина. След акция по Дунав са открити множество бракониерски мрежи Акцията се е провела съвместно с Румъния, съобщава БНТ. Тя е установила, че целият участък при километър 543 на река Дунав е опасан със забранени мрежи, които струват около 5 хил. лв. - използват се предимно за улов на есетрови риби, чиито улов е забранен в Европа вече над 10 години. В район \"Централен Дунав\" са проверени 14 рибари и 16 лодки. Инспекторите от Агенцията по рибарство и аквакултури в момента следят дали се спазва и забраната за улов на щука, бяла риба и распер, а от 15 април до 30 май влиза в сила пълната забрана за риболов по река Дунав. Започва ремонт на трамвайното трасе на ул. \"Каменоделска\" в София От днес до 11 май се ограничава за превозни средства едното платно на улицата в участъка между улиците \"Първа българска армия\" и \"Малашевска\", съобщава Би Ти Ви. Движението ще се извършва двупосочно в другото платно. Заради ремонта се променя временно маршрутът на трамвайни линии 3, 4 и 18. Намерен е мъртъв мъжът, който уби жена си в Ботевград Тялото е открито около 3 часа сутринта, съобщава БНТ. От полицията посочват, че вероятно става въпрос за самоубийство. Вчера към 17.30 беше е получен  сигнал за жена  с прободна рана на улица в кв. \"Васил Левски\" в Ботевград. По първоначални данни именно съпругът ѝ я е убил при битов скандал. От полицията обявиха, че 42-годишният мъж е имал и предишни криминални регистрации за нанасяне на телесни повреди.", "date": "2019.03.20", "title": "Кратки новини: Заради ремонт се променя движението на някои трамваи"}
{"url": "https://www.dnevnik.bg/razvlechenie/2019/03/20/3407036_metalika_podgotvia_koncert_sus_simfonichniia_orkestur/", "text": "Американската хеви метъл група \"Металика\" и симфоничният оркестър на Сан Франциско обявиха съвместен концерт, с който ще отбележат 20-ата годишнина от техния общ дългосвирещ концертен запис от 1999 г., озаглавен S&M, предаде \"Ролинг Стоун\". Събитието, което носи името S&M², е насрочено за 6 септември и ще е дебютно за новооткрития в Сан Франциско \"Чейс Сентър\". Предварителната продажба на билети е вече активна до 21 март, но основната започва сутринта на 22 март. \"За нас е чест да участваме в голямото откриване на \"Чейс Сентър\" в Сан Франциско, празнувайки 20-ата годишнина на  , написа групата в  своя профил в Инстаграм . Диригент ще е творческият директор на симфоничния състав Майкъл Уилсън Томас.  Последният албум на \"Металика\" с името  Hardwired to Self-Destruct  излезе през ноември 2016 г., а в момента групата е на  турне в Европа . Една от най-близките им до България дати е на 14 август в Букурещ, Румъния. След юбилейния концерт със симфоничния оркестър им предстои и обиколка в Австралия и една дата в Нова Зеландия.", "date": "2019.03.20", "title": "\"Металика\" подготвя концерт със симфоничния оркестър на Сан Франциско"}
{"url": "https://www.dnevnik.bg/evropa/2019/03/20/3407077_shte_bude_proiznesena_okonchatelnata_prisuda_na/", "text": "Международният остатъчен механизъм ще се произнесе днес по обжалването на бившия политически лидер на босненските сърби Радован Караджич, осъден на първа инстанция на 40 години затвор за геноцид, престъпления срещу човечеството и военни престъпления по време на босненската война (1992-1995 г.), съобщи \"Франс прес\". Апелативната камара на базирания в Хага механизъм, който беше създаден, за да довърши делата на Международния трибунал за военните престъпления в бивша Югославия, ще произнесе окончателната присъда на Караджич. През март 2016 г. Радован Караджич беше осъден на първа инстанция на 40 години затвор по 10 обвинения, включително геноцид, престъпления срещу човечеството и военни престъпления по време на босненската война през 1992-95 г. Той бе намерен за виновен в геноцид и още девет точки от обвинението, съдържащо общо 11 точки - за геноцид в Сребреница, престъпления срещу човечеството и във военни престъпления, извършени по време на войната през 90-те години. Караджич бе оправдан само по обвинението в геноцид в седем босненски общини (Братунац, Приедор, Власеница, Зворник, Сански мост, Фоча, Ключ). След произнасянето на присъдата 73-годишният Караджич поиска нов съдебен процес, като критикува процедурите на Международния трибунал за военните престъпления в бивша Югославия. Прокуратурата обжалва оправдаването на Караджич по втора точка в геноцид и настоя присъдата да бъде увеличена на доживотна. След бившия сръбски президент Слободан Милошевич Караджич е обвиняемият с най-висок ранг от всички изправени пред Международния трибунал. Той е обвинен в най-тежките възможни престъпления. За босненските хървати и мюсюлмани Караджич е синоним на войната, смъртта и разрушението. За сърбите обаче той е герой от войната, който има огромен принос за създаването на Република Сръбска и за защитата на сръбския народ. Броят на загиналите по време на войната в Босна, изправила един срещу друг православните сърби, босненските мюсюлмани и католиците хървати, бе близо 100 хил. души. 38 хил. от тях са цивилни, главно мюсюлмани, показват данни на сараевския Център за изследвания и документация. Половината от 4.4-милионното население на страната се изселиха. Около 8 хил. босненски мюсюлмани бяха избити само в Сребреница през юли 1995 г. Сараево бе под обсада 44 месеца по време на войната. Сръбски снайперисти и артилерия обстрелваха от свои позиции в планините, при което бяха убити над 10 хил. души от всички етнически групи. Караджич и военният лидер на босненските сърби Ратко Младич са обвинени за планирано етническо прочистване и създаване на чисто сръбска зона в Босна. Караджич бе арестуван в Белград през юли 2008 г. след 13 години бягство от правосъдието. Докато се укриваше, той си бе пуснал огромна брада и бе променил самоличността си, като се представяше за алтернативен лечител. /БТА", "date": "2019.03.20", "title": "Ще бъде произнесена окончателната присъда на Радован Караджич"}
{"url": "https://www.dnevnik.bg/evropa/2019/03/20/3407079_brekzit_bez_sdlka_niama_da_zasegne_erazum_reshiha/", "text": "Държавите - членки на ЕС, завършиха вчера серия от извънредни мерки, за да минимизират проблемите, които биха възникнали при Брекзит без сделка в области като транспорта, риболова, социалните плащания и програмата за образователен обмен \"Еразъм\", предаде ДПА. Новите мерки освен това имат за цел да гарантират социалните права на гражданите от ЕС във Великобритания, както и на гражданите на Великобритания в ЕС. Такива са например правата на реципрочно здравно обслужване и изплащането на пенсии. Те ще гарантират и \"базова авиотранспортна свързаност\" и ще позволят основните превози на стоки и пътници с шосеен транспорт да продължат, заявява ЕС. Мерките ще направят по-лесно за плавателните съдове от съюза да продължат на реципрочна основа да ловят риба в британски води дори и в случай че няма споразумение. Предвиждат се и компенсации за засегнатите рибари. Според новите извънредни правила студенти от ЕС и Великобритания, които в момента посещават чужд университет по програмата за образователен обмен \"Еразъм\", ще могат да довършат обучението си след Брекзит, заявяват държавите членки. Мерките влизат в сила в деня, след като Великобритания напусне ЕС при вариант Брекзит без сделка. Но мерките \"по никакъв начин нямат за цел да дублират цялостните ползи от членството в ЕС или условията на какъвто и да било преходен период\", отбеляза съюзът и добавя, че някои от мерките зависят от демонстрирането на реципрочност от страна на Великобритания. Обединеното кралство би трябвало да напусне ЕС след десет дни, но се очаква Лондон  да поиска отсрочка . Тъй като засега няма яснота за каква цел може да послужи евентуалната отсрочка, много хора се опасяват, че Великобритания може да излезе без споразумение на 29 март. /БТА", "date": "2019.03.20", "title": "Брекзит без сделка няма да засегне \"Еразъм\", решиха страните от ЕС"}
{"url": "https://www.dnevnik.bg/sport/2019/03/20/3407083_snimka_na_denia_benefisut_na_mariia_kirkova_v_skite/", "text": "Състезателката в алпийските ски Мария Киркова отбеляза края на кариерата си с бенефис на \"Витошко лале\". В събитието участва и Алберт Попов, който направи много силен сезон в Световната купа. Киркова четири пъти е участвала в олимпийски игри, като веднъж беше и знаменосец - в Сочи 2014.", "date": "2019.03.20", "title": "Снимка на деня: Бенефисът на Мария Киркова в ските"}
{"url": "https://www.dnevnik.bg/na_put/2019/03/20/3406666_fotogaleriia_islandiia_-_chudesata_produljavat/", "text": "                        24 юли: Днес е поредният прекрасен, слънчев ден и предусещайки природни красоти, се подготвяме рано за предстоящите 330 км по трасето: Egilsstaðir area – Dettifoss – Húsavík – Mývatn Да предупредя кандидат-туриста за Исландия, че поради малкото хора, обслужването от местно население е сведено до минимум: всичко се плаща с карти и всичко си правят сами. Няма охрана и пазачи – дори \"пришълците\" се съобразяват с това. Честност и почтеност тотална: на практика жителите оставят отворени фермите си – имахме възможност да надникнем в една такава. Зареждаш колата сам и с карта плащаш. Бензиностанцията е от един човек персонал. И навсякъде има ръчни автомивки – щом е мръсна, бъди така добър да си я измиеш. Рейсове, коли – разплащане с карта на паркинга – не видяхме нито един \"байо\" , сиреч въоръжена охрана. ", "date": "2019.03.20", "title": "Фотогалерия: Исландия - чудесата продължават"}
{"url": "https://www.dnevnik.bg/bulgaria/2019/03/20/3407085_specprokuraturata_provejda_akciia_po_razsledvaneto/", "text": "Специализираната прокуратура провежда действия по разследването в рамките на образувано досъдебно производство срещу кмета на Червен бряг Данаил Въков, съобщава пресцентърът на държавното обвинение. Оперативно-издирвателните действия са възложени на Комисията за противодействие на корупцията и за отнемане на незаконно придобитото имущество (КПКОНПИ). Наказателното производство е започнало по материали, изпратени от Агенцията за държавна и финансова инспекция (АДФИ) и след журналистическо разследване на \"Господари на ефира\", излъчено на 7 май 2018 г. Установено е, че кметът е нарушил задълженията си като длъжностно лице и възложител на обществени поръчки по програмата \"Топъл обяд\", финансирана по Оперативна програма за храни и/или основно материално подпомагане и съфинансирана от Фонда за европейско подпомагане на нуждаещи се лица. Стойността на програмата е 229.1 хил. лв. с ДДС. През април 2017 г. община Червен бряг обявява обществена поръчка с две обособени позиции - \"Приготвяне и доставяне на храна \"топъл обяд\" в гр.Червен бряг\" и №2 \"Приготвяне и доставяне на храна \"топъл обяд\" в гр. Койнаре\". Според сигнала документи, отговарящи на условията на обществената поръчка, са подали три фирми. На базата на критерий \"най-ниска цена\" е отговаряла фирмата \"М.-П.\" ЕАД, гр. София. Вместо да сключи договор със спечелилата фирма и да обезпечи безвъзмездното изхранване на социално слаби в община Червен бряг, Данаил Въков е прекратил обществената поръчка на 16 май 2017 г. Целта му е била да облагодетелства другите две фирми, които са печелили обществени поръчки със същия предмет през предходната година.", "date": "2019.03.20", "title": "Спецпрокуратурата провежда акция по разследването срещу кмета на Червен бряг"}
{"url": "https://www.dnevnik.bg/politika/2019/03/20/3407086_gerb_i_sds_shte_se_iaviavat_v_koaliciia_na/", "text": "ГЕРБ и СДС ще се явят в коалиция на предстоящите европейски избори през май. За това се разбраха лидерите на двете партии Бойко Борисов и Румен Христов при преговори, проведени в централата на ГЕРБ тази сутрин. СДС ще получи две места в листата, като на избираемо място ще бъде Владимир Кисьов. Разпоредил съм на партията, на Цветан Цветанов, на СДС да им се даде сигурно избираемо място, поне двама души да има в листата - убедени демократи, които като отидат в Брюксел да защитават каузите, които Европейската народна партия (ЕНП) проповядва, каза лидерът на ГЕРБ Бойко Борисов. Той се надява и други партии да подкрепят този съюз, защото е от полза на българските граждани. Това е първата среща с ГЕРБ, но констатирахме, че по отношение на европейската политика няма разминавания и ако участваме заедно на изборите, няма да има загуба на десни гласове, каза лидерът на СДС Румен Христов. Събитията се развиха динамично след писмото, което получихме от председателя на ЕНП, разказа Христов. Той призова да се направи всичко възможно да се обединят десните избиратели, за да \"имаме по-голямо представителство в следващия европейски парламент\". \"С ГЕРБ констатирахме, че нашите евродепутати, представител на СДС и на ГЕРБ, твърдо ще бъдат в групата на ЕНП\", заяви Румен Христов. \"За нас от СДС, като най-старата формация, член на ЕНП, сътрудничеството с най-голямата партия, член на ЕНП за евроизборите, е нещо нормално и логично. Ще продължим да работим в тази посока. Предстоят и други срещи\", посочи лидерът на СДС. Бойко Борисов напомни, че Кисьов е първият преговарящ за присъединяването на България към ЕС. Другата седмица в четвъртък ще бъдат приключени всички останали въпроси като този как ще бъде изписана коалицията и какво ще има на плакатите й. Мога само да ви окуража, имам прекалено много работа, за да се занимавам с партийни дела, обяви Борисов, прехвърляйки работата към заместника си в партията Цветан Цветанов. Разчитаме на твоята мъдрост, обърна се той към Кисьов. Председателят на Европейската народна партия Жозеф Дол изпрати писмо до всички български партии членове на ЕНП (СДС, ДСБ, ДБГ, ГЕРБ) в което призова да се обединят на евроизборите. Призивът  бе отхвърлен от ДСБ  с основен мотив, че управляващите работят срещу декларираните ценности на ЕНП. \"С действията си ГЕРБ доказаха, че са част точно от тези процеси, които застрашават проевропейската линия на Европа, защото действат в синхрон с популистките и антиевропейски сили на национално и европейско ниво. Заради действията на Борисов и ГЕРБ членството на българските проевропейски партии в ЕНП започна да изглежда компрометирано сред българските граждани, което може да бъде реална опасност за ЕНП на предстоящите избори\", гласи писмото на ДСБ до Жозеф Дол. В него се напомня и за проруския курс, които ГЕРБ устойчиво поддържа - противопоставя се на санкциите срещу Русия, отказа да експулсира дори един руски дипломат във връзка със случая \"Скрипал\" и  отказа да се подкрепи румънската кандидатура  на Лаура Кьовеши за европрокурор\". В понеделник лидерът на СДС Румен Христов оповести своя отговор до Жозеф Дол. \"Националният съвет прие решение и ми даде мандат за преговори за предстоящите европейски избори с всички партии – членки на ЕНП, в България. Аз ще изпълня това решение и ще предприема стъпки в тази посока\",  пише в писмото на Христов . СДС преговаряше за общо явяване на европейските избори и с \"Демократична България\", в която участват ДСБ, \"Да, България\" и \"Зелените\". \"Демократите\" все още не са оповестили резултатите от  преговорите  с Движение \"България на гражданите\" (ДБГ). Резултатите от тях трябва да станат известни тази седмица.", "date": "2019.03.20", "title": "ГЕРБ и СДС ще се явяват в коалиция на европейските избори (допълнена)"}
{"url": "https://www.dnevnik.bg/bulgaria/2019/03/20/3407109_proletta_nastupva_minuti_predi_polunosht/", "text": "Астрономическата пролет ще настъпи на 20 март в 23:58 часа. Днес е пролетното равноденствие и денят е равен на нощта. Тази нощ жителите на Северното полукълбо ще станат свидетели и на суперлуна. Равноденствие и такова пълнолуние не са съвпадали от пролетта на 2000 г. насам. Феноменът ще се наблюдава отново след 2030 г. Настъпването на пролетта ще дойде с леко понижение на температурите. През деня те ще са между 13 и 18 градуса, по Черноморието около 13 градуса, за София – около 15. Ще бъде предимно облачно. Ще има и превалявания от дъжд в Западна и Централна България. До края на работната седмица валежите се очакват да спрат и да бъде предимно слънчево.", "date": "2019.03.20", "title": "Пролетта настъпва минути преди полунощ"}
{"url": "https://www.dnevnik.bg/evropa/2019/03/20/3407110_germaniia_i_belgiia_predlagat_dobrovolen_mehanizum_za/", "text": "Държавите - членки на ЕС, трябва да имат правомощия взаимно да се проверяват за състоянието на върховенството на закона, заявиха Германия и Белгия. Предложението, което бе направено по време на среща на министри на ЕС, идва в момент, когато  срещу Полша и Унгария  има задействани процедури по чл. 7 от Договора за ЕС заради нарушаване на независимостта на съдилища и медии, а Румъния е обвинявана, че  отстъпва от реформите  срещу корупцията, посочва \"Ройтерс\". Германия и Белгия смятат, че предложението им ще създаде възможност държавите членки да насочват вниманието към опасения за върховенството на закона отрано, вместо да чакат, както е в момента, проблемите да ескалират достатъчно в дадена страна, за да бъде задействан сложният и многоетапен механизъм по чл. 7. Повече за него четете  тук . Крайната санкция по чл. 7 е отнемане на правото на глас в ЕС, но за да се стигне до нея, е необходимо единодушие сред държавите членки. Признавайки трудностите, които предложението им вероятно ще срещне, Германия и Белгия предложиха новата процедура да бъде доброволна и да не е свързана със санкции. \"ЕС е съюз на ценности. Не става въпрос само за единен пазар\", заяви германският министър по европейските въпроси Михаел Рот. \"Всеки трябва да се придържа към тези ценности\", допълни той. Белгийският външен министър Дидие Рейндерс изрази надежда новият механизъм да бъде доразвит и конкретизиран до края на годината. Предложението веднага бе подкрепено от Холандия. EurActiv отбелязва, че той ще се прилага паралелно със съществуващия по чл. 7 и ще представлява годишен мониторингов механизъм, подобен на контрола върху бюджетите в ЕС. По думите на Рот състоянието на върховенството на закона трябва да бъде проучвано всяка година на основата на \"обективни критерии\" и процедурата \"няма да се прилага само за две или три държави членки, а за всички тях\". \"Имаме много широко мнозинство, повече от 20 страни, които подкрепят правилата за установяване на механизъм за взаимна оценка по отношение на върховенството на закона\", посочи Рейндерс. Какво точно се предлага? В проекта на предложението, с който EurActiv разполага, се отбелязва, че механизмът \"ще позволи значителен обмен на възгледи за начина, по който върховенството на закона се прилага, надзирава, гарантира и подсилва\". Според белгийско-германския документ механизмът ще обхваща \"върховенството на закона, включително независимостта на съдебната система, ефективната съдебна защита и правната сигурност\". В началото ще има принос от \"предварително определена група източници, включително национални, европейски и международни организации\", следван от \"редовни интерактивни дискусии\" на експертно ниво \"и на политическо ниво в рамките на Съвета по общи въпроси на ЕС\". Посочва се, че механизмът \"няма да има задължителни правни последици\" и не се предвиждат санкции срещу участващите държави, защото участието ще бъде доброволно, като все пак стремежът е към включване на всички държави членки. По думите на Рот \"процедурата по чл. 7 е в много голяма степен фокусирана върху две държави членки. Някои колеги ни критикуваха и критикуваха процедурата по чл. 7, защото тя ще бъде просто инструмент на Запада, за да изнудва Изтока\". Според него новият механизъм ще бъде по-включващ и ще третира всеки еднакво. Полският министър по европейските въпроси Конрад Шимански каза, че страната му ще се присъедини, когато разполага с пълни гаранции за безпристрастност, обективност, ролята на евроинституциите и държавите и отношенията с други процедури, свързани с основните права. \"Полша може да участва в процеса, но само след изясняването на тези съмнения\", допълни той. Рейндерс отбеляза, че Финландия е обещала да постави предложението в списъка си с приоритети за финландското председателство на Съвета на ЕС, което ще започне през юли. В събота кандидатът на Европейската народна партия за председателския пост в еврокомисията Манфред  Вебер предложи  нов механизъм за проверка на върховенството на закона. Вебер подкрепя създаването на \"независим експертен съвет\", който редовно да прави преглед на условията във всички държави членки.", "date": "2019.03.20", "title": "Германия и Белгия предлагат доброволен механизъм за контрол срещу беззаконие в ЕС"}
{"url": "https://www.dnevnik.bg/politika/2019/03/20/3407113_gerb_i_dps_otchetoha_evroatlanticheskata_orientaciia/", "text": "В парламента днес ГЕРБ и ДПС отчетоха евроатлантическата интеграция и ориентация на България по повод 15 години от присъединяването на страната към НАТО. Парламентарната група на ГЕРБ обяви за своя най-голяма отговорност България да се доказва за достоен и предвидим съюзник в НАТО. \"Ратификацията на Северноатлантическия договор е голяма победа на българските демократични сили - тя осъществи една мечта на младото ни гражданско общество. Ние, българите, доказахме, че можем да постигнем стратегически цели. Признавайки заслугите на всички, работили за днешния ден, призоваваме политическите сили за по-голям конструктивизъм\", обяви депутатът Владимир Тошев. Той каза още, че създателите на НАТО се обединили в Трансатлантическия военнополитически съюз като преграда срещу евентуалната опасност от възможна Трета световна война. Зам.-председателят на парламентарната група на ДПС припомни, че влизането в НАТО е постигната стратегическа цел благодарение на обединените усилия на всички политически сили. Той припомни, че всички скочили на Ахмед Доган, когато през 90-е години казал, че пътят на България към Европа минава през Босфора, но думите му се сбъднали, тъй като Турция подкрепила България за НАТО. \"Днешното време е същото както през 90-е години. Страната е изправена пред необходимост да бъдат очертани нови стратегически цели, нови приоритети, зад които да останат всички политически сили, и тези, които са в парламента, и тези, които са извън парламента\", каза още Цонев. ", "date": "2019.03.20", "title": "ГЕРБ и ДПС отчетоха евроатлантическата ориентация на България"}
{"url": "https://www.dnevnik.bg/sport/2019/03/20/3407127_kiril_despodov_otpadna_ot_nacionalniia_otbor_za_starta/", "text": "Кирил Десподов напусна лагера на националния отбор по футбол в навечерието на първите мачове от квалификациите за Евро 2020. Нападателят не е възстановен от травма, получена в \"Каляри\", обявиха от БФС в сайта си. Селекционерът Петър Хубчев няма да вика друг играч на мястото на Десподов. В атака ще се разчита на Галин Иванов, Радослав Василев, Ивелин Попов, Спас Делев, както и на младия играч на \"Черно море\" Мартин Минчев. Българският отбор се готви за домакинството си на Черна гора в петък от 19.00 ч. и за гостуване на Косово в понеделник. Националите се надяват да се класират за първо голямо първенство след Евро 2004. Те си пожелаха да продължат започнатото в Лигата на нациите и да надградят. \"Надявам се самочувствието да ни е на по-високо ниво, тъй като имаме нужда. С оглед резултатите, се надяваме това да е така. Косово, Черна гора и Чехия въобще не са лоши отбори. Като изключим Англия, другите четири отбора са на едно ниво. Основното е кой ще бъде по-мотивиран. Като съм си говорил с отбора, всички смятат като мен\", каза Страхил Попов в началото на лагера.  Николай Михайлов, Пламен Илиев, Димитър Евтимов, Николай Бодуров, Валентин Антов, Васил Божиков, Камен Хаджиев, Страхил Попов, Антон Недялков, Петър Занев, Радослав Кирилов, Георги Костадинов, Кристиян Малинов, Симеон Славчев, Ивайло Чочев, Тодор Неделев, Антонио Вутов, Николай Димитров, Галин Иванов, Мартин Минчев, Радослав Василев, Ивелин Попов, Спас Делев.", "date": "2019.03.20", "title": "Кирил Десподов отпадна от националния отбор за старта на евроквалификациите"}
{"url": "https://www.dnevnik.bg/photos/2019/03/20/3407106_fotogaleriia_purviiat_podvoden_restorant_v_evropa_se/", "text": "Първият подводен ресторант в Европа отвори врати в Норвегия. Той се казва Under, което означава \"чудо\" на норвежки.", "date": "2019.03.20", "title": "Фотогалерия: Първият подводен ресторант в Европа се открива в Норвегия"}
{"url": "https://www.dnevnik.bg/razvlechenie/2019/03/20/3407129_the_cure_sa_gotovi_s_nov_album_sled_10-godishna_pauza/", "text": "Фронтменът, китарист и единствен титуляр на английската рок група The Cure Робърт Смит обяви, че са приключили записите на нов албум, предаде сайтът NME. Записът, който все още няма заглавие или насрочена дата за издаване, ще е първи за групата след 10-годишна пауза и техен 14-и поред студиен албум.  В радиоинтервю Смит споделя, че с групата се наслаждават на зачестилите в последните години техни концертни изяви. Относно записа той допълва, че все още го прави \"заради правилните причини\" и че макар групата да покрива различни музикални стилове, \"тъй като го правим ние, звучи като нас\".  През декември 2018 г. фронтменът обяви, че с групата са близо до приключване на албума. Той допълни, че въвеждането им в Залата на рокендрол славата ги е вдъхновило допълнително да работят по първия си студиен албум от 2008 г. насам. Тогава те издават \"4:13 Dream\".", "date": "2019.03.20", "title": "The Cure са готови с нов албум след 10-годишна пауза"}
{"url": "https://www.dnevnik.bg/politika/2019/03/20/3407137_apartamentite_koito_cvetanov_zamenil_za_nov_sa/", "text": "Двата апартамента, които заместник-председателят на ГЕРБ Цветан Цветанов е  заменил за нов,  веднага са били препродадени от фирма \"Артекс\" на бившия подчинен на Цветанов Симеон Велков. Това  съобщи \"Свобода Европа\" в продължение  за имотната сделка. Велков е бил IT специалист в предизборния щаб на партията, който се оглавява от Цветанов.  Симеон Велков и съпругата му Ива са придобили двата имота на улица \"Елемаг\" на същата дата – 12 юни 2018 г., когато Цветанов ги разменя с \"Артекс\" за новия имот. За тях семейната двойка плаща 470 хил. лева. Срещу сумата те получават 190 кв. м жилищна площ и две паркоместа. \"Свободна Европа\" коментира, че според документите за продажбата излиза, че семейство Велкови са придобили имоти, които са с около 100 хил. лева по-скъпи от новия апартамент на Цветанови. Размяната и стойността на имотите се коментира от вчера след публикацията на медиата. Според документите, на които \"Свободна Европа\" се позовава, данъчната оценка на новия имот, придобит от Цветанов и по която е извършена замяната, е 386 654 лева. Това дава и цитираната разлика със стойността, платена от семейство Велкови. \"Свободна Европа\" изчислява още, че новото недвижимо имущество е общо 315 кв.м. (като в него освен апартамента от 240 кв.м. влизат двоен гараж, преддверие и асансьорна шахта). Така те пресмятат, че цената на квадрат излиза 1227 лева (630 евро), а подобни имоти в други сгради на \"Артекс\" се продават на цени над 2400 - 3000 евро. За новия имот Цветанов приписва на \"Артекс\" два от своите апартаменти (190 кв.), две паркоместа и доплаща 100 хил. лева. Вчера той  коментира пред медии , че при замяната е доплатил само за разликата от 39 кв.м. и това е 2564 лева на кв.м. Зам.-председателят на ГЕРБ заяви, че при сделката са спазени принципите на правото и \"всичко е толкова прозрачно\". Той обясни, че доплащането е направено с комбинация от кредит и спестявания и че със съпругата му в момента имат само два апартамента собственост. Цветанов нямал договорка с бившия си служител Той не е служител в политическа партия ГЕРБ, каза Цветанов за Симеон Велков. Цветанов заяви, че няма нищо, което да е незаконно и няма никаква договорка с когото и да е било, в коментар на въпрос дали купуването на бившите му апартаменти в същия ден с изповядването на замяната и при същия нотариус е предварително договорено. \"Аз не мога да коментирам действията на други лица, които са направили. Аз мога да говоря за моята сделка, която е направена по българското законодателство\", каза оше Цветанов. \"Двата апартамента, които съм прехвърлил и съм направил замяна с този, който съм купил, те са в съшия район и мога да ви кажа, че от гледна точка на местоположение, предишните два са на много по-хубаво място\", каза Цветанов. \"Има замяна, разликата е от около 39 или 40 квадратни метра, аз съм доплатил 100 000 лева. Направил съм го банков път, съгласно българското законодателство\", каза Цветанова. Според него цените на недвижимите имоти на ул \"Елемаг\", на която са двата му заменени апартамента, са същите като новия му имот. Според заместник председателят на ГЕРБ изнесената информация за последната му имотна сделка са е манипулативна и не отговаря на истината. Цветанов не се притеснява от прокурорска проверка \"Нямам никакви притеснения от нищо. Аз съм изряден български гражданин и съм го доказал и никога не съм се крил\", коментира Цветанов информацията, че за новия му апартамент на Цветан Цветанов  е внесен сигнал в прокуратурата  от гражданското сдружение \"Боец\". То е сезирало и комисията \"Антикорупция\", така че двете институции се очаква паралелно да работят по този случай. Цветан Цветанов припомни предишната проверка от прокуратурата за неговите апартаменти от 2013 г. и, че тогава на имотите му е направена оценка по оферти от списание \"Софийски имоти\". Пред \"Свободна Европа\" от ГЕРБ са заявили, че Симеон Велков не работи за ГЕРБ от около две години и половина. Според медиата той е работил с Цветанов в предизборния щаб на партията (в профила му в LinkedIn се е представил като e-campaigner към ГЕРБ), а след това е станал служител в \"Ръководство въздушно движение\" (РВД).  Новият апартамент на бившия вътрешен министър е разположен на последния шести етаж, в сграда на име \"Летера\", получила наградата \"Сграда на годината\" през 2017 г. Имотът има преддверие с \"ВИП асансьор\", чиято шахта според нотариалния акт също е собственост на Цветанови, писа вчера \"Свободна Европа\".", "date": "2019.03.20", "title": "Апартаментите, които Цветанов заменил за нов, са препродадени на бивш негов подчинен (допълнена)"}
{"url": "https://www.dnevnik.bg/tehnologii/2019/03/20/3407140_nasa_razrabotva_izvunzemna_atmosfera_v_svoia/", "text": "Изследователи от лабораторията на НАСА за реактивни двигатели разработват извънземна атмосфера, която да тестват на Земята. За целта се използва т.нар. пещ, в която след загряване на смес от водород и въглероден оксид се достига температура от 1100 градуса. Според учени от американската космическа агенция така се симулират условия, които има в атмосферата на някои екзопланети, наричани \"горещи юпитери\". За разлика от планетите в Слънчевата система тези газови гиганти обикалят много близо до звездата си. За сравнение, една обиколка на Земята около Слънцето продължава 365 дни, докато \"горещите юпитери\" обикалят около звездите си за по-малко от 10 дни. Непосредствената им близост до звезда означава, че температурите на планетата могат да варират от 530 до 2800 градуса, като не се изключват дори и по-високи стойности. От НАСА дават за пример Меркурий, който обикаля Слънцето за 88 дни, а най-високите температури на него достигат 430 градуса. \"Макар че е невъзможно абсолютно точно да симулираме в лаборатория тези тежки условия, можем да достигнем много близки стойности с показателите в атмосферата на някои екзопланети\", каза Мърти Гудипати, който ръководи групата, която работи по проекта. Екипът му започнал първоначално да смесва предимно водороден газ с въглероден оксид, тъй като тези молекули са изключително разпространени в космоса. Първите опити за нагряване на сместа довели до температури от 330 до 1230 градуса. Освен това се правили опити и с ултравиолетовата радиация, която засяга сериозно всяка планета, която се намира прекалено близо до звездата си. С достигането на въпросната температура в т.нар. пещ се цели да се проследят процесите в толкова гореща атмосфера и как се образуват облаци и мъгла. \"Искаме да разберем по-добре как се формират, как абсорбират светлината и как реагират на промените в околната среда. Цялата тази информация може да помогне на астрономите да разберат какво виждат, когато наблюдават \"горещи юпитери\", добави Гудипати.", "date": "2019.03.20", "title": "НАСА разработва извънземна атмосфера в своя лаборатория"}
{"url": "https://www.dnevnik.bg/sport/2019/03/20/3407143_grigor_dimitrov_servira_na_bezdomni_v_blagotvoritelna/", "text": "Григор Димитров беше един от известните тенисисти, които се включиха в благотворителна дейност в Маями. Заедно с Гарбине Мугуруса, Анет Контавейт, Давид Ферер и Борна Чорич сервираха храна на бездомни в центъра на Miami Rescue Mission. Испанката публикува снимки от събитието в профилите си в социалните мрежи. В извънсъстезателната дейност около мастърса в Маями се включи и Александър Зверев. Германецът си осинови куче на два месеца и заяви, че ще му даде руско или немско име. Турнирът в Маями започна, като се очаква завръщането в игра на Димитров. За последно българинът участва в осминафиналите на Australian Open. След това заради травма в рамото  той се отказа от турнирите в Ротердам, Акапулко и Индиън Уелс . Tой очаква да научи съперника си, като  във втория кръг ще срещне победителя от мача между Фелисиано Лопес и Беноа Пер .", "date": "2019.03.20", "title": "Григор Димитров сервира на бездомни в благотворителна акция в Маями"}
{"url": "https://www.dnevnik.bg/sviat/2019/03/20/3407132_disni_kupi_razvlekatelniia_biznes_na_foks/", "text": "Дисни\" (Disney) приключи изкупуването на развлекателния бизнес на \"Фокс\" (Fox) за 71 милиарда долара, предаде агенция \"Асошиейтед прес\". Така \"Семейство Симпсън\", \"Междузвездни войни\" и \"Доктор Стрейндж\" вече ще бъдат под един корпоративен покрив. Сделката най-вероятно ще промени силно медийния пейзаж. Освен всичко тя проправя пътя на \"Дисни\" да пусне стрийминг услугата \"Дисни плюс\" (Disney Plus) по-късно през тази година. Това също така ще доведе до съкращаване на хиляди работни места заради дублиране на персонала в кинопроизводството на \"Фокс\" и \"Дисни\". С придобиването на студията, които стоят зад \" Семейство Симпсън \" и \"Екс-мен\", \"Дисни\" цели да се конкурира по-успешно с технологични компании като \"Амазон\" (Amazon) и \"Нетфликс\" (Netflix) в привличането на зрителското внимание и повече долари. \"Дисни\" се нуждае от завладяващи телевизионни програми и филми, за да убеди зрителите да се регистрират и да плащат за още една стрийминг услуга. Компанията вече има класическите анимационни филми на \"Дисни\", \" Междузвездни войни \", анимационното студио за компютърна анимация \"Пиксар\", Мъпетите и някои от героите на \"Марвел\". С изкупуването на \"Фокс\" \"Дисни\" може да прибави към тях и  \"Екс -мен\" на Марвел  и \"Дедпул\" наред с програми, които се излъчват по каналите на \"Фокс\", като \"Еф Екс нетуъркс\" (FX Networks) и \"Нешънъл джиографик\" (National Geographic). Сред продукциите на \"Фокс\" са и \"Американците\", \"Това сме ние\" и \"Модерно семейство\". Сделката ще помогне на  \"Дисни\" в бъдеще да контролира  телевизионните програми и филми от началото до края - от създаването им до разпространението им чрез телевизионни канали, киносалони, стрийминг услуги и други начини, чрез които хората гледат развлекателни програми. \"Дисни\" ще получи ценни данни за клиентите и навиците им за развлечение, които може да използва, за да продава реклама. Главният изпълнителен директор на \"Дисни\" Робърт Игър каза по време на телеконференция за финансовите резултати на компанията през февруари, че \"Дисни\" плюс другите пряко насочени към клиентите бизнеси са \"Приоритет номер 1\". Кабелните и телекомуникационните компании изкупиха компаниите, които правят телевизионни програми и филми, за да се конкурират в променящия се медиен пейзаж. Въпреки че интернет доставчици като \"Ей Ти енд Ти\" ( AT & T ) и \"Комкаст\" ( Comcast ) пряко контролират достъпа на клиентите си до интернет по начин, по който \"Амазон\", \"Ютюб\" (YouTube) и \" Нетфликс \" не го правят, те все още са заплашени, тъй като тези стрийминг услуги печелят популярност. \"Ей Ти енд Ти\" купи \"Тайм Уорнър\" (Time Warner) миналата година за 81 милиарда долара и вече пусна собствена стрийминг услуга. Така гледаш телевизия с каналите на \"Тайм Уорнър\" като \"Ти Би Ес\" (TBS) и \"Ти Ен Ти\" (TNT) за 15 долара на месец. / БТА", "date": "2019.03.20", "title": "\"Дисни\" купи развлекателния бизнес на \"Фокс\""}
{"url": "https://www.dnevnik.bg/biznes/2019/03/20/3407159_rabotodatelite_plashtat_za_otraboten_chas_s_51_poveche/", "text": "През четвъртото и последно за 2018 г. тримесечие общите разходи на работодателите за един отработен час от наетите от тях хора нарастват с 5.1% спрямо същия период на 2017 г., сочат предварителните данни на Националния статистически институт (НСИ). Увеличението в индустрията е със 7.7%, в услугите - с 3.6%, а в строителството - с 2.2 на сто. Най-висок ръст на общите разходи за труд е отчетен в икономическите сектори \"Създаване и разпространение на информация и творчески продукти; далекосъобщения\" - с 11.6%, \"Производство и разпределение на електрическа и топлинна енергия и на газообразни горива\" - с 11.3 на сто, и \"Култура, спорт и развлечения\" - с 8.6%. Намаление на общите разходи за труд е регистрирано при операциите с недвижими имоти - с 9.1%, и търговията и ремонта на автомобили и мотоциклети - с 3.5%. За година разходите за заплати се увеличават с 4.8%, а другите разходи (болнични, социални и здравни осигуровки) - с 6.8%. По икономически сектори изменението на разходите за възнаграждения спрямо същия период на предходната година варира от 12.3% за \"Създаване и разпространение на информация и творчески продукти; далекосъобщения\" до -9.7% за \"Операции с недвижими имоти\".", "date": "2019.03.20", "title": "Работодателите плащат за отработен час с 5.1% повече от миналата година"}
{"url": "https://www.dnevnik.bg/razvlechenie/2019/03/20/3407144_koncertut_na_bullet_for_my_vallentine_v_sofiia_se/", "text": "Концертът на британската метъл банда Bullet For My Valentine на 7 април се мести в зала \"Арена Армеец\", обявиха организаторите от \"София Мюзик Ентърпрайсис\". Първоначално концертът бе обявен в Зимния дворц на спорта. Промяната на локацията се налага заради възникнали технически проблеми, свързани с размразяването на леда заради провеждането на турнира по фигурно пързаляне за приз \"Виктория\". Капацитетът на \"Арена Армеец\" ще бъде ограничен, така че да съответства на този на Зимния дворец на спорта. Разположението на местата също ще е същото. Правостоящите ще са на терена, а седящите места - вляво и вдясно в секторите А и С. Всички закупени билети ще бъдат без презаверка. Подгряваща ще е българската група 40 Days Later, чието метълкор звучене съчетава тежки вокали и електронни елементи. Дебютният им албум Alterations излиза през 2017 г.. Билетите за концерта на Bullet For My Valentine са на цена от 60 и 70 лв. и все още се предлагат в мрежата на \"Ивентим\". В деня на концерта цените им ще бъдат 80 и 90 лв..", "date": "2019.03.20", "title": "Концертът на Bullet For My Vallentine в София се мести по технически причини"}
{"url": "https://www.dnevnik.bg/biznes/2019/03/20/3407164_pininfarina_ima_interes_kum_arhitekturen_proekt_v/", "text": "Генералният директор на дизайнерското студио \"Пининфарина\" инж. Паоло Пининфарина има интерес към реализацията на архитектурен проект в България, съобщи той в своя лекция в София, част от третото издание на Деня на италианския дизайн по света. Пининфарина беше гост на организираната от \"Конфиндустрия България\" и \"Аутомотив Клъстер България\" конференция \"Automotive Design – Pininfarina Design: Tradition and Innovation\". Дизайнерското студио с 89-годишна история, известно предимно с оформянето на визията на автомобили, работи по архитектурни проекти от 2011 година. \"Пренесохме аеродинамиката от колите, самолетите и яхтите в сградите, които се отличават с елегантност, хармония и чисти форми\", обясни визията на сградите на \"Пининфарина\" внукът на основателя на компанията. Той е начело на компанията от 2008 година, след като  по-големият му брат загива в катастрофа . Първата завършена сграда на \"Пининфарина\" е в Сао Пауло, Бразилия, а последната в Лимасол (Кипър). Творения на работещите за компанията 19 архитекти могат да се видят освен в Италия, също в САЩ, Китай, Япония, Варшава, Турция, Сингапур и други страни. За момента българският проект е само идея и желание, но няма нищо конкретно. Любопитна подробност е, че при откриването на конференцията вчера главният архитект на София Здравко Здравко покани италиански архитекти да се включат в конкурса за определяне на облика на зоната около площад \"Света Неделя\". Попитан, какво би посъветвал един млад архитект, инж. Пининфарина отговори без замисляне: \"Да се сравнява с другите, да работи с другите, защото дизайнът е групова работа. Да бъде любопитен. Да не си мисли, че е единственият гений на света\". Иначе тази година денят на италианския дизайн беше отбелязан в 150 града в различни страни, като събитието е посветено на автомобилния дизайна.", "date": "2019.03.20", "title": "Пининфарина има интерес към архитектурен проект в България"}
{"url": "https://www.dnevnik.bg/politika/2019/03/20/3407125_parlamentut_izbra_rukovodstvo_na_centralnata/", "text": "Очаквано парламентът избра бившия конституционен съдия Стефка Стоева за председател на Централната избирателна комисия (ЦИК). \"За\" гласуваха 141 народни представители. Предложената от ГЕРБ Стефка Стоева бе един от шестимата конституционни съдии, които  решиха, че Делян Пеевски може да се върне като депутат в парламента , след като подаде оставката си като шеф на ДАНС. Новият председател на ЦИК обяви, че ще положи усилия за добра организация на изборите и честно отразяване на гласа на всеки един избирател. Според нея предстои много работа в кратки срокове преди евровота, в т.ч.  осигуряване на машинно гласуване в поне 3 хиляди секции . За зам.-председатели на избирателната комисия бяха избрани Таня Йосифова (предложена от \"Обединените патриоти\"), Силва Дюкенджиева (предложена от \"БСП за България\") и Кристина Стефанова (предложена от \"Воля\"). За секретар бе избрана сегашният титуляр Севинч Соколова, която отново бе предложена от ДПС. Наред е президентът Следва президентът Румен Радев да назначи останалите членове на ЦИК, които за предложени от представените в парламента и европарламента партии и коалиции (още за кандидатите четете  тук ). Очаква се целият състав на комисията да бъде от 20 души. Председателят на правната комисия в парламента Данаил Кирилов от ГЕРБ призова държавният глава да издаде указ за назначаване на останалите членове на Централната избирателна комисия в срок, за да могат да започнат работа още утре, когато е първият ден от мандата. Той коментира, че някои от кандидатите на другите партии нямат опит в организирането на изборите, но явно имат партийни заслуги. ГЕРБ защити Станишев за евролистата За да защити кандидатурата на Силва Дюкенджиева, в пленарното заседание участва зам.-председателят на парламентарната група на \"БСП за България\" Драгомир Стойнев. Социалистите не идват на работа в парламента от месец. Зам.-председателят на партията Цветан Цветанов каза, че партията ще подкрепи предложението на левицата, но призова това да се счита за съглашателство. Той поиска БСП да не прилага натиск върху членовете си в избирателната комисия, а да ги остави да спазват закона. Цветан Цветанов се обърна към социалистите с призив да не правят опити да фалшифицират изборите, както фалшифицирали вота за избор на водач на евролистата. В неделя  Елена Йончева спечели тайното гласуване с 20 гласа преднина пред Сергей Станишев . \"Ние се отваряме за диалог за други партии от ЕНП, а вие се отказвате от председателя на ПЕС\", каза още Цветанов. От парламентарната трибуна Данаил Кирилов разказа как имало \"окръжно\" по структурите на левицата да се номинират други кандидати за евродепутати, но не и Станишев. БСП остава извън парламента  Зам.-председателят на парламентарната група на \"БСП за България\" Драгомир Стойнев обяви, че БСП ще се върне в Народното събрание след парламентарните избори (бел. авт. - БСП настоява за предсрочни избори от месеци). \"Обсъждате БСП, защото тя ще е победителка на следващите избори. Елате на нашия конгрес! И бездруго голяма част от вас са бивши членове\", обяви Драгомир Стойнев. Той каза, че парламентът не работи и затова социалистите не са в него - нямало законопроекти, а се правели политически трикове за изслушване на министри. Депутатът от \"Обединени патриоти\" Валентин Касабов разкритикува поведението на народните представители от БСП. \"В гората ли са, в землянките ли са, като дойде време за пари, се връщат\", каза той. После допълни: \"Предайте на партизаните, че мандрите свършиха\".", "date": "2019.03.20", "title": "Парламентът избра ръководство на Централната избирателна комисия"}
{"url": "https://www.dnevnik.bg/sviat/2019/03/20/3407175_nad_polovinata_molbi_za_patenti_idvat_ot_aziia_huauei/", "text": "Над 50 процента от международните молби за патенти идват от Азия, най-вече от Китай, Индия и Южна Корея, сочат данни на Световната организация за интелектуална собственост - СОИС (WIPO), цитирани от агенциите \"Франс прес\" и \"Ройтерс\". В годишния си доклад СОИС изтъква, че миналата година Съединените щати са останали световен лидер в международните заявки за патенти, но се очаква до две години Китай да ги изпревари. Общо за 2018 година са подадени рекордните 253 000 международни заявления за патенти, което е с 3.9 на сто повече в сравнение с 2017 г. Подаването на заявление в организацията не означава, че изобретението автоматично ще бъде патентовано. Това решение се взима впоследствие от отделните страни, обясни пред журналисти нейният директор Франсис Гъри. В сферата на технологиите секторът на цифровите комуникации (8.6 процента от общите заявки) е изпреварил информатиката (8.1 на сто) и застава начело на класацията по брой подадени заявления. Следват електрическото машиностроене, медицинските технологии и транспортът. Повече от половината от всички молби, внесени в СОИС миналата година, идват от Азия (50.5 на сто), на второ място е Европа (24.5 на сто), а на трето - Северна Америка (23.1 на сто), с по една четвърт от подадените заявления. Това развитие \"бележи важен етап за тази динамична икономически област и илюстрира историческото преместване на иноваторската дейност от запад на изток\", отбеляза Франсис Гъри в комюнике. Начело на  иновациите остават Съединените щати , запазвайки си първото място, което държат от няколко десетилетия, с 56 142 заявления. Този брой обаче отчита спад от 0.9 на сто, докато молбите от Китай (53 345) са се увеличили с цели 9.1 процента. Трета е Япония с 49 702 молби. Германия и Южна Корея се нареждат на четвърто и пето място съответно с 19 883 и 17 014 заявления. Сред основните 15 страни, подаващи международни заявления за патенти, единствено Индия и Финландия отчитат двуцифрено годишно увеличение през 2018 година - съответно с 27.2 и 14.7 на сто. Заявленията от Великобритания са се увеличили с 1.3 на сто, което е пета поредна година покачване. Спад се наблюдава обаче при молбите от Холандия (-6.6 на сто), която е на 10-о място в класацията, както и от Франция (-1.2 на сто) до 6-о място. Китайската телекомуникационна компания  \"Хуауей\"  (Huawei) е начело в азиатските заявки с 5405 молби за патент, което е абсолютен рекорд. През 2017 година китайският гигант е подал 4024 молби. На второ място е японската \"Мицубиши електрик\" (Mitsubishi Electric) с 2812 заявки, следвана от американските \"Интел\" (Intel) с 2499 молби, \"Куалком\" (Qualcomm) с 2404 и китайската технологична компания Зет Ти И (ZTE Corp) с 2080 заявления.", "date": "2019.03.20", "title": "Повече от половината молби за патенти идват от Азия, \"Хуауей\" е на първо място"}
{"url": "https://www.dnevnik.bg/sviat/2019/03/20/3407006_predozirane_izraelska_partiia_reklamira_parfjum/", "text": "Айелет Шакед - известната с крайнодесните си възгледи министър на правосъдието на Израел, стъписа сънародниците си с видеоклип, агитиращ за нейната партия преди извънредните парламентарни избори чрез несръчна пародия. Във видеото тя позира като модел на реклама за парфюм с името \"Фашизъм\". Ефектът бе бум от коментари в социалните мрежи и израелските медии, които спореха дали това е подигравка на леви сили в Израел, или е опит за шега малко преди изпъстреният с карнавални елементи еврейски празник Пурим, започнал в сряда. С изключение на надписа на парфюма рекламата на партия \"Нова десница\" е само на иврит, което създаде извън Израел объркване какво точно е посланието. Всъщност гласът зад кадър изброява целите на Шакед - \"революция в правораздаването, намаляване на (политическата) активност на съдиите, назначаване на съдии, разделение на властите, ограничаване на Върховния съд...\". След това тя се напръсква с парфюма, повдига вежди и казва \"Правна реформа... ограничаване на Върховния съд. На мен ми мирише на демокрация\". Екипът на Шакед, изглежда, смята, че така отхвърля обвиненията на противниците ѝ, че програмата ѝ е фашизоидна. От партията казват, че в клипа тя се представя като \"силна жена\", но критици веднага я обвиниха, че посланието е точно обратното - потвърждение на мнението на мъжете шовинисти, че жените не са нищо повече от красива опаковка без съдържание. Нова десница говори за \"Революция Шакед\", в която правораздавателната система ще спре да пречи на твърдолинейната десница да преследва целите си и властта ще бъде отнета от магистратите и върната на народа. Привържениците на малката националистическа партия призовават да се ограничи дейността на правозащитни организации и да се намалят възможностите израелски съдилища да преследват военни, обвинени в нарушаване на човешки права или законите на войната. Съоснователят Нафтали Бенет отхвърля каквато и да е възможност палестинците някога да имат своя независима държава и настоява по-голяма част от Западния бряг да бъде анексирана. Шакед призовава още да бъде закрит съветът, който избира членовете на съдилищата, и правомощията да преминат изцяло към парламента. Освен това тя иска Върховният съд да няма надзорни функции над политическите решения на депутатите и съдиите му да бъдат изслушвани в Кнесета. Най-радикалното ѝ предложение е с обикновено мнозинство (61 от 120 депутати) да може парламентът да отхвърля постановления на съда, в които парламентарно решение е обявено за противоречащо на конституцията. Шакед нарича съда \"най-мощния политически играч\" в страната и обвинява съдиите, че са започнали преврат срещу демокрацията и обществото, а левицата, която от години не успява да спечели избори, се опитва да превърне Върховния съд в \"суперправителство\". Видеото за парфюма \"Фашизъм\" прилича на  пародията  на сатиричното американско телевизионно шоу Saturday Night Live от 2017 г. Тя представляваше \"реклама\" на измислен парфюм с участието на Иванка Тръмп и послание \"Аромат за жената, която може да спре всичко това, но няма да го направи\".", "date": "2019.03.20", "title": "Предозиране: Израелска партия агитира с парфюм \"Фашизъм\""}
{"url": "https://www.dnevnik.bg/bulgaria/2019/03/20/3407208_borisov_svika_suveta_po_sigurnost_zaradi_terorizma_v/", "text": "Премиерът Бойко Борисов свика извънредно заседание на Съвета по сигурността към Министерския съвет, съобщиха от правителствената пресслужба. Заедно с ръководителите на службите за сигурност, главния прокурор и част от министрите в кабинета той обсъди ситуацията след терористичните актове в Нова Зеландия и Холандия. Миналата седмица  почти 50 души бяха убити в новозеландския град Крайстчърч  при нападение срещу две местни джамии. Оказа се, че оръжието, използвано от терориста при нападението, е изпълнено с надписи на кирилица и латиница за известни битки срещу Османската империя. Две от тях са свързани с България -  \"Шипченски проход 1877-78\" и \"Битка при Булаир 1913 г. \" Последва пресконференция на главния прокурор Сотир Цацаров, който уточни, че  атентаторът е бил в България през ноември миналата година . В началото на тази седмица пък мъж от турски произход  уби трима души и рани петима , след като стреля в трамвай в холандския град Утрехт. По време на Съвета за сигурност при Борисов е направен извод, че терористичната атака в Нова Зеландия е индивидуален акт. Няма данни задържаният за атаката да е контактувал с българи по време на посещението си в страната. Освен това МВР и службите за сигурност проверяват всички постъпили данни от чуждите си партньори. На Съвета по сигурността е бил поставен и въпросът за осъществяваните в момента енергийни проекти в Източното Средиземноморие. Обсъдени са националните интереси на България в тази сфера.", "date": "2019.03.20", "title": "Борисов свика Съвета по сигурност заради тероризма в чужбина и енергийните проекти"}
{"url": "https://www.dnevnik.bg/sport/2019/03/20/3407187_bulgariia_shte_ima_figuristka_vuv_finala_na_svetovnoto/", "text": "Александра Фейгин се класира за финала на световното първенство по фигурно пързаляне при жените. Българската състезателка, която е на 16 години, получи 56.69 точки за изпълнението си в кратката програма в Саитама. България не е имала финалистка на световно първенство от 25 години, припомня БНР. През 1993 година Виктория Димитрова завърши на 20-ото място, а след нея най-добрият резултат е 28-ата позиция на София Пенкова през 1996 година. Фейгин се представи много силно в кратката си програма по музика от филма \"Списъкът на Шиндлер\". Тя получи ниво 4 за трите пируета и стъпките, а трите ѝ скока – комбинация троен-троен тулуп, троен флип и двоен аксел бяха с положително оценяване. Във финала в петък сутринта българката ще представи новото си съчетание във волната програма, което е вдъхновено от театралната постановка \"Пасажери\".", "date": "2019.03.20", "title": "България ще има фигуристка във финала на световното за първи път от 25 години"}
{"url": "https://www.dnevnik.bg/zelen/2019/03/20/3407216_neno_dimov_shte_napravi_proverka_na_iztochvaneto_na/", "text": "Министърът на околната среда и водите Нено Димов заминава за Шабла по разпореждане на премиера Бойко Борисов, където да направи проверка за източването на Шабленското езеро, съобщава Министерството на околната среда и водите. Причината за проверката е драстичен спад - с около метър, на водното ниво на Шабленското езеро и Езерецкото езеро, установен от екип на Българското дружество за защита на птиците (БДЗП) на 9 март по време на мониторинг на водолюбивите птици в \"Натура 2000\". В резултат на източването голяма част от плитчините на влажните зони са пресушени, съобщиха от дружеството, цитирани от БНТ. След проверка на природозащитниците стана известно, че източването е станало чрез прокопаване на канал в пясъчните дюни с помощта на багер и че за тази дейност има официално разрешение. То е издадено във връзка с писмо на община Шабла по повод наводнени помещения в резиденция \"Шабла\". Каналът е широк 15-20 метра, което означава, че на практика не е имало реален контрол на изтичането на езерата, смятат от дружеството. Към момента този канал не е затворен и ландшафтът не е приведен в първоначалното му състояние. Изтичането е преустановено по естествен път поради изравняване на водните нива на езерата и на морето. Експертите посочват, че тези места са ключови за пребиваването по време на миграция и гнездене на десетки видове водолюбиви птици, обект на опазване в защитените местности \"Шабленско езеро\" и \"Шабленски езерен комплекс\", сред които белоока потапница, малък воден бик, червена чапла и много други. Тези видове вече са загубили гнездовите си местообитания, тъй като гнездят в тръстиковите масиви по ръба на водоема. Драстичният спад на нивото ще повлияе на традиционните по-плитки места за хвърляне на хайвер, посочват още специалистите. Освен източването е констатирано и опожаряване на голяма част от тръстиковите масиви в района на Шабленското езеро. Мащабите на опожаряването са изключително големи – няколкостотин декара опожарена влаголюбива растителност. Паленето на масивите с водна и влаголюбива растителност е забранено. \"До мен достига, че източвали езерото, стотици вида птици измират\", казва премиерът по време на заседанието. Това се вижда от частична стенограма, оповестена от правителствената информационна служба. Димов обяснява, че \"не умират стотици видове птици, не е източено, просто е намалено ниво, защото всяка пролет и не само Шабленското езеро, а по принцип се готвим за топене на снегове и валежите, които се очакват, така че нивата на язовирите и водните басейни да се поддържат в определени височини. Вчера от Районната инспекция във Варна излязоха с прессъобщение, има опасение от страна на някои екологични организации, че може да има проблеми. На този етап това са само опасения\". Все пак премиерът му поръчва да отиде лично да провери ситуацията, \"защото не искам да ни вкарват в скандали\". Поръчва на министъра, ако установи нарушения, да реагира \"на място\" и да създаде организация. \"Ние, които сме направили толкова много за опазване на околната среда, не искам да ни вкарват в тази тема, ако няма реална причина\", заключава премиерът.", "date": "2019.03.20", "title": "Нено Димов ще направи проверка на източването на Шабленското езеро"}
{"url": "https://www.dnevnik.bg/photos/2019/03/20/3407173_fotogaleriia_alternativen_pogled_kum_iaponskata_moda/", "text": "Между 20 и 26 март в японската столица Токио се провежда Седмица на модата под шапката на Amazon. На нея редица местни дизайнери представят най-новите си колекции за есен-зима 2019 г.", "date": "2019.03.20", "title": "Фотогалерия: Алтернативен поглед към японската мода"}
{"url": "https://www.dnevnik.bg/sviat/2019/03/20/3406445_teroristut_tarant_brani_edna_srednovekovna_evropa/", "text": "Австралиецът Брентън Харисън Тарант, който уби над 50 души и рани още толкова в нападението в Крайстчърч, бе изписал оръжието си с имена на личности и битки в Европа от преди векове, превърнали се за белите расисти в символ на една Европа от средните векове, каквато всъщност никога не е съществувала. Тази теза набира сила през последните години сред крайните националистически среди в Европа, Северна Америка и Австралия, разказва \"Ню Йорк таймс\". \"Те използват за набиране на последователи една сбъркана концепция за Средновековието и това е огромен проблем\", казва Пол Стъртивънт, автор на \"Средните векове в масовото съзнание\" и главен редактор на изданието Public Medievalist. Той изброява 18 примера от надписите на 28-годишния Тарант, сочещи към средновековни събития. Множество от надписите на Тарант са за кръстоносните походи през XI-XIII век, други са на средновековни сърби и на двама унгарски предводители, сражавали се с настъпващите османски турци. Сред тях е и соларният символ от раницата му, известен като Черно слънце и използван в украсата на замък на СС със зала за окултни занимания. През 2002 г. историкът Никълъс Гудрик-Кларк издава книгата \"Черното слънце: Арийски култове, езотеричен нацизъм и политиката на идентичността\", в която свързва символа с декоративни дискове от епохата на Меровингите в Ранното Средновековие. \"Доколкото ни е известно, това са били само украси и нямат нищо общо с пангерманската идентичност. Все едно да приписвате нещо такова на логото на Nike\", обяснява Стъртивънт. Той обръща внимание на използването и на Шарл Мартел, разгромил в битката при Тур (732 г.) последната голяма организирана мюсюлманска армия, опитала да нахлуе в земите на днешна Франция. Той е историческа личност, но в националистическите среди тя е деформирана до митични размери, допълва Стъртивънт. Думата \"мит\" е по-подходяща при описването на това как белите расисти разбират средните векове, смята той. \"В техните глави Средновековието е време, когато цяла Европа е била бяла, отделена от съседите си и непрекъснато в конфликт с онези, които те смятат за \"външните\". Истината е съвършено различна.\" В средновековна Сицилия например са съжителствали и работили мюсюлмани и евреи, в Англия през VII век архиепископът на Кентърбъри е родом от Турция, а любимият му абат идва от Северна Африка. В Европа, включително в Рим, е имало посолства на Етиопия, а текстове от онези времена често описват срещи с пътници \"от Индия\" - най-вероятно термин, използван за идващите от Близкия изток. Средновековните художници рисуват негри, което означава, че те не са нещо непознато по техните земи. Разбира се, това не означава, че всичко е било \"цветя и рози\" и мултикултурализъм. \"Определено е имало расизъм, но много по-странен според днешните ни разбирания. Той е бил основан в значително по-голяма степен на географския произход, а не на цвета на кожата. Хората са били расисти спрямо \"онези отвъд реката\" или \"оттатък хълма\". \"Идеята, че средновековните общества са били идеален пример за \"чисто бяло\", е просто абсурдна. Щеше да е смешно, ако не беше отвратително\", казва Стъртивънт. Негови колеги медиевисти като Дороти Ким, Дейвид Пери и Сиера Ломюто са част от разрастващо се движение в академичните среди за активно развенчаване на фалшиви истории за Средновековието, разпространявани от групите, от които е дошъл терористът от Крайстчърч.", "date": "2019.03.20", "title": "Терористът Тарант брани бяла средновековна Европа, която никога не е съществувала"}
{"url": "https://www.dnevnik.bg/kultura/2019/03/20/3407177_bulgarska_animatorka_shte_predstavi_svoi_proekt_za/", "text": "На 28 март в Delancey Street Theatre, Сан Франциско, Боряна Иванова ще представи своята поредица от късометражни анимационни филми Masters of Survival. Освен създател на поредицата българката е и неин продуцент, а проектът е реализиран под шапката на световноизвестното германско дигитално студио UFA, съобщават от Creative Energy Hub. Сюжетът на рисуваната на ръка анимация следва трагичната, но и вдъхновяваща на моменти история на 10 бежанци. Всеки филм разказва историята на един човек, който е принуден от обстоятелствата да остави досегашния си живот и да започне ново начало. Филмите са показвани на редица международни фестивали и са били прожектирани в престижния \"Дом на световните култури\" в Берлин, Германия. Боряна израства в България, където започва да учи анимация, а след това довършва образованието си в Холандия. В следващите години работата й я отвежда в Испания, Южна Африка, Германия и САЩ. В момента живее между Берлин и Калифорния. Сред последните й проекти е анимационният сериал Futureville, който се опитва да хвърли различен поглед към новите технологии и влиянието им в живота на съвременния човек. \"Благодарение на отворения към зрителите сюжет ние им даваме възможност да си взаимодействат с разказа и да определят как да се развие историята, тъй като има алтернативен край за всеки един епизод\", разказва по-подробно за сериала тя. В последните години Боряна работи с медийни компании и общности по целия свят. Отскоро тя се вълнува и от въпроса за жените в киното и става част от обществото \"Бъдещето на киното\", чиято цел е чрез технологията на виртуалната реалност като ново средство за разказване на истории да се върви в посока на изкореняване на предразсъдъците във филмопроизводството.", "date": "2019.03.20", "title": "Български аниматор ще представи свой проект за бежанци в Сан Франциско"}
{"url": "https://www.dnevnik.bg/bulgaria/2019/03/20/3407230_neiasnena_sobstvenost_trafik_mrusotiia_-_oshte/", "text": "Появата на ново високо строителство в плътно застроения център на София може да окаже сериозно негативно влияние върху историческия облик на зоната, транспортната достъпност, възможността за експониране на археологическите артефакти.\" Това се казва в становище на кмета на район \"Средец\" Мария Ачкова във връзка с намерението в непосредствена близост до Народния театър \"Иван Вазов\" да бъде  построена нова 8-етажна  офис сграда. Предложението и п роект за това строителство на ул. \"Кузман Шапкарев\" 3  в момента е подложено за обществено обсъждане и има редица забележки на собствениците на съседни имоти. Днес позиция заема и районният кмет. С предлаганото строителство се променят параметрите на това, което е допуснато първоначално. От предварително предназначение \"за офиси\" се планира строителство \"за офиси, обществено обслужване, подземни гаражи и трафопост\", има промяна в разположението, конфигурацията и етажността на застрояване. Планирани са нови две нива подземни гаражи, а етажността се завишава от 6 на 8 етажа. Трафик и мръсотия Ачкова отбелязва, че новият проект ще попречи още на реализацията на стратегията на общината за развитие на публичните пространства в градския център, проект \"София – град за хората\" и препоръките на доклада, изготвен от проф. Геел. Кметът на \"Средец\" посочва, че ще се увеличи и замърсяването на въздуха по време на строителството, а последващото увеличаване на автомобилния трафик не кореспондира с \"Програмата за управление на качеството на атмосферния въздух на Столичната община за периода 2015-2020\". Множеството нови обекти в сградите пък ще генерират голямо количество битови отпадъци, което ще усложни сметосъбирането и сметоизвозването, пише още Ачкова. Спор за собствеността върху имота Възложител по проекта е \"ТУЛЕКС\" ЕООД, с управител Пламен Илиев. От документите, с които разполагат в район \"Средец\", част от собствеността на фирма \"ТУЛЕКС\" ЕООД върху имота на ул. \"Кузман Шапкарев\" 3 се оспорва от Сдружение с нестопанска цел \"Американски университет в България\". Внесено е възражение от сдружението с искане за спиране на административното производство до приключване на спора за собствеността. Към датата на подаване на възражението все още няма произнасяне по допускане на касационното обжалване. Спазени ли са отстоянията, липсват оразмерявания Районният кмет отбелязва още, че проектът не е окомплектован и оформен графично според нормативните изисквания и съответно не е доказано дали са спазени устройствените параметри и изискуемите отстояния. Проектът за нова сграда не взима предвид също и влязло в сила решение на Върховния административен съд от април 2018 г., с което е признато правото на собствениците в съседен имот също да осъществят строителство. Така не е ясно дали и как ще бъде спазено решението на съда, дали ако бъде построена новата офис сграда, в съседния й имот също ще може да се строи, както постановява ВАС. От представените силуети пък не е доказана котата-корниз на новата сграда. Археологията Имотът попада във Втора защитена зона на Археологически резерват \"Антична Сердика и Средновековен Средец\" с категория \"национално значение\". Предписано е пълно спасително археологическо проучване в границите на имота преди извършване на всякакви строителни дейности. Затова от районната администрация пишат, че е целесъобразно към проектната документация да се приложи и становище на Регионалния исторически музей във връзка с документираната информация за налична археологическа структура в близост до строителния обект. Ачкова предлага още всяко подземно строителство в този район да бъде предшествано от експертно обсъждане, оценка и стратегия.", "date": "2019.03.20", "title": "Неизяснена собственост, трафик, мръсотия - още аргументи срещу нова офис сграда до Народния театър"}
{"url": "https://www.dnevnik.bg/sviat/2019/03/20/3407237_brjuksel_globi_gugul_s_149_mlrd_evro_za_treto/", "text": "Европейската комисия глоби \"Гугъл\" с 1.49 млрд. евро днес за нелегални практики в рекламите в търсачките, за да запази доминиращата си позиция на пазара. Това е третото сериозно наказание срещу компанията в последните две години. Миналата година еврокомисарят по конкуренцията  Маргрете Вестегер  ѝ наложи рекордната  глоба от 4.34 млрд. евро , задето операционната система \"Андроид\" пречеше на дейността на конкурентите ѝ, а през 2017 г. -  2.42 млрд. евро  за некоректни практики в онлайн пазаруването. В случая става въпрос за сайтове с функция за търсене, чиито резултати са доставяни от AdSense - но сайтовете не са имали право да показват и реклами на конкуренти на \"Гугъл\". Това означава, че те са били длъжни да запазват най-доброто място за рекламите на \"Гугъл\", пише агенция \"Ройтерс\". Проверката е започнала след подадено от \"Майкрософт\" оплакване през 2010 г. През 2016 г и двете компании са се отказали от жалби една срещу друга.", "date": "2019.03.20", "title": "Брюксел глоби \"Гугъл\" с 1.49 млрд. евро за трето нарушение за две години"}
{"url": "https://www.dnevnik.bg/evropa/regioni/2019/03/20/3407250_do_2020_g_za_razvitie_na_bulgarskite_regioni_shte_se/", "text": "Над 5 млрд. евро се инвестират през периода 2014-2020 г. в България от оперативна програма \"Региони в растеж\", Програмата за развитие на селските райони и няколко програми за европейско териториално сътрудничество за развитие на българските региони. Средствата са за строеж и рехабилитация на пътища, гранични контролно-пропускателни пунктове, ремонт на училища и здравни заведения, саниране на жилищни сгради, мерки за защита от наводнения, развитие на стопанства и предприятия, обновяване на градската среда и селата, насърчаване на туризма и др. Това съобщи министърът на регионалното развитие и благоустройството Петя Аврамова при участието си в четвъртата министерска среща в рамките на Комитета по политиката за регионално развитие на Организацията за икономическо сътрудничество и развитие (ОИСР) в Атина. Пред участниците във форума на тема \"Мегатенденциите: да изградим по-добро бъдеще за регионите, градовете и селските райони\" министърът обърна внимание, че през последното десетилетие България получи ценен опит при управлението на политики, което помогна националната регионална политика да придобие ново измерение. Тя коментира, че МРРБ работи активно за развитието на регионалната политика и за справянето с предизвикателствата, пред които българските градове и региони са изправени, се посочва в съобщение на пресцентъра на министерството. Глобалните мегатенденции като дигитализацията, демографските промени, изменението на климата, недостигът на ресурси, урбанизацията, миграцията, сигурността влияят непрекъснато върху нашите общества и икономики, като трансформират начина, по който хората живеят и работят. Тези водещи тенденции не следва да се възприемат като заплаха, точно обратното, те разкриват нови възможности за развитие пред нашите икономики, посочи Аврамова. Тя отбеляза, че технологиите, иновациите и дигитализацията могат да бъдат допълнителен стимул за създаване на икономически растеж и приобщаване, като трябва да се създават повече практически модели и адекватни механизми, които бързо да адаптират системите на управление на централно и местно ниво към новите тенденции. Аврамова подчерта, че осигуряването на технологичен трансфер и дигитализация и намаляването на различията са сред основните приоритети на България, но създаването на цифрови умения и изграждането на необходимата инфраструктура остават едни от най-големите предизвикателства. Същевременно цифровата трансформация разполага с голям потенциал за създаване на нови работни места, повишаване на производителността и конкурентоспособността на предприятията. Регионалният министър коментира, че са необходими конкретни и прагматични действия, които да доведат до промяна в нагласите, подхода и стъпките към изпълнение на политиките за приобщаване на регионите и кохезията, за да се постигне устойчиво регионално развитие. България работи усилено за присъединяването си към ОИСР, каза още българският министър. България е в преговорен процес за членство в организацията заедно с Бразилия.", "date": "2019.03.20", "title": "До 2020 г. за развитие на българските региони ще се инвестират 5 млрд. евро"}
{"url": "https://www.dnevnik.bg/sviat/2019/03/20/3407256_kazahstanskata_stolica_shte_nosi_imeto_na_dosegashniia/", "text": "Парламентът на Казахстан реши да преименува столицата Астана на Нурсултан - малкото име на дългогодишния лидер Назарбаев, напуснал президентския пост преди по-малко от 24 часа. Двете камари на парламента гласуваха единодушно едва два часа след като приемникът му, изпълняващият длъжността държавен глава Касим-Жомарт Токаев, направи предложението, предава сайтът Zakon.kz, цитиран от РБК. Токаев положи клетва и прие днес поста и.д. президент на Казахстан след неочакваната оставка на Нурсултан Назарбаев, управлявал близо три десетилетия, предаде \"Ройтерс\", цитирана от БТА. Токаев заяви, че ще продължи политиката на предшественика си и ще разчита на мнението му по ключови политически въпроси. Токаев предложи столицата на Казахстан да бъде преименувана на Нурсултан в първата си публична реч. Той заяви и че Назарбаев ще остане пожизнен \"баща на нацията\" - Елбасъ, и предложи да се издигне паметник в столицата на Казахстан и да се преименуват централните улици в централните областни градове в негова чест, отбеляза ТАСС. Назарбаев остава във властта Седемдесет и осем годишният Назарбаев  подаде оставка вчера , но остава силно влиятелен в казахстанската политика с поста си в Съвета за национална сигурност. Токаев, 65-годишен дипломат от кариерата, който говори свободно руски, английски и китайски, ще заема президентския пост до края на мандата на Назарбаев, изтичащ през април 2020 г., съгласно конституцията. Не е ясно дали дипломираният в Русия бивш премиер Токаев ще се кандидатира за президент. Назарбаев го похвали вчера като \"човек, на когото може да се повери управлението на Казахстан\". Назарбаев ръководеше богатата на петрол централноазиатска република от 1989 г., още докато тя беше в състава на Съветския съюз, и редовно печелеше изборите с над 90 процента от гласовете на избирателите. Най-голямата му дъщеря, Дарига Назарбаева, междувременно пое поста председател на Сената - втория пост в държавната йерархия - освободен от Токаев.", "date": "2019.03.20", "title": "Казахстанската столица ще носи името на досегашния президент"}
{"url": "https://www.dnevnik.bg/bulgaria/2019/03/20/3407258_kmetut_na_cherven_briag_i_oshte_petima_slujiteli_na/", "text": "Кметът на Червен бряг Данаил Вълов и петима служители на общината са били арестувани днес  по време на специализирана полицейска акция в града . Зам. главният прокурор Иван Гешев уточни, че те са задържани за 24 часа заради престъпление по служба, съобщава \"Фокус\". Вълов спечели изборите за кмет на града през 2015 г. като независим кандидат, подкрепен от ПК \"Тракия\", АБВ, БДЦ и Реформаторския блок. По време на акцията са претърсени няколко жилища в Червен бряг. Все още продължава работата на прокуратурата по събиране на доказателствата. \"Може би утре ще бъде ясно спрямо кои лица ще бъдат повдигнати обвинения. Една от линиите на разследването е обществена поръчка за \"топъл обяд\". Накратко става въпрос за лобиране за определени фирми да спечелят обществени поръчки\", каза Гешев. Наказателното производство е започнало по материали, изпратени от Агенцията за държавна и финансова инспекция (АДФИ) и след журналистическо разследване на \"Господари на ефира\", излъчено на 7 май 2018 г. Установено е, че кметът е нарушил задълженията си като длъжностно лице и възложител на обществени поръчки по програмата \"Топъл обяд\", финансирана по Оперативна програма за храни и/или основно материално подпомагане и съфинансирана от Фонда за европейско подпомагане на нуждаещи се лица. Стойността на програмата е 229.1 хил. лв. с ДДС. През април 2017 г. община Червен бряг обявява обществена поръчка с две обособени позиции - \"Приготвяне и доставяне на храна \"топъл обяд\" в гр. Червен бряг\" и №2 \"Приготвяне и доставяне на храна \"топъл обяд\" в гр. Койнаре\". Според сигнала документи, отговарящи на условията на обществената поръчка, са подали три фирми. На базата на критерий \"най-ниска цена\" е отговаряла фирмата \"М.-П.\" ЕАД, гр. София. Вместо да сключи договор със спечелилата фирма и да обезпечи безвъзмездното изхранване на социално слаби в община Червен бряг, Данаил Вълов е прекратил обществената поръчка на 16 май 2017 г. Целта му е била да облагодетелства другите две фирми, които са печелили обществени поръчки със същия предмет през предходната година.", "date": "2019.03.20", "title": "Кметът на Червен бряг и още петима служители на общината са арестувани"}
{"url": "https://www.dnevnik.bg/sport/2019/03/20/3407257_video_hardun_produlji_da_pishe_istoriia_s_nov_rekord_v/", "text": "Звездата от НБА Джеймс Хардън продължи да пише история. Гардът на \"Хюстън рокетс\" стана първият играч, който записва по 30 или повече точки срещу всеки от 29-те съперника в лигата в един сезон. Рекордът му беше подпечатан с 31 точки за победата със 121:105 срещу \"Атланта хоукс\". Това беше 48-ият мач от общо 67 през сезона, в които Хардън стига границата от 30 точки. Тъкмо срещу \"Хоукс\" през декември обаче приключи серията от 32 последователни мача, в които гардът отбелязва \"кота 30\". Това го остави на второто място във вечната ранглиста, като недостижимо продължава да е постижението на Уилт Чембърлейн с 65 поредни мача с достигнати поне 30 точки през 60-те години на миналия век. Чембърлейн също има сезон, в който е записвал поне по 30 точки срещу всеки от съперниците, но тогава броят на отборите беше по-малък. НБА се разшири в настоящия формат с 30 отбора през 2004 г. Шампионът \"Голдън стейт\" е начело в Западната конференция, а \"Рокетс\" е трети. Вечерта в НБА беше белязана и от един от най-големите обрати в историята. \"Бруклин нетс\" стигна до 123:121 срещу \"Сакраменто кингс\" като гост, след като изоставаше с 25 точки в последната част. Подобен обрат за последните 65 години са правили само четири отбора, пише испанският \"Марка\".", "date": "2019.03.20", "title": "Видео: Хардън продължи да пише история с нов рекорд в НБА"}
{"url": "https://www.dnevnik.bg/bulgaria/2019/03/20/3407259_prokuraturata_proveriava_pokupkata_na_noviia/", "text": "Гражданско сдружение \"БОЕЦ\" внесе в прокуратурата и в антикорупционната комисия (КПКОНПИ) сигнал за придобития нов луксозен апартамент от Цветан Цветанов. Това съобщение, разпространено днес от сдружението, беше потвърдено от говорителя на главния прокурор Румяна Арнаудова пред БНР. За сделката се разбра вчера от публикация на \"Свободна Европа\". Подробности за нея четете  тук . Междувременно днес изданието оповести нова информация, според която новопридобитите два апартамента от Цветанов още същия ден са били продадени на негов приближен в ГЕРБ - Симеон Велков, за когото от партията твърдят, че вече не работи там. Подробности за това четете  тук . Сигналът, получен в прокуратурата, е вече разпределен и по него ще бъде направена двумесечна проверка, която да установи дали има извършено престъпление, обясни Арнаудова. Ако се наложи, ще бъде потърсено съдействие от Антикорупционната комисия. Но тъй като сигнал има и до антикорупционната комисия, възможно е двете проверки да протичат заедно, макар и по различни текстове от съответните закони. По повод проверката пред журналисти в Народното събрание Цветанов коментира: \"Нямам никакви притеснения от нищо. Аз съм изряден български гражданин и съм го доказал и никога не съм се крил\". ", "date": "2019.03.20", "title": "Прокуратурата проверява покупката на новия апартамент на Цветанов"}
{"url": "https://www.dnevnik.bg/tehnologii/2019/03/20/3407188_asteroidut_benu_se_okaza_izkljuchitelno_negostopriemen/", "text": "Една от най-сложните мисии на НАСА срещна изключителни трудности и все още е под въпрос дали в крайна сметка ще бъде успешна. Става въпрос за кацането на сондата OSIRIS-REx на астероида Бену, от който трябва да вземе проби, които да върне на Земята през 2023 г. Оказа се обаче, че Бену е доста негостоприемен и на него трудно ще може да кацне космически апарат. Повърхността му е покрита с хиляди малки камъни и стотици големи, които са с размери на лимузина. Тази неравна повърхност към момента спира OSIRIS-REx и апаратът все още не може да кацне върху астероида. НАСА иска да вземе проби от прашната повърхност на Бену, като за момента агенцията е открила няколко места на астероида, които стават за кацане. Там повърхността изглежда гладка, но отново има камъни, макар и малки. Освен това сондата OSIRIS-REx е установила при няколкоседмични наблюдения, че астероидът изхвърля прах и камъни. Частиците са малки, като достигат няколко сантиметра.", "date": "2019.03.20", "title": "Астероидът Бену се оказа изключително негостоприемен за вземане на проби от НАСА"}
{"url": "https://www.dnevnik.bg/sviat/2019/03/20/3407269_avstraliia_obiavi_ogranicheniia_za_priema_na_migranti/", "text": "Австралийският премиер Скот Морисън съобщи днес, че страната му ще намали годишния си прием на имигранти и ще насочва новопристигналите извън големите градове към малки градчета в селските райони, предаде ДПА. Квотата за годишен прием ще бъде намалена от 190 хил. на 160 хил. души за следващите 4 години, каза той. Ще бъдат въведени също така нови визови категории, които ще задължават 23 хил. квалифицирани мигранти да живеят и работят поне три години в малки гладове в селските райони, преди да получат право да кандидатстват за постоянно жителство. На чуждестранните студенти ще се предлагат изгодни оферти да учат извън големите градове. Според правителството тази политика ще помогне да се намали натискът върху инфраструктурата в големите градове, които през последните години изпитват сериозни проблеми заради бързо нарастващото си население най-вече в резултат на заселването в тях на мигранти. Решението за съкращаване на приема на имигранти и за насочване на новопристигналите извън големите градове идва броени дни след атаките срещу две джамии в Крайстчърч, съседна Нова Зеландия, където австралийски терорист изби 50 мигранти мюсюлмани. Морисън е обект на критики заради момента, в който съобщи за ограниченията върху приема на мигранти, и начина, по който го направи. Той обаче изрази \"силно разочарование\", че дебатът по демографските проблеми и имиграцията се оказва \"похитен от хора с противоречиви възгледи, които се опитват да го експлоатират за други цели\". \"Това е практически проблем, който австралийците искат да бъде решен, същото искат и имигрантските общности\", каза премиерът. Двайсет и три хиляди регионални визи, които ще бъдат предложени на квалифицирани работници, са за райони извън Сидни, Мелбърн, Пърт, Брисбън и Златния бряг. Изявлението на австралийския премиер идва в навечерието на парламентарните избори през май, една от темите на които е недоволството на гласоподавателите от задръстването в големите градове. Темата за имиграцията е щекотлива, особено за консервативното правителство, което е обвинявано, че малтретира кандидатите за убежище и бежанците. Правителството на Морисън изостава в предизборните анкети от опозиционната Лейбъристка партия, отбелязва ДПА. Австралия има население от около 25 млн. души и през последните години се наблюдават изострящи се проблеми в най-големите градове по източното крайбрежие. Над две трети от населението живее само в двата мегаполиса - Сидни и Мелбърн, които нарастват общо с около 100 хил. души годишно. Още три милиона живеят в Брисбън и района на Златния бряг, а Пърт, на западното крайбрежие има около два милиона жители, отбелязва ДПА. /БТА", "date": "2019.03.20", "title": "Австралия обяви ограничения за приема на мигранти дни след атаката в Нова Зеландия"}
{"url": "https://www.dnevnik.bg/citat_na_deniia/2019/03/20/3407272_citat_na_denia_pari_ima_no_iztichat_otvsiakude/", "text": "С тези думи зам. главният прокурор Иван Гешев коментира  арестите в община Червен бряг.  При специализирана полицейска акция днес бяха задържани кметът на града и петима общински служители. Те са обвинени в престъпления по служба, свързани с отпусканите евросредства по програма \"топъл обяд\". По думите на Гешев има редица проблеми с обществените поръчки. Това се констатирало по десетки дела, наблюдавани от Специализираната прокуратура. \"Накратко става въпрос за лобиране за определени фирми да спечелят обществени поръчки. Каква е целта всеки може да се сети. Констатираме по десетките съдебни производства, че ситуацията е като с ТЕЛК и други държавни структури\", обясни Гешев. \"Пари изтичат отвсякъде. Пари има, но се краде много. Казвам го откровено и не визирам конкретния човек. Независимо в какъв цвят, от коя политическа партия са кметовете, в голямата си част ситуацията е една и съща. Става въпрос за масово нарушение на обществените поръчки, по които те са възложители\", допълни зам. главният прокурор. Миналата седмица в рамките на един ден прокуратурата  повдигна обвинения на кмета на Созопол Панайот Рейзи , който е трети мандат кмет на черноморския град, като през 2011 г. беше избран с листата на ГЕРБ, както и на  кмета на Златица Магдалена Иванова  (БСП).", "date": "2019.03.20", "title": "Цитат на деня: Пари има, но изтичат отвсякъде, защото се краде много"}
{"url": "https://www.dnevnik.bg/sviat/2019/03/20/3407279_feisbuk_veche_niama_da_dopuska_diskriminirashti_obiavi/", "text": "Фейсбук\" ще промени рекламната си платформа, за да предотврати дискриминацията в нея, съобщи агенция \"Ройтерс\", позовавайки се на извънсъдебно споразумение между компанията и правозащитни организации. \"Фейсбук\" ще създаде нов портал за реклами в САЩ, свързани с пазарите на имоти, кредити и работна ръка. Възможностите за таргетиране в него ще бъдат ограничени и това ще се отнася и за \"Инстаграм\" и \"Месинджър\" - рекламодателите няма да имат право да отсяват аудиторията по възраст, пол, културни особености или пощенски код. Те ще трябва да изберат и минимален радиус за таргетирането по локация, за да се предотврати изключването на определени общности. Компанията обеща още да създаде инструмент, който позволява на потребителите да виждат всички имотни реклами независимо дали са насочени към тях. Критики срещу  дискриминационните практики  във фейсбук рекламите има още от 2016 г., когато разследващата медия ProPublica съобщи, че те могат да бъдат таргетирани по посочено от потребителите работно място, дори то да е \"Мразещ евреите\". Медията успя също така да купи  дискриминиращи реклами  за имоти. Разкритията ѝ доведоха до натиск от Алианса за справедливо настаняване, Американският съюз за граждански свободи (ACLU) и други организации, които повдигнаха пет отделни дела срещу социалната мрежа. Настройките на \"Фейсбук\" \"позволяваха на рекламоадтелите да създават реклами, които изключват  чернокожите и латиноамериканците  или семействата с деца\", казва Сандра Тамес от Съвета за справедливо настаняване на Сан Антонио. Американското право забранява публикацията на реклами, които специално изразяват предпочитания на база раса, религия, пол или други класификации.", "date": "2019.03.20", "title": "\"Фейсбук\" вече няма да допуска дискриминиращи обяви на хазяи и работодатели"}
{"url": "https://www.dnevnik.bg/evropa/2019/03/20/3407276_mei_poiska_ot_es_otlagane_na_brekzit_do_30_juni/", "text": "Британският премиер Тереза Мей поиска Европейският съюз да отложи Брекзит до 30 юни, предаде \"Ройтерс\". В нейно писмо до председателя на Европейския съвет Доналд Туск се посочва: \"Пиша, за да информирам Европейския съвет, че Великобритания иска удължаване на периода по чл. 50 до 30 юни 2019 г.\". Мей подчерта, че иска излизане от ЕС със сделка и че възнамерява да внесе за гласуване в парламента вече отхвърлената два пъти сделка, която постигна с блока, без обаче да посочи кога това може да се случи. \"Като премиер не съм готова да отложа Брекзит по-дълго от 30 юни\", заяви премиерът пред парламента. \"Затова тази сутрин писах до председателя Туск, председателя на Европейския съвет, информирайки го, че Великобритания иска удължаване на периода по чл. 50 от Лисабонския договор до 30 юни. Правителството възнамерява да представи предложения за трети значим вот. Ако този вот мине, удължението ще даде на Камарата (на общините) време, за да обмисли законопроекта по споразумението за оттеглянето. Ако не, Камарата ще трябва да реши как да действа\", допълни Мей. Тя заяви, че е против продължително отлагане на Брекзит, защото е време страната да спре да се занимава с този въпрос и националният дебат да продължи с други проблеми. \"Резултатът от едно продължително отлагане ще бъдат безкрайни часове и дни, в които тази камара ще продължи да се занимава изключително с Европа и няма да се заеме с темите, които имат значение за нашите избирателни райони.\" Мей подчерта, че отлагането на Брекзит чрез удължаване на преговорите не изключва възможността Великобритания да напусне без сделка. Едно по-дълго удължаване ще доведе и до \"неприемливото\" участие на Великобритания на европейските избори в края на май, отбеляза още тя. Британският премиер освен това изключи възможността за свикване на предсрочни парламентарни избори във Великобритания. Британците искат да се осъществи онова, за което те гласуваха на референдума за Брекзит преди три години, допълни тя. В писмото си до Туск Мей пише, че има намерение да представи още предложения за предпазния механизъм за ирландската граница с цел защита на общия пазар. Опозиционната Лейбъристка партия заяви, че избирайки кратка отсрочка, Мей принуждава депутатите да решават между приемането на сделка, която вече са отхвърлили, или излизането без сделка. Членовете на Консервативната партия, които подкрепят Брекзит, са против по-дълго отлагане, защото се опасяват, че в такъв случай Брекзит може никога да не се състои. Лидерът на лейбъристката опозиция Джеръми Корбин каза, че ще отиде утре в Брюксел, за да се срещне с европейски лидери и представители. Решението за отлагане на Брекзит трябва да се вземе единодушно от държавите членки на ЕС. Брюксел може да е против Според документ, видян от \"Ройтерс\", Европейската комисия е против удължаването на британското членство в ЕС до 30 юни, както Мей предлага. В съобщение за Брекзит, разгледано по време на редовната среща на еврокомисията в сряда, официални лица посочват, че лидерите, които ще се срещнат с Мей в четвъртък, са изправени пред \"двоен\" избор - за кратко отлагане на Брекзит от 29 март до преди 23 май или дълго отлагане поне до края на тази година. Във втория случай Великобритания ще бъде задължена да проведе избори за Европейски парламент на 23 май. \"Всяко удължаване, предложено на Великобритания, трябва или да продължи до 23 май 2019 г., или да бъде значително по-дълго и налага провеждането на европейски избори. Това е единственият начин да бъде защитено функционирането на евроинституциите и тяхната способност да взимат решения\". В съобщението се посочва също, че при удължено членство Великобритания трябва \"в духа на лоялно сътрудничество\" да се ангажира с \"конструктивно въздържане\" по ключови въпроси като многогодишната финансова рамка на ЕС и запълването на висши европейски постове след изборите през май. Евроизборите Говорител на комисията, цитиран от БТА, каза, че Мей е потърсила днес по телефона председателя Жан-Клод Юнкер. След съобщенията от Лондон, че Великобритания иска отсрочка до 30 юни на оттеглянето си от ЕС, говорителят направи допълнителни уточнения за разговора. По неговите думи Юнкер е предупредил Мей, че ако Великобритания не напусне ЕС до 23 май, трябва да свика избори за евродепутати. Юнкер е отбелязал, че поисканата отсрочка от британската страна до 30 юни е след датата на изборите. Той е пояснил, че без свикването на избори за евродепутати във Великобритания при това положение, институциите на ЕС ще бъдат изправени пред \"трудности и правна несигурност\".", "date": "2019.03.20", "title": "Мей поиска от ЕС отлагане на Брекзит до 30 юни"}
{"url": "https://www.dnevnik.bg/politika/2019/03/20/3407287_volia_ostava_v_parlamenta_sled_kato_se_zapozna_s/", "text": "Парламентарната група на \"Воля\" ще остане в парламента и ще осигурява кворума на управляващите, въпреки че преди седмица лидерът й Веселин Марешки обяви, че  групата му напуска парламента . До това се стигна след продължила час и двайсет минути среща между двете партии, на която са сверили предизборните си програми и е изслушан отчет за успехите на управлението. Ще подкрепяме добрите неща на ГЕРБ, които съвпадат с нашите, най-лесното е да сме поредните, които ще създадем хаос и безвремие, каза Марешки след срещата. Той добави, че \"Воля\" не е познавала добре програмата на ГЕРБ. \"Можеше да вземем необосновани решения, които да навредят и на държавата. Тук искам да отбележа, че формално погледнато като опозиция в този парламент, ако гледаме само нашия частен интерес и разсъждаваме като едни политически брокери или комарджии, най-лесното е да сме поредните, които ще създадем хаос, напрежение, безвремие\", каза Марешки. Той добави, че \"не виждаме основание на база на програмата, която чухме, да не подкрепяме добрите неща, които до голяма степен съвпадат с нашата програма\". Според него ГЕРБ заслужават да бъдат подкрепяни. Няма никаква сделка с \"Воля\", а идеи, които се обсъждат, и реални политики, които се реализират, заяви лидерът на ГЕРБ в парламента Цветан Цветанов. Той отчете надълго фискалните успехи на управлението и добави, че в разговорите е станало въпрос и за минималната пенсия, която до края на управленския мандат се предвижда да бъде 240 лв. \"Това, което беше заявено от г-н Марешки, че в тяхната управленска програма е заложено, е, че в края на 2021 г. би било добре пенсията да бъде 240 лв. Говорим за реални възможности на държавата, а не за популизъм и популистки послания\", каза Цветанов. Той отчете още, че до края на мандата прогнозата е 50% увеличение на средната работна заплата спрямо нивото й през 2016 г. Цветанов се похвали и с успехите в политиката за хората с репродуктивни проблеми и ангажимента на държавата да финансира решаването му. \"Имаме родени за 2018 г. 1053 деца по тази програма. Това означава, че със 147 са повече, съпоставимо с 2017 г.\", отчете Цветанов. Впечатлени сме от професионализма, който излъчиха в по-стегнат формат най-видните представители на управляващата партия ГЕРБ, каза още Марешки.", "date": "2019.03.20", "title": "\"Воля\" остава в парламента, след като се запозна с предизборната програма на ГЕРБ"}
{"url": "https://www.dnevnik.bg/bulgaria/2019/03/20/3407307_okolo_13_mln_pensioneri_shte_poluchat_dobavka_kum/", "text": "Около 1.3 млн. пенсионери ще получат добавка към пенсиите си за април, съобщава правителствената пресслужба. Допълнителната сума е в размер на 40 лв. и ще се изплаща на пенсионери, на които пенсията или сборът от пенсиите заедно с добавките и компенсациите към тях за месеца е до 348 лв. включително, колкото е размерът на линията на бедност за 2019 г. За изплащането на добавките правителството ще отпусне допълнителни 52.8 млн. лв. по бюджета на държавното обществено осигуряване. Средствата са осигурени за сметка на преструктуриране на разходите и/или трансферите по централния бюджет за 2019 г.  Решението е факт след  вчерашната среща  на премиера Бойко Борисов със синдикатите, министъра на труда и социалната политика Бисер Петков, управителя на НОИ Ивайло Иванов и вицепремиера Томислав Дончев. До нея се стигна, след като стана известно, че с новата формула за изчисляване на пенсията, която влезе в сила на 1 януари, индивидуалният коефициент на около една трета от кандидат-пенсионерите би бил по-нисък, отколкото по досегашните правила. За проблема се разбра от публикация първо на в. \"Сега\", а управляващите отрекоха да става дума за гаф. След разгарянето на темата в публичното пространство управляващите побързаха да съобщят, че ще има великденски добавки за пенсиите - информация, която обичайно се обявява малко преди Великден. ", "date": "2019.03.20", "title": "Около 1.3 млн. пенсионери ще получат по 40 лв. добавка за Великден"}
{"url": "https://www.dnevnik.bg/skorost/2019/03/20/3407312_hjundai_shte_raboti_s_ruskata_iandeks_po_tehnologii_za/", "text": "Корейският производител на автомобили \"Хюндай\" и руската технологична компания \"Яндекс\", популярна като \"Руският Гугъл\", подписаха споразумение за съвместна разработка на автономни автомобили с ниво на автономност 4 и 5, съобщи \"Асошиейтед прес\". Договорът предвижда и разширяване на сътрудничеството и в други области от съвместен интерес. Първият етап от съвместната работа е разработването протитип, който може да се движи без водач и е на базата на сериен модел на \"Хюндай\" или \"Киа\". Следващата стъпка е разработването на цялостна система за автономно придвижване, която да се предлага на други производители на автомобили, компании за споделени автомобили и таксиметрови услуги. \"Нашите технологии за автономни автомобили са уникални и са доказали своите качества по улиците на Москва, Тел Авив и Лас Вегас, което ще рече, че флотът ни може да оперира при всякакви условия. Отне ни две години от започването на първите тестове до пускането на услугата роботизирано такси. Сега благодарение на договора ни с \"Хюндай\" ще можем да се развием още по-бъро, коментира главният изпълнителен директор на \"Яндекс\" Аркади Волож. Първите тестове на прототипи на коли без шофьори, руската технологична компания започва през пролетта на 2017 година. В средата на 2018 \"Яндекс\" лансира и първата в Европа услуга за роботизирани таксита. Услугата се предлага в градовете Инополис и Сколково където има технологичните хъбове, като във всяка кола има и инжинер по сигурността, готов да поеме контрола върху автомобила при нужда. По-късно \"Яндекс\" започна тестове в Израел и демонстрира своите автономни автомобили на Изложението за потребителска електроника в Лас Вегас, Невада, тази година. От друга страна \"Хюндай Мобис\" (Hyundai Mobis) е сред десетте най-големи производители на автомобилни компоненти в света. Компанията е фокусирана върху новите технологии и създаването на собствен автономен автомобил и е филиал на \"Хюндай Мотор\". \"Яндекс\" е поредната технологична компания, която инвестира в технологии за автономни автомобили. До момента това направиха американските \"Гугъл\" и \"Епъл\", както и китайската \"Баиду\".", "date": "2019.03.20", "title": "\"Хюндай\" ще работи с руската \"Яндекс\" по технологии за автономни автомобили"}
{"url": "https://www.dnevnik.bg/sviat/2019/03/20/3407313_obama_shte_se_sreshtne_prez_april_s_mladi_evropeici_v/", "text": "Бившият американски президент Барак Обама ще посети Берлин след по-малко от месец и ще участва там в среща с 300 младежи от цяла Европа. Това съобщи фондация \"Обама\", според която събитието ще е на 6 април. Преди това 57-годишният демократ ще спре в Кьолн, а в седмиците до срещата в германската столица на сайта на фондацията се събират въпроси към него. В съобщението се казва още, че младите европейци ще са активисти в гражданското общество, интеграцията или сигурността на храните. Обама няколко пъти е гостувал в Берлин, като последният път бе през май 2017 г., когато пред Бранденбургската врата участва в дискусия с канцлера Ангела Меркел. По това време президентът Доналд Тръмп бе на първото си участие в срещата на НАТО на върха, на която той пропусна да декларира, че Вашингтон стои зад член 5 на Вашингтонския договор за колективна отбрана.", "date": "2019.03.20", "title": "Обама ще се срещне през април с млади европейци в Берлин"}
{"url": "https://www.dnevnik.bg/sport/2019/03/20/3406316_voleibolnata_federaciia_produlji_otluchvaneto_na/", "text": "Изборът на доставчик на екипировка за националните отбори по волейбол донесе нова порция напрежение във волейболната федерация (БФВ). В проведена обществена поръчка за победител беше обявен \"Спорт депо\", като другото предложение е било на свързваната с Любомир Ганев \"Кей дифужън\", която обаче е отстранена. Хора от волейболните среди тълкуват развоя като нов удар срещу Ганев, който е член на управителния съвет на федерацията. Бившият волейболист  публично изрази миналата година желание да стане президент  при евентуално оттегляне на дългогодишния председател Данчо Лазаров. Вместо това обаче  Лазаров си осигури продължаване на поста поне до 2021 г ., а ролята на Ганев беше силно ограничена. В обществената поръчка \"Спорт депо\" е дала ценово предложение на стойност 120 772 лева без ДДС. По информация на \"Дневник\" офертата е за екипировка \"Ереа\". \"Кей дифужън\", която представлява \"Асикс\", е дала по-доброто ценово предложение със 109 463 лева без ДДС, но е отстранена. Комисията преценява, че фирмата не е изпълнила едно от условията, касаещо осигуряването на дизайнерски екип за мъжкия национален отбор. Пред \"Дневник\" Ганев заяви, че не е запознат с обществената поръчка и че от 2011 г. няма общо с \"Кей дифужън\". Справка в Търговския регистър показва, че сега във фирмата участва синът му Любомир. \"Кей дифужън\" обжалва пред Комисията за защита на конкуренцията. Представителят на фирмата Красимир Гайдаров заяви пред \"Дневник\", че отстраняването е неправилно. Според него би било жалко, ако мотивът за това е евентуално обвързване с Ганев. Волейболната федерация работеше с \"Ереа\" за кратко през 2011 г. От тогава \"Асикс\" доставяше екипировка на националните отбори по волейбол. Гайдаров заяви пред \"Дневник\", че волейболната федерация има задължения към \"Кей дифужън\". В последните години \"Кей дифужън\" се обвърза с няколко водещи федерации като тези по борба и лека атлетика, както и с Българския олимпийски комитет. Ганев е заместник-председател на БОК и вицепрезидент по маркетинговите въпроси в БФВ. Сега остава отворен въпросът дали и кога ще бъда подписан договорът със \"Спорт депо\". Евентуално забавяне може да доведе до проблеми с осигуряване на екипировката за предстоящия сезон на националните отбори.", "date": "2019.03.20", "title": "Волейболната федерация продължи отлъчването на Любомир Ганев със смяна на екипировката"}
{"url": "https://www.dnevnik.bg/sviat/2019/03/20/3407310_avstraliici_moje_da_se_priberat_ot_turciia_v_kovchezi/", "text": "Напрежението между Австралия и Турция нараства, след като турският президент Реджеп Тайип Ердоган направи недопустими според Канбера коментари заради атентата в Нова Зеландия и битката при Галиполи през Първата световна война. Австралийският премиер Скот Морисън обяви, че страната му ще преразгледа съветите си за пътуване до Турция. Според в. \"Гардиън\" това може да означава австралийците да бъдат предупредени да не пътуват до Турция за националния ден в памет на жертвите на войни от страната и от Нова Зеландия на 25 април. На турска територия хиляди отбелязват събитието заради операцията при Галиполи, в която участва австралийският и новозеландският армейски корпус. Тази седмица Ердоган коментира, след като обясни, че атаката в Нова Зеландия с 50 жертви миналата седмица \"не е изолирано, а по-организирано\" събитие, посещенията на граждани на двете държави в Турция: \"Дядовците ви дойдоха, някои от тях се върнаха в ковчези. Не се и съмнявайте, че ще ви изпратим обратно като дядовците ви.\" Според турски медии той има предвид австралийци и новозеландци с крайнодесни възгледи. Австралия е и родината на Брентън Тарант, обвинен за атаката в Крайстчърч и посещавал Турция два пъти според данни на разузнаването в Анкара. Според австралийския премиер Морисън думите на Ердоган са \"силно обидни... и безразсъдни в тази деликатна обстановка\". Освен това те \"обиждат паметта\" на хората, свързани с кампанията от Галиполи. Морисън добави, че \"всички възможности са на масата\" в отношенията с Турция, ако турското правителство не се извини. Ердоган, вече  критикуван , че показва видеоклипа от атентата в Крайстчърч на предизборни митинги, вчера предложи на Нова Зеландия да върне смъртното наказание, за да осъди нападателя, и заплаши, че Анкара ще вземе мелки срещу него, ако Уелингтън не го направи. Днес обаче той публикува във \"Вашингтон пост\" статия, в която изрази увереност, че новозеландският премиер Джасинда Ардърн ще се справи адекватно със ситуацията.", "date": "2019.03.20", "title": "Aвстралийци може да се приберат от Турция \"в ковчези\", обяви Ердоган"}
{"url": "https://www.dnevnik.bg/evropa/2019/03/20/3407322_partiiata_na_orban_shte_napusne_enp_ako_chlenstvoto_i/", "text": "Управляващата в Унгария партия \"Фидес\" незабавно ще напусне Европейската народна партия (ЕНП), ако бъде взето решение за замразяване на членството й, каза шефът на кабинета на премиера Виктор Орбан, цитиран от \"Ройтерс\". \"Фидес\" не може да приеме решение за замразяване на членството й в групата на ЕНП, подчерта Гергей Гуяш. \"Става въпрос за достойнството на \"Фидес\" и на страната\", допълни той. По-късно днес  се очаква ЕНП да вземе решение  по предложение за изключването на партията на Орбан или замразяването на нейното членство в групата. По думите на лидера на германските християндемократи Анегрет Крамп-Каренбауер, която през декември наследи начело на партията канцлера Ангела Меркел, \"докато \"Фидес\" не възстанови напълно доверието, не може да има нормално пълно членство\". Според нея \"замразяването\" е една възможна опция. По думите на източници, близки до Крамп-Каренбауер, австрийският канцлер Себастиан Курц и баварският лидер Маркус Зьодер, които са членове на ЕНП, подкрепят нейната позиция. Повод за конфликта между унгарския премиер и няколко от партиите - членки на ЕНП, бяха правителствени билбордове  срещу председателя на Европейската комисия Жан-Клод Юнкер  и финансиста Джордж Сорос. В тях се изброяват предполагаеми действия на ЕС за улесняване на имиграцията, например по-лесен достъп до визи или отпускане на пари за имигранти. Според еврокомисията тези твърдения са \"конспиративна теория\". Брюксел  направи опит да опровергае  кампанията. Правителството в крайна сметка  замени плакатите  с послания срещу Брюксел с други, представящи плановете на Орбан  за насърчаване на раждаемостта . Изключването на \"Фидес\" би струвало на ЕНП 12 места на евродепутати в бъдещия парламент. Десницата вероятно ще изгуби част от сегашните 217 депутати в европарламента и макар да остане най-голямата парламентарна група, изгонването на унгарците допълнително ще затрудни плановете на лидера на групата  Манфред Вебер  да оглави новата Европейска комисия. Българските партии, които членуват в ЕНП, са ГЕРБ, ДСБ, СДС и \"Движение България на гражданите\". В началото на март \"Демократи за силна България\", която е част от \"Демократична България\",  настоя за изключването на \"Фидес\" . Според ДСБ през последните години Орбан се е превърнал в лидер на политическа тенденция, обединяваща популисти и авторитарни националисти от различни европейски държави, пряко насочена срещу единството на Европа и общите европейски политики. Също в началото на март изпълнителният съвет на Движение \"България на гражданите\" реши да предложи на ЕНП да отстрани Орбан и \"Фидес\" \"заради противопоставянето на крайно националистическото правителство на Орбан на общата европейска политика спрямо мигрантите\".", "date": "2019.03.20", "title": "Партията на Орбан ще напусне ЕНП, ако членството й бъде замразено"}
{"url": "https://www.dnevnik.bg/razvlechenie/2019/03/20/3407194_zalozite_za_imeto_na_sledvashtoto_kralsko_bebe_varirat/", "text": "Как ще бъде кръстено бъдещото ново кралско бебе, което принц Хари и съпругата му Меган му очакват да се роди съвсем скоро? В последния стадий на бременността на бившата американска актриса любителите на залозите дават своите предположения за името, пола, теглото, датата и мястото на раждане на бебето, разказва \"Ройтерс\". Най-много залози събира предположението за име. Ако е момче, Артър води класацията сред букмейкърите, докато за момиче повечето залагат на идеята, че херцогът и херцогинята на Съсекс ще почетат покойната майка на Хари и ще го кръстят Даяна. Според говорител на компанията за залози \"Уилям Хил\" не е голяма изненада, че Даяна води залозите, но той допълва, че в последно време името Виктория също го настига като коефициент. Внукът на Елизабет и неговата американска съпруга, които сключиха брак през май миналата година, обявиха, че очакват първородното си дете през пролетта. През януари Меган обяви пред доброжелатели, че е бременна в шестия месец, като допълни, че полът на бебето не е известен. Според залозите на \"Уилям Хил\" коефициентът за момиче е 8/11 и е равен с този за момче от по-рано тази седмица. В \"Бетфеър\" шансовете за момиче са по-малки, а за най-вероятно е считано името Даяна с коефициент 5/1, обяви експертът по връзки с обществеността на компанията Кейти Бейлис. Според нея друго много предпочитано име е Алис. Същото бе много обсъждано и когато принц Уилям и съпругата му Кейт очакваха своето трето дете миналата година. Кейт в крайна сметка роди момче, което бе кръстено принц Луи Артър Чарлз. \"Играчите усещат, че в някакъв момент ще има Алис в кралското семейство и заради това виждаме доста интерес и спрямо това име\", допълва още Бейлис. Обяснението за това се крие във името на прабабата на принц Хари - майката на принц Филип, която също се е казвала Алис. В \"Бетфеър\" залозите за Артър са с коефициент 8/1. Алис, Виктория, Грейс, Джеймс и Едуард са с по 14/1. Даяна и Артър обаче определено водят залозите и в другите букмейкърски компании. Има и предположения за това кой ще бъде кръстник на бебето, коя ще бъде датата на раждане, както и дали Меган ще роди близнаци. В сравнение с това при принц Уилям и Кейт залагането при Хари е значително по-засилено на този етап. Букмейкърите смятат, че има 30% повече интерес. Минувачи и туристи пред Бъкингамския дворец споделят и своите предположения за име пред \"Ройтерс\". \"Бих заложила пари на момиче и Виктория за име, защото ще можем да я наричаме Тори\", казва Сара Оуенс. До нея друга жена избира името Мери с обяснението, че звучи много старомодно, но е комбинация между имената на Меган и Хари.", "date": "2019.03.20", "title": "Според залозите следващото кралско бебе ще се казва Даяна или Артър"}
{"url": "https://www.dnevnik.bg/politika/2019/03/20/3407326_bsp_sezira_konstitucionniia_sud_zaradi_suzdadeni/", "text": "Парламентарната група на \"БСП за България\" сезира Конституционния съд заради промени в Закона за личните данни, които според говорителя й Елена Йончева създават условия за цензура и самоцензура в българската журналистика. Става въпрос за промени в закона, с които се въвеждат критерии при обработването на лични данни за журналистически цели и за целите на академичното, художественото или литературното изразяване. Новите текстове  отварят врата за проверки на медийни публикации , журналисти, за проблеми с академични проучвания, документални материали и други, както и за откази за достъп до информация. Според Елена Йончева свободата на медиите в България е на дъното на всички класации, но въпреки всичко българската журналистика остава основният гарант за свободата в страната. Преди месец в отсъствието на депутатите от левицата мнозинството в парламента  очаквано отхвърли ветото на президента Румен Радев върху текстове от Закона за защита на личните данни.  Преди това на среща с представители на Асоциацията на европейските журналисти - България, Корнелия Нинова и Елена Йончева обявиха, че ще подкрепят ветото.", "date": "2019.03.20", "title": "БСП сезира Конституционния съд заради създадени условия за цензура на журналисти"}
{"url": "https://www.dnevnik.bg/bulgaria/2019/03/20/3407235_kushtata_na_banevi_v_boiana_se_prodava_na_turg_za/", "text": "Частният съдебен изпълнител Милен Бъзински е обявил за продажба на търг къщата на Николай и Евгения Баневи в столичния квартал \"Бояна\" с начална цена от близо 6 млн. лв. Това се вижда от обявление н а сайта му , придружено и от снимки. Имотът е представен като собственост на фирма \"Партнърс комерс\" ЕООД, разположен на парцел с площ 11 486 кв.м, а застроената площ на имота е 685 кв.м. Според  обявлението  предмет на публичната продан е само сградата, като търгът ще започне с цена от 5 788 107 лв. без ДДС. От приложения от частния съдебен изпълнител списък се вижда, че от 2011 до 2018 г. върху имота има наложени няколко възбрани. Обявата е  публикувана  вчера и в Регистъра на публичните продажби. В срок от един месец, който започва от 22 март, желаещите да участват в търга ще могат да огледат имота и книжата, а публичната продажба ще се проведе на 23 април сутринта в Софийския районен съд, се разбира от обявлението. Според справка в Търговския регистър дружеството \"Партнърс комерс\" ЕООД е собственост на \"Юниуърлд Инкорпорейтид\" ЕООД - чуждестранно юридическо лице, регистрирано на Сейшелите, а негов управител е Николай Банев. Адвокатът на семейството Христо Ботев каза, че от \"Дневник\" научава, че къщата е обявена за продан. Той обясни, че през 2015 година синът на Банев - Николай Николаев Банев, е сключил договор с фирмата \"Партнърс комерс\" за заем от 15 хил. лв., като заради необслужване дългът му се е увеличил на 90 хил. лв., решава частен арбитражен съд през 2018 година. Заради него къщата е дадена на съдия-изпълнител. Адвокатът обясни още, че съдия-изпълнителят, вместо да назначи пазач на имота, посочил за това човек, който сключил договор с фирмата \"Делта гард\", с чийто собственик Банев бил във вражда заради отнемането на други имоти по Черноморието. През арбитражен съд \"Делта гард\" се оказва взискател на къщата, но адвокатът не е открил кой съд е постановил това. На 31 януари частни съдебни изпълнители са влезли с полиция в резиденцията на Баневи, за да опишат къщата им. Причината е издаден през 2018 г. от Софийския градски съд изпълнителен лист за вземане от 102 хил. лв., пише вестник \"24 часа\". До намесата на частните съдебни изпълнители се стига след дело между две фирми в арбитражния съд за търговски и потребителски спорове в София. Молител по него е фирма \"М. ПЛОД.Б\" ЕООД, а ответник - \"Партнърс комерс\" на Баневи. Според клаузите \"М. ПЛОД. Б\" ЕООД дава на 3 пъти по 5000 лв. за срок от 1 година. Ако заемът бъде просрочен, се дължи неустойка, 5 пъти по-голяма от заема - 75 000 лв. Заедно с арбитражната такса, адвокатски хонорари, разноските и лихви сумата набъбва. \"Тя е между 102 хил. и 103 000 лв.\", казва пред \"24 часа\" Гавраил Хрусанов, адвокат на Баневи. Той и колегата му Христо Ботев твърдят, че Баневи не са знаели за изпълнителното дело. \"Направиха ме управител на фирмата \"Партнърс комерс\" на 19 г. Не съм подписвал никакви договори и изобщо не знам за какво става въпрос. Това е поредната измишльотина\", коментира пред \"24 часа\" Николай Банев-син. В края на октомври миналата година Николай и Евгения Баневи  бяха арестувани  във Франция заради разследване за източване на завода \"Полимери\", а два дни по-късно спецпрокуратурата показа кадри от резиденцията им в столичния квартал \"Бояна\" и  обяви, че при претърсването са открити  \"злато и скъпоценности в потресаващ обем\" . През декември семейство Баневи бяха екстрадирани в България и оттогава са в ареста. Те са подсъдими за пет отделни престъпления - участие в престъпна група; длъжностно присвояване/източване на пари и вещи от четири предприятия, сред които и \"Полимери\" АД; укриване на данъци; пране на над 1 млрд. лв. и държане на огнестрелни оръжия и боеприпаси.", "date": "2019.03.20", "title": "Къщата на Баневи в \"Бояна\" се продава на търг за близо 6 млн. лв."}
{"url": "https://www.dnevnik.bg/biznes/2019/03/20/3407335_obhvatut_na_sistemata_za_borba_s_gradushkite_shte/", "text": "Обхватът на системата за борба с градушките ще достигне 90% от обработваемите земеделски земи, както и урбанизирани територии, за които съществува техническа възможност. Това е заложено в проект на Закон за превенция от неблагоприятни климатични събития, който беше приет днес от правителството, съобщава пресслужбата на Министерски съвет. В него се предвижда да бъде създадена ефективна система за управление на риска от неблагоприятни климатични събития, която да покрива територията на цялата страна. Освен това ще бъде създадено държавно предприятие, което да управлява риска от неблагоприятни климатични събития. То ще изпълнява функции по организиране и провеждане на активни въздействия срещу градушки. Звеното ще извършва радиолокационно площно измерване на валежите и осигуряване на радарна метеорологична информация на други заинтересувани ведомства. Дейността на предприятието ще се извършва на основата на споделено финансиране между държавата и земеделските стопани. Разширяването на обхвата  ще се постигне чрез доизграждане на ракетния способ за градозащита, както и чрез въвеждане на самолетен способ за защита. Разширяването включва и развитие на системата за наблюдение за опасни явления, чрез разполагане на 4 допълнителни радарни станции, което ще позволи получаване на радарна информация на територията на цялата страна. Материално-техническата база на съществуващите ракетни площадки ще бъде осъвременена.", "date": "2019.03.20", "title": "Обхватът на системата за борба с градушките ще достигне 90% от обработваемите земи"}
{"url": "https://www.dnevnik.bg/razvlechenie/2019/03/20/3407345_video_purvi_treilur_kum_imalo_edno_vreme_v_holivud_na/", "text": "Само ден след като публикува  първия постер  към новия филм на Куентин Тарантино \"Имало едно време в Холивуд\", \"Сони Пикчърс\" пусна и трейлър към лентата, в която Леонардо ди Каприо и Брад Пит си партнират за първи път. Той бе споделен и в официалните страници на филма във Фейсбук и Инстаграм. Официалната премиера е насрочена за 26 юли. Според \"Гардиън\" има голяма вероятност една от първите му големи публични прожекции да бъде по време на фестивала в Кан. Това ще е девети филм за режисьора, който може и да е негов предпоследен, ако Тарантино остане верен на обещанието си да се пенсионира след своя десети филм, писа изданието IndieWire. Действието в \"Имало едно време в Холивуд\" се развива през 1969 г. и проследява основно един телевизионен актьор (в ролята Леонардо ди Каприо) и неговия близък приятел, дубльор и каскадьор (Брад Пит), докато двамата се опитват да се преориентират към филмовия свят и Холивуд. Двамата са съседи с актрисата Шарън Тейт (в ролята Марго Роби) и Роман Полански (Рафал Завиеруча), което означава, че в някакъв момент планът им да пробият във филмовия бизнес ще се сблъска с убийството на Тейт, което се смята за дело на серийния убиец Менсън (Деймън Хериман). В актьорския състав са още Брус Дърн, Деймиън Люис, Ал Пачино, Майк Мо, Емили Хирш, Лена Дънхам и Дакота Фанинг. ", "date": "2019.03.20", "title": "Видео: Първи трейлър към \"Имало едно време в Холивуд\" на Тарантино"}
{"url": "https://www.dnevnik.bg/skorost/avtomobilna_industriia/2019/03/20/3407358_zaradi_elektromobilite_i_digitalizaciiata_shte_ima/", "text": "Дигитализацията и навлизането на електрическите автомобили ще доведе до съкращения на работни места във \"Фолксваген\", предупреди днес главният изпълнителен директор Херберт Дис, цитиран от ДПА, предаде БТА. Той обяви, че модернизацията в информационните технологии ще доведе до автоматизация на много рутинни дейности. Дис обеща намаляването на работните места да става по естествен начин, а не чрез принудителни съкращения. Трябва да печелим значително повече чрез колите си, за да можем да инвестираме в бъдещето, каза главният изпълнителен директор на \"Фолксваген\". Строгите разпоредби на ЕС за отделяните вредни газове означават, че 40% от производството на компанията към 2030 година трябва да е на електромобили. Това ще намали нуждата от работна ръка, защото за сглобяването на един електромобил е нужен 30% по-малко труд заради по-малкото компоненти в него в сравнение с колата с двигател с вътрешно горене. Същевременно ще бъдат нужни повече софтуерни специалисти, като ще бъдат създадени още 2000 работни места в тази сфера, посочи Херберт Дис. Очакванията са в групата \"Фолксваген\" да бъдат съкратени между 5000 и 7000 работни места в основния бизнес, която включва още марките \"Ауди\" , \"Бентли\", \"Порше\", \"Ламборгини\", МАН, \"Сканиа\", \"Сеат\" и \"Шкода\".", "date": "2019.03.20", "title": "Заради електромобилите и дигитализацията ще има съкращения, предупреди шефът на \"Фолксваген\""}
{"url": "https://www.dnevnik.bg/skorost/avtomobilna_industriia/2019/03/20/3407231_pininfarina_budeshteto_e_v_spodelenite_avtonomni/", "text": "Въпреки че прави дизайна на продукти от химикалки, през битови електроуреди и мебели до яхти, самолети и сгради, името \"Пининфарина\" се свързва предимно с автомобилите. За близо 90 години италианското ателие е отговорно за визията на над 600 коли, сред които модели на \"Ферари\", \"Мазерати\", БМВ, \"Алфа Ромео\", \"Пежо\", \"Дженерал мотърс\" и други. В този смисъл беше интересно какво мисли за бъдещето на автомобила генералният директор на \"Пининфарина\" инж. Паоло Пининфарина. Той беше гост на организираната от \"Конфиндустрия България\" и \"Аутомотив Клъстер България\" конференция \"Automotive Design – Pininfarina Design: Tradition and Innovation\", която беше в рамките на Деня на италианския дизайн по света. В лекцията си Паоло Пининфарина обяви, че вижда бъдеще в електрическите, споделени и автономни коли, но не би заложил на успеха на летящите автомобили. Според дизайнера автономността ще дойде най-късно, тъй като изисква най-много работа и предварителна подготовка. Пининфарина посочи, че има достатъчно време за трансформация и посъветва правителствата да търсят варианти за стимулиране на старите коли с нови. \"Не бих инвестирал в летящ автомобил. За да го направиш, трябва да се справиш с всички усложнения, които има при направата и на самолет, и на кола. Стои въпросът и с организирането на този трафик във въздуха. Дизайнерът черпи вдъхновение от всичко На въпрос за бъдещето на италианската автоиндустрия дизайнерът каза, че сега тя е в известна криза, но през годините италианците са доказали, че имат способността да раждат велики идеи. \"Не съм песимист. Все пак имаме \"Ферари\", \"Мазерати\", \"Ламборгини\". Ако бях песимист, нямаше да правя това, което правя\", каза Паоло Пининфарина. На въпрос откъде черпят вдъхновение дизайнерите на \"Пининфарина\", които са 150 в трите клона на компанията в Италия, САЩ и Китай, генералният директор на ателието посочи, че най-често от природата - животни, пейзажи, създадени форми от вятъра и дори ерозията. Като важен фактор Пининфарина посочи и заразяването с вътрешни идеи. \"Ти например работиш по автомобил. До теб е колега, който прави яхта. Виждаш нещо, което ти харесва, и го използваш\", обясни дизайнерът. Той обаче подчерта, че често водеща е функцията на създавания компонент и посочи като пример въздухозаборниците на едно \"Ферари\" например. Новата автомобилна гордост \"Пининфарина\" Според Паоло Пининфарина типичното за автомобилния дизайн на \"Пининфарина\" са елегантността, чистите форми и иновацията. Нашата експертиза в леките материали е много важна, защото заради теглото на батериите олекотяването на каросерията на автомобила е ключово, поясни Паоло Пининфарина. Всичко, което компанията може да предложи, \"Пининфарина\" демонстрира на приключилото преди броени дни автомобилно изложение в Женева. Там беше показан автомобилът \"Батиста\" - изцяло електрическата високотехнологична хиперкола, с 1900 конски сили, максимална скорост 400 км/ч и преход с един заряд 450 километра. В автомобила са внедрени компоненти от най-добрите компании от цял свят, като плановете са да бъдат произведени 150 бройки, който ще се разпределят поравно между Европа, Северна Америка и Азия. Паоло Пининфарина обясни, че две еднакви коли \"Батиста\" няма да има, като шофьорската седалка на всяка ще се оформи според височината, теглото и фигурата на клиента.", "date": "2019.03.20", "title": "Пининфарина: Бъдещето е в споделените и автономните електромобили, но не и в летящите коли"}
{"url": "https://www.dnevnik.bg/sport/2019/03/20/3407344_uaildur_shte_zashtitava_titlata_si_sreshtu_amerikanec/", "text": "Дионтей Уайлдър ще защитава титлата си в тежка категория от Световния боксов съвет (WBC) срещу сънародника си Доминик Бризил. Мачът между двамата американци ще е на 18 май в Бруклин. Уайлдър, който има 39 нокаута и 40 победи в 41 мача, взе пояса след зрелищен двубой с Тайсън Фюри на 1 декември в Лос Анджелис. Тогава  мачът завърши със спорно равенство . Впоследствие двамата заговориха за реванш, но  Фюри промени плановете си . Бризил стана претендент за пояса след победа срещу Карлос Негрон от Пуерто Рико. \"Винаги е прекрасно да разкараш претендентите от пътя си, защото за мен те са като мухи - постоянно бръмчат около ухото ти\", каза Уайлдър. Бризил също има само една загуба, като тя е срещу носителя на другите четири пояса в тежка категория Антъни Джошуа през 2016 г. Той прие предизвикателството и отвърна, че Уайлдър само говори.", "date": "2019.03.20", "title": "Уайлдър ще защитава титлата си срещу американец"}
{"url": "https://www.dnevnik.bg/sviat/2019/03/20/3407355_radovan_karadjich_e_osuden_na_dojivoten_zatvor/", "text": "Лидерът на босненските сърби по време на войните в бивша Югославия Радован Караджич е осъден на доживотен затвор - по-тежко наказание от даденото на първа инстанция. Това е решението на Международния остатъчен механизъм, наследил  трибунала за военните престъпления  в бивша Югославия за обжалването на 73-годишния Караджич. Той вече е осъден на първа инстанция на 40 г. затвор за геноцид, престъпления срещу човечеството и военни престъпления по време на босненската война (1992-1995 г.), но поиска нов съдебен процес. Преди минути съдия Ван Йоонсен обяви, че разглеждалите жалбата на Караджич са съгласни с прокуратурата - при тези обвинения присъдата, дадена на първа инстанция, е твърде лека, след като в някои подобни случаи се дава доживотен затвор. Йоонсен, по-рано оглавявал трибунала на ООН за Руанда, не прочете цялата присъда, а само обобщен вариант. Според него Караджич не е успял да докаже, че повечето заключения в предишното решение на съда от 2016 г. са погрешни, а просто е \"изразил собствените си несъгласия\" със становището на съда за престъпленията в 20 босненски общини, за които е осъден. Караджич не може да бъде оправдан за кланетата на пазара \"Маркале\" в Сараево по време на обсадата на града, при които са убити над 100 души и загиват почти 200 в два отделни инцидента през 1994 и 1995 г. Няма грешка и в първоначалното заключение на съда, че като главнокомандващ на въоръжените сили на босненските сърби е трябвало да разследва всички престъпления, извършени от войниците, и да наказва виновните за тях, каза съдията. Коментарите му бяха цитирани на живо от редица сръбски и регионални балкански издания. Обвиняемият не е успял да докаже, че взетите за заложници мироопазващи сили на ООН са били задържани законно. Действията на босненските сърби са в разрез с \"абсолютната забрана\" служители на ООН да са заложници. През 1994 г. те пленяват 450 души от мироопазващите сили в Сараево. За босненските хървати и мюсюлмани Караджич е синоним на войната, смъртта и разрушението. За сърбите обаче той е герой от войната, който има огромен принос за създаването на Република Сръбска и за защитата на сръбския народ. След войната той се укриваше 13 години и бе променил самоличността си, докато не бе арестуван в Белград през 2008 г. Близо 100 хил. души загинаха във войната в Босна, 38 хил. от тях - цивилни, главно мюсюлмани. Обсадата на Сараево продължава 44 месеца. През 1995 г., по време на войната, е и най-жестокото масово изтребление в Европа след Втората световна война - при клането в Сребреница са избити 8000 момчета и мъже мюсюлмани. След войната над два милиона души (половината от населението) напуснаха Босна и Херцеговина. И в този случай съдът не е намерил доказателства, че Караджич е невинен и че не е подписал документа, разрешаващ на армията на босненските сърби да направи живота \"непоносим\" за жителите на Сребреница. Този документ, известен като \"Директива 7\", се смята за основно доказателство в обвинението за геноцид. Обвинението, че е участвал в организирана престъпна група, отговорна за геноцида в Сребреница, е подкрепено от постоянните му контакти с хората, действащи на терен, и не може да има грешка в заключението, че е виновен, смята още съдията. През ноември 2017 г. военният командир на босненските сърби Ратко Младич  също получи доживотен затвор .", "date": "2019.03.20", "title": "Радован Караджич е осъден на доживотен затвор"}
{"url": "https://www.dnevnik.bg/politika/2019/03/20/3407457_prezidentut_naznachi_15_chlenove_na_centralnata/", "text": "Президентът Румен Радев издаде указ за назначаване на 15 членове на Централната избирателна комисия. Считано от 21 март 2019 г., членове на ЦИК, назначени от държавния глава, са: Александър Андреев Андреев, Бойчо Иванов Арнаудов, Георги Славчев Баханов, Димитър Генчев Димитров, Емил Цветанов Войнов, Ерхан Юксел Чаушев, Ивайло Кирилов Ивков, Йорданка Цвяткова Ганчева, Катя Иванова Иванова, Мария Христова Бойкинова, Мирослав Александров Джеров, Николай Иванов Николов, Силвия Тодорова Стойчева, Таня Анчева Цанева, Цветанка Петкова Георгиева. Всички те са предложения на партиите в парламента и двете коалиции, представени в Европейския парламент. Кой от членовете на ЦИК от коя партия е предложен четете  тук.  По-рано днес Народното събрание избра  ръководството на ЦИК.  Председател е бившият конституционен съдия Стефка Стоева.", "date": "2019.03.20", "title": "Президентът назначи 15 членове на Централната избирателна комисия"}
{"url": "https://www.dnevnik.bg/sport/2019/03/20/3407379_snimka_na_denia_machut_na_mira_v_kipur/", "text": "Футболни отбори от гръцката и турската общности в Кипър играха в името на затоплянето на дипломатическите отношения на острова. \"Неа саламина\" и \"Магуса\" изиграха първия съвместен мач от 14 г. насам.", "date": "2019.03.20", "title": "Снимка на деня: Мачът на мира в Кипър"}
{"url": "https://www.dnevnik.bg/evropa/2019/03/20/3407120_enp_zamrazi_bezsrochno_chlenstvoto_na_fides/", "text": "Европейската народна партия (ЕНП) е постигнала споразумение да замрази безсрочно членството на управляващата в Унгария \"Фидес\" на премиера Виктор Орбан. Това  съобщи  в \"Туитър\" президентът на ЕНП Жозеф Дол преди пресконференцията след почти четиричасовия депат в ЕНП. \"Фидес\" няма да има право на глас, нито да участва в срещи на партията, са решили партиите от семейството със 190 гласа \"за\" и три \"против\". Решението влиза в сила незабавно. По-рано за замразяване на членството се обяви и водещият кандидат на ЕНП Манфред Вебер. Той каза, че според него трябва да бъдат прекъснати правата на глас на партията, без тя да бъде изключвана. Благосклонни към замразяване бяха и лидерът на германските християндемократи Анегрет Крамп-Каренбауер, австрийският канцлер Себастиан Курц и баварският лидер Маркус Зьодер. Всички те са членове на ЕНП. Шефът на кабинета на Виктор Орбан обаче  предупреди, че \"Фидес\" ще напусне ЕНП , ако този вариант действително бъде избран. След решението \"Фидес\" След решението \"Фидес\" няма да участва в срещата на ЕНП преди Европейския съвет, е казал Вебер пред репортери в \"Брюксел\", цитиран от Euractiv. Как се стигна дотук Повод за конфликта между унгарския премиер и няколко от партиите - членки на ЕНП, бяха правителствени билбордове  срещу председателя на Европейската комисия Жан-Клод Юнкер  и финансиста Джордж Сорос. В тях се изброяват предполагаеми действия на ЕС за улесняване на имиграцията, например по-лесен достъп до визи или отпускане на пари за имигранти. Според Еврокомисията тези твърдения са \"конспиративна теория\". Брюксел  направи опит да опровергае  кампанията. Междувременно, макар да отправи молба към  всички 13 партии , които се обединиха около искането за изключването на \"Фидес\", да преосмислят предложението си, той  отказа да промени политическите си позиции  и дори постави условията, при които \"Фидес\" ще остане член на ЕНП. Повече за тях четете  тук . Правителството в крайна сметка  замени плакатите  с послания срещу Брюксел с други, представящи плановете на Орбан  за насърчаване на раждаемостта . Според устава на ЕНП решението за изключване на дадена партия се взима от Политическата асамблея на групата. Тя се състои от определени делегати от страните, където има партии - членки на ЕНП, асоциирани партии, асоциирани членове и други свързани групи. Българските партии, които членуват в ЕНП, са ГЕРБ, ДСБ, СДС и \"Движение България на гражданите\". Какво предвижда сделката Според първоначалните съобщения на сделката гласи, че \"ръководството на ЕНП и \"Фидес\" заедно се съгласяват, че \"Фидес\" прекратява членството си в ЕНП, докато не е готов докладът за оценка. Според евродепутати изявлението, което ще е в 20 ч. българско време, ще представи документа, разпространен от \"Ройтерс\" преди няколко часа. Това включва прекратяване на всички права на \"Фидес\" като член на партията - не само на гласуване, но и да предлага кандидати за каквито и да било постове. \"Фидес\" няма да участват в никакви срещи на ЕНП. \"Фидес\" сама е предложила да понесе подобни последствия, се казваше още в документа. Според  същия документ  бъде създадена и специална комисия за оценка, оглавявана от бившия председател на Европейскя съвет Херман ван Ромпой. Тя ще включва още Ханс-Герт Пьотеринг, който бе евродепутат в продължение на 35 години, до 2014 г., и бившия австрийски канцлер Волфганг Шюсел. Тя трябва да оцени дали действията на \"Фидес\" отговарят на разбиранията за върховенството на закона. Документът породи разногласия в ЕНП преди евроизборите, до които остават малко повече от два месеца. Според евродепутати, участвали в обсъжданията, зад Вебер първоначално са застанали само германските християндемократи и посестримият им баварски Християнсоциален съюз, заедно с \"Републиканците\" във Франция и Австрийската народна партия на канцлера Себастиан Курц. Не на това мнение са били италианската \"Форца Италиа\" и испанската Народна партия.", "date": "2019.03.20", "title": "ЕНП замрази безсрочно членството на \"Фидес\""}
{"url": "https://www.dnevnik.bg/zelen/2019/03/20/3407465_proverkata_na_shablenskoto_ezero_pokaza_che_to_se/", "text": "Проверката на министъра на околната среда Нено Димов на сигнал за източване на Шабленското езеро показа, че \"това се прави от години и не противоречи на плана за управление на защитената местност\", съобщи пресслужбата на ведомството. Министърът беше пратен на проверка лично от премиера Бойко Борисов след като мониторинг на водолюбивите птици в \"Натура 2000\" показа драстичен спад - с около метър, на нивото на водата. Освен източването е констатирано и опожаряване на голяма част от тръстиковите масиви в района на Шабленското езеро.  \"Дойдох лично да проверя сигналите за ситуацията на Шабленското езеро. Ние сме на мястото, което е отворено за източване на част от водата. На практика това се прави от години и не противоречи на плана за управление на защитената местност – при определени ситуации е допустимо да се намали нивото на водата. При приемането на промяната в плана през 2016 г. е направена консултация с Института по рибни ресурси, според който такъв тип дейности трябва приключи преди 1 април\", каза екоминистърът, цитиран в прессъобщение. Той допълни, че срокът е такъв, за да може езерото да се възстанови за размножителния период на рибите и птиците. Затова разрешенията, които се издават от РИОСВ при аварийни ситуации, изискват дейностите да приключат до 15 март. В случая те са приключили преди края на февруари, поясни Димов. Отварянето на езерото е станало в участъка с най-тясна ивица между морето и езерото с цел опазване на дюнните природни местообитания, уточни екоминистърът. \"От 20 години всяка година правим това пускане поради високите нива но водите, които наводняват сградите. Изпускането беше на 15 февруари\", добави Кралю Кралев, управител на правителствената резиденция в Шабла, цитиран в прессъобщението. Във връзка с информацията за пожара в защитената местност министър Нено Димов каза, че РИОСВ - Варна е била информирана след като пожарът е бил потушен – на 4 март. На място от експертите на екоинспекцията е установено, че около 5 дка от защитената територия са опожарени, другите са извън нея. Не са установени бедстващи животни. Подаден е сигнал до прокуратурата. Министърът информира, че по оперативна програма \"Околна среда\" (ОПОС) се отпускат близо 5 млн. лв. за Шабленското и Дуранкулашкото езеро, а РИОСВ – Варна ще бъде бенефициент на финансирането. По приоритетна ос \"Биоразнообразие\" на европрограмата е предвиден финансов ресурс от 22 млн. лв. за природозащитни дейности във влажни зони.", "date": "2019.03.20", "title": "Резиденцията източва Шабленското езеро от 20 г. и нарушение няма, показа проверката"}
{"url": "https://www.dnevnik.bg/sport/2019/03/20/3407471_kubrat_pulev_ochakva_zversko_shou_v_purviia_si_mach_v/", "text": "Кубрат Пулев очаква зрелищен мач в първата си изява на американска земя.  Българският боксьор  ще се изправи срещу румънеца Богдан Дину на 24 март рано сутринта (българско време) в Коста Меса, Калифорния. \"Няма вече почти никакви билети. Ще бъде зверско шоу\", каза Пулев пред \"Дарик\". Българинът допълни: \"Подобен тип събития от българин не е правено тук. Чувствам се много добре. Това ми дава още по-голяма мотивация да побеждаваме. Хъсът ми да победя е още по-голям. Смятам, че българите, които ще напълнят залата ще се изкефят много\". Пулев е претендент за световната титла на Международната боксова федерация (IBF), която се държи от Антъни Джошуа. Българинът заяви, че не се страхува да се изправи срещу всеки съперник. \"Знам какво мога. Когато съм подготвен добре, което е най-важното, мога да победя всеки\", каза още Пулев. Двубоят му с Дину ще е десетрундов, като  мачът ще се предава по \"Диема спорт\" . Директното излъчване в България ще започне в 06.00 ч., а половин час по-рано стартира програмата от студиото. Пулев има 26 победи и една загуба на професионалния ринг, докато Дину е спечелил 18 от мачовете си (14 с нокаут), като има едно поражение.", "date": "2019.03.20", "title": "Кубрат Пулев очаква \"зверско шоу\" в първия си мач в САЩ"}
{"url": "https://www.dnevnik.bg/evropa/2019/03/20/3407451_orban_se_otkaza_fides_da_napuska_enp_zasega_shte_reshi/", "text": "Партията на унгарския премиер Виктор Орбан ще остане в Европейската народна партия (ЕНП) поне до изборите за Европейския парламент. Това послание отправи самият Орбан на пресконференция в Брюксел по-малко от час след като ЕНП  реши да замрази членството на \"Фидес\" за неопределен период , докато специална комисия не оцени дейността ѝ и дали тя съотвества на нормите на демокрацията и върховенството на закона. \"Готови сме да напуснем ЕНП и би било продукт на нашата свободна воля,\" каза Орбан пред журналисти. Това, по думите му, би се случило особено ако надделее \"лявото крило\" в ЕНП. Той изрази задоволството си, че ЕНП се е отказала от идеята за изключване на \"Фидес\" след кампания за билбордове с председателя на Еврокомисията Жан-Клод Юнкер и американския милиардер Джордж Сорос - такава стъпка според него би превърнала партията в \"организация, клоняща наляво\". По думите му обаче това се е случило, след като той се намесил и убедил ЕНП, че това би било грешка и би ѝ нанесло удар преди вота. По-късно, попитан от репортери, той отрече някога да е имало \"кампания срещу Юнкер\" - нарече билбордовете \"част от информационна кампания\" за намеренията на Еврокомисията, тъй като послания специално за евроизборите биха били незаконни преди април. \"Никой не може да изключи толкова силна партия\" Само преди часове шефът на кабинета на Орбан Гергей Гуяш каза, че  \"Фидес\" незабавно ще напусне ЕНП , ако членството бъде замразено. Премиерът обаче заяви в Брюксел, че залогът е твърде голям - ЕНП трябва да остане \"водеща сила в Европа\" и \"резолюцията за компромис\" е стъпка в правилната посока. \"Никой не би могъл да изключи толкова силна партия,\" затова \"Фидес\" сама се е съгласила на условията със замразяване. \"Няма ЕНП сама по себе си, ние всички сме ЕНП,\" продължи премиерът, имайки предвид, че бъдещето на отношенията между европейската партия и \"Фидес\" ще се определи от вота през май. \"Трябва да изчакаме хората да решат... Но можем да сме членове само на партия, която е срещу миграцията, която е за християнските ценности. Не искаме никакви решения, които да се вземат зад закрити врати.\" Той не коментира в прав текст твърденията, че би могъл преди изборите да се обедини с Лигата на италианския вицепремиер Матео Салвини. \"Не е тайна, че ние уважаваме основната фигура в италианското правителството. Особено вицепремиера... Миграцията е нещо, което може да се спре, каквото и да мислят либералите. Той (Салвини) го направи в морето, аз - по суша.\" Орбан приветства комисията, която ще трябва да оцени действията на \"Фидес\" и в която ще са бившият председател на Европейскя съвет Херман ван Ромпой, Ханс-Герт Пьотеринг, който бе евродепутат в продължение на 35 години, до 2014 г., и бившия австрийски канцлер  Волфганг Шюсел . По думите му \"Фидес\" ще продължи да отстоява принципите си пред \"тримата мъдреци\", които за разлика от други оценяващи Унгария до момента \"се интересуват от фактите... Уверявам ви, че докладът ще бъде положителен.\" По думите му докладът на комисията едва ли ще се появи преди изборите - по-вероятно е да се случи след тях. Според него на заседанието на ЕНП не са били обсъждани деликатни теми като кампанията на Унгария срещу Сорос или членството на Будапеща в европейската прокуратура, което по думите му \"противоречи на унгарската конституция\". \"Искахме не да повишим напрежението, а да го облекчим.\" Анализатори коментират за големи европейски медии и в \"Туитър\", че постигнатата сделка може да се тълкува като известно поражение за ЕНП, тъй като е създала впечатлението, че \"Фидес\" сама е направила избора за бъдещето си и че и че всъщност се е \"самоотстранила\". В същия тон са и публикациите в проправителствени издания, според които \"Фидес\" си е извоювала правото да си тръгне от ЕНП само ако поиска и когато прецени, че това е необходимо.", "date": "2019.03.20", "title": "Орбан се отказа \"Фидес\" да напуска ЕНП засега, ще реши след евроизборите"}
{"url": "https://www.dnevnik.bg/sviat/2019/03/20/3407483_muj_otvleche_avtobus_s_uchenici_v_italiia_i_go_podpali/", "text": "Четиридесет и седем годишен шофьор на автобус в Северна Италия се опита да го похити с 51 деца в него и после да го подпали, но беше арестуван, предадоха световните агенции. Трагедията се разиграла в северната италианска провинция Кремона, близо градчето Сан Донато край Милано. Водачът на автобуса се отклонил от обичайния маршрут, докато карал 51 деца на около 12 години и техен преподавател. Шофьорът на автобуса беше идентифициран като Усейну Си, роден в Сенегал, но от 2004 г. с италианско гражданство. Си е имал досие в полицията, предаде АНСА. Според възстановката на събитията Си наредил на учителя, придружаващ учениците, да завърже ръцете на децата с полиетиленови връзки. Децата трябвало да бъдат вързани на групи от по четири-пет. Учителят обаче не ги вързал много стегнато и децата успели да освободят бързо ръцете си. Си казал на учениците, че отвлича автобуса и никой няма да оцелее. През това време някои от учениците успели да се обадят на близките си, които подали сигнал за отвличането в полицията. Последвало преследване и автобусът бил спрян на полицейска пътна блокада. Тогава водачът слязъл от автобуса, като преди това излял бензин вътре, след което се опитал да го подпали, но полицията бързо успяла да потуши пожара и да изведе децата. Дванадесет деца и двама възрастни били откарани в болница заради вдишване на дим, предаде АНСА. Според ДПА пък на общо 23 души била оказана медицинска помощ за леки травми. Учителят, придружавал учениците, разказал, че не за първи път Си кара автобус с деца. Той е разказал, че познавал шофьора, който бил ядосан на италианското правителство заради неговата миграционна политика. Ужасът на децата в автобуса е продължил 40 минути. Учителят разказва, че Си е искал да стигне с автобуса до една от пистите на летище Линате в Милано. Едно от децата в автобуса разказва, че Си е заплашвал децата да ги залее с бензин и да ги подпали. Той не преставал да повтаря, че хората в Африка умират и че вината за това е на Салвини и Ди Майо. Матео Салвини и Луиджи Ди Майо са двамата италиански вицепремиери в правителството на Джузепе Конте, което води твърда антиимигрантска политика и което затвори италианските пристанища за кораби на неправителствени организации с мигранти на борда. Си ще бъде обвинен в отвличане, опит за масово убийство, предизвикване на пожар и оказване на съпротива при ареста. Прокурорът на Милано Франческо Греко каза, че прокуратурата обмисля дали престъплението на Си може да е било терористично. Мъжът не е произнесъл нито една ислямистка фраза, твърдят източници. Те казват, че шофьорът на автобуса твърдял, че искал да се самоубие и да спре \"смъртта в Средиземно море\". /БТА", "date": "2019.03.20", "title": "Мъж отвлече автобус с ученици в Италия и го подпали, децата избягаха"}
{"url": "https://www.dnevnik.bg/bulgaria/2019/03/20/3407452_predsrochni_izbori_shte_ima_no_sega_ne_sa_aktualni/", "text": "ДПС се готви за европейските и за предсрочни парламентарни избори, съобщи пред БНТ зам.-председателят на парламентарната група на ДПС Йордан Цонев. Предсрочни избори, по думите му, вероятно ще има, но в момента не са актуални, защото ще възпроизведат същия управленски модел, а именно - липса на разбирателство и приоритети. Той припомни идеята на движението да се определят два-три общонационални приоритета, а политическите сили да обявят, че ще ги подкрепят който и да спечели изборите. \"Когато ДПС направи анализ че ще има (избори), значи, че ще има. Така че час по-скоро да седнем да говорим по приоритетите и тогава можем да отидем на избори\", каза той. По думите му парламентът буксува, дневният ред е \"пълна боза\" в последните месеци, а точките, които се гледат, \"нямат нищо общо с дневния ред на обществото\". По повод президента Румен Радев Цонев каза, че към него ДПС има само едно очакване - да бъде обединител на нацията. ДПС е търпелива партия, добави той, но не пожела да развие тезата си.", "date": "2019.03.20", "title": "Предсрочни избори ще има, но сега не са актуални, сочи анализ на ДПС"}
{"url": "https://www.dnevnik.bg/evropa/2019/03/20/3407479_izkljuchvaneto_na_fides_vse_oshte_e_vuzmojno_zaiavi/", "text": "Изключването на партията на унгарския премиер Виктор Орбан от Европейската народна партия още не е снето от дневния ред, ще трябва да изчакаме доклада на специалната надзорна комисия, избрана от партията, и да вземем окончателно решение. Това заяви днес на брифинг в Брюксел след заседанието на ЕНП евродепутатът и водещ кандидат на партията за бъдещ председател на Европейската комисия Манфред Вебер. Той обаче избегна отговор на въпроса как така ЕНП е взела решение за един от своите членове, а в него се казва, че то е резултат от взаимно съгласие с \"Фидес\" - факт, който Орбан веднага използва в своя полза и обяви на пресконференция, че партията му доброволно е замразила членството. \"След много натоварен следобед и не много лесни дискусии в Европейската народна партия стигнахме до ясен и конструктивен резултат. Преди всичко днешният дебат не бе за неща като християнски ценности или отношение към миграцията, тъй като семеството на ЕНП има ясни идеи как да се справи с предизвикателството чрез засилен граничен контрол, но и хуманитарна помощ\", каза в началото Вебер. Той изброи какви са ограниченията спрямо \"Фидес\", които незабавно влизат в сила и обясни, че още в четвъртък на срещата на лидерите от ЕНП Виктор Орбан няма да бъде допуснат. \"В този период \"Фидес\" няма играе никаква роля в обсъждането и решаването на бъдещите политики на ЕНП. Това е ясно и категорично решение, основано на ценностите на нашето обединение. Факти и действия ще са необходими за възстановяване на доверието към \"Фидес\" и затова съм много доволен, че поканихме и приеха в специалната надзорна комисия да участват бивши лидери на ЕНП - Ханс-Герт Пьотеринг, Волфганг Шусел и Херман ван Ромпой. Те са уважавани в нашето семейство и очакваме тяхната окончателна преценка.\" Изключването на \"Фидес\" не е отпаднало, то все още е сред възможностите на масата, а крайното решение ще дойде след доклада на комисията, допъли той. \"Решението не беше лесно, но го взехме след труден и прозрачен дебат, както и по демократичен начин след таен вот.\" Както вероятно се досещате, щастлив съм, че приключих с този проблем, предавам го на Херман ван Ромпой и се отдавам на кампанията за евроизборите и бъдещето на Европа, продължи Вебер. Той бе запитан от журналисти как да тълкуват факта, че решението е \"взаимно договорено\", защото това създава впечатление за преговори с \"Фидес\", а не за решение на ЕНП. През последните дни имахме много интензивни разговори, отвърна той. \"Днес на дебата бе посочено от кои процеси в Унгария се поражда гневът на членовете на ЕНП и д опоследния момент не беше ясно дали ще постигнем разбирателство. Но бе дадено да се разбере, че няма място за повече преговори и че бъдещето ни е основано на общи ценности. През последните дни \"Фидес\" изпрати сигнали - не бих ги нарекъл обещания или някаква значителна промяна - че е готова да сътрудничи. Днес сутринта говорих с Майкъл Игнатиеф, ректорът на Централноевропейския университет, според когото има признаци, че се появява разбиране, че можем да намерим решение за това висше училище да продължи работата си в Будапеща.\"", "date": "2019.03.20", "title": "Изключването на \"Фидес\" все още е възможно, заяви Манфред Вебер"}
{"url": "https://www.dnevnik.bg/gradska_sreda/2019/03/20/3407447_shte_izdurjat_li_durvetata_po_ul_graf_ignatiev/", "text": "Ремонтът на ул. \"Граф Игнатиев\" поставя на изпитание не само софиянци, но и дърветата наоколо. Те са от вида кълбовиден шестил (млечен явор-б.а.) и са доста издръжливи на студ. Сега вероятно се тестват от фирмата-изпълнител на ремонта \"Джи Пи груп\" колко ли носят на бетон и кабели. Новите отвори за стволовете на дърветата са видимо доста по-тесни от минималния стандартен размер от 1.20х1.20 м. Бетонната прегръдка обрича дървото на постепенно залиняване и след време може да се наложи да бъде отрязано. По проекта за реконструкция на \"Графа\" на арх. Иво Пантелеев сега на мястото на изкоренените по експертна оценка болни или стари дървета са засадени фиданки от вида пирамидален ацер (вид явор). Ще минат години, обаче, преди те да се окичат със зелени корони. Неотдавна в медиите се разгоря полемика за бетонна шахта на педя от кореновата система на дърво по знаковата софийска улица. Проектантите на ремонта веднага се оправдаха, че шахтата била изградена преди поне 10 години и досега не била попречила на дървото да порасне. Сега, при полагането на новата настилка край трамвайните релси се появи друга трудно обяснима комбинация: в кореновата система на голямо дърво се вижда метален капак на шахта. От едната страна стъблото му видимо е подкопано. То се намира на ъгъла на ул. \"Граф Игнатиев\" и ул. \"Преспа\", срещу входа на градинката \"Св. Седмочисленици\". \"Дневник\" отправи официално питане до директора на ОД \"Зелени системи\", ландшафтен архитект Димитър Данчев и очаква бърз отговор и решение по проблема. Непонятната гледка с орязани коренови системи на много дървета по ремонтираната улица вече породи предположението в социалните мрежи, че някои дървета по \"Графа\" са били изкоренявани временно, докато се полага настилката на тротоарите и после връщани на местата им. Общинският съветник Симеон Славчев е поискал обяснение от столичния кмет Йорданка Фандъкова дали е използвана тази абсурдна методика и очаква отговор на следващата сесия на общинския съвет.", "date": "2019.03.20", "title": "Ще издържат ли дърветата по ул. \"Граф Игнатиев\" безцеремонния ремонт"}
{"url": "https://www.dnevnik.bg/photos/2019/03/20/3407248_fotogaleriia_svetovnite_snimki_na_denia_-_20_mart/", "text": "Турският президент Реджеп Ердоган говори при откриването на ''Страната на чудесата - Евразия'' в Анкара.", "date": "2019.03.20", "title": "Фотогалерия: Световните снимки на деня - 20 март"}
{"url": "https://www.dnevnik.bg/bulgaria/2019/03/20/3407426_mnogoto_zadurjani_ot_visshite_etaji_na_vlastta/", "text": "Причина да не се направи голям ремонт на арестите в София е фактът, че в тях има много задържани по искане на специализираната прокуратура представители на високите етажи на властта и организирани престъпни групи. Това поясни правосъдният министър Цецка Цачева в интервю за Би Ти Ви, помолена да коментира оплакванията на бившия кмет на район \"Младост\" Десислава Иванчева и  семейство Баневи  от лошите условия в ареста. Обвинената за подкуп Иванчева вече обяви, че ще съди България в Страсбург, а Банев, сочен за организатор на престъпна група и пране на пари,  описа в профила си във \"Фейсбук \", че осветлението е слабо, задържаните пушат в помещенията, няма топла вода. Какво показа омбудсманът Мая Манолова за условията в ареста вижте  тук.  \"Имаме проблем с двата ареста в София и това е по причина, че с оглед компетентността на специализираната прокуратура за престъпленията по високите етажи на властта и организирани престъпни групи, всички тези лица се настаняват в София, за да се извърши генерален ремонт, така че да отговарят на условията изцяло\", каза Цачева. По думите й България има неоспорим напредък при подобряването на условията в затворите и арестите в последните 3-4 години и това се отчита и от омбудсмана, и в чужбина. В затворите категорично няма пренаселеност, заяви тя. Министърът увери, че държавата полага не малко грижи за това, а премиерът и финансовият министър проявявали разбиране. За 3-4 години не може да се постигне това, по което 30 г. не е работено, обобщи правосъдният министър.", "date": "2019.03.20", "title": "Многото задържани от висшите етажи на властта пречели на ремонта в софийския арест"}
