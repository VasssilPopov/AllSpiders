{"url": "https://www.dnevnik.bg/sviat/2018/07/27/3288433_jivotut_v_polsha_edna_prodavachka_razkazva_kak_se/", "text": "Зита Боровска живее в полския град Познан. 62-годишната жена е бивша учителка и вече пенсионерка. Пенсията обаче не ѝ стигала и затова започнала да работи в малък магазин за хранителни продукти. \"Много клиенти предпочитат да пазаруват в малки магазини вместо в супермаркетите на големите чужди концерни\", казва тя пред изданието  . \"Големи супермаркети има навсякъде в Полша. След първоначалната еуфория от новото многообразие в годините след падането на комунизма на хората постепенно им дойде до гуша от супермаркетите. Най-вече от анонимността в тях\", разказва пенсионерката. За работата и заплатата Поляците предпочитали вече по-скоро индивидуалното обслужване в магазинчета като това, в което работи тя. Клиентите искали не само да си напазаруват, а и да общуват, да споделят с продавачката дребните си грижи и радости. Зита и колежката ѝ обслужват на ден между 200 и 300 клиенти, повечето от които двете познават поименно, пише още изданието. Боровска разказва, че заплатата ѝ в магазинчето не е голяма - 2100 злоти бруто (около 480 евро), колкото е минималната работна заплата в Полша. Но поне е малко по-висока от пенсията ѝ. След повече от 20 години стаж като учителка 62-годишната жена получава 400 евро пенсия. Освен това, ако оборотът на магазина надхвърли 23 000 евро на месец, тя и по-младата ѝ колежка получават от собственика премия - 230 евро общо за двете. Какви са разходите за живот? Данъкът върху заплатата на Зита е 18%. Къщата, в която живее пенсионерката, вече е изплатена, но разноските за електричество, отопление, боклук и билети за обществения транспорт до работното място и обратно възлизат на повече от половината от месечното ѝ възнаграждение. Зита живее със съпруга и сина си в малка къща в покрайнините на Познан. Ако се разболее, тя доста трябва да чака за преглед и лечение, защото държавното здравеопазване в Полша не функционира много добре. Зита обаче не може да си позволи частна застраховка, се посочва още в публикацията. На въпроса дали иска да промени нещо в живота си Зита Боровска отговаря следното: \"Стара съм вече, няма какво много да се променя в живота ми. Но щеше да е добре, ако заплатите бяха по-високи\". Тя добавя: \"Вижте само колко струват добрите продукти и преценете сами\". И действително: девет биояйца струват 2.30 евро, 200 грама кашкавал се продават за 1.80 евро, един литър бензин е 1.10 евро, един билет за градския транспорт струва между 0.70 евро и 1.05 евро, литър мляко е 0.70 евро, а една маркова паста за зъби - 1.70 евро. \"С по-малко от 700 евро месечно в Полша трудно се живее\", признава Зита Боровска. За развлечение и удоволствия почти не остават средства. Понякога Зита и съпругът ѝ си позволяват да отидат на ресторант или пък на дискотека. Но това се случва по-скоро рядко.", "date": "2018.07.27", "title": "Животът в Полша: една продавачка разказва как се живее с 400 евро"}
{"url": "https://www.dnevnik.bg/sviat/2018/07/27/3288387_zapochnato_s_celuvka_kak_junker_omaia_trump/", "text": "Някакво лично привличане към колегата му ветеран в умело сключване на сделки и светкавичното усещане, че Доналд Тръмп е готов да се пазари, помогнаха на Жан-Клод Юнкер да постигне изненадващо споразумение за предотвратяване на  трансатлантическа търговска война  засега. Такава е гледната точка на служители на Европейската комисия, запознати със срещата на ръководителя на изпълнителната власт на ЕС в Белия дом в сряда, след която президентът на САЩ обяви, че между двете страни се е възцарила \"любов\", и оттегли заплахата да наложи нови мита върху автомобилите от ЕС, което би предизвикало ответни мерки в Европа. \"Очевидно председателят Юнкер и президентът Тръмп много си допадат. Това помага\", каза представител от ЕС, присъствал там. \"Човешкото измерение е от решаващо значение.\" Юнкер критикува Тръмп, особено на срещата на върха на Г-7 миналия месец, но влезе в Белия дом, излъчвайки очарование. Тръмп пусна в \"Туитър\" снимка на Юнкер, който го дарява с целувка, негова запазена марка. Той му даде и снимка на гроба в родния му Люксембург на един от героите на Тръмп - преливащия от енергия генерал от Първата световна война Джордж Патън, с бележка, напомняща на \"скъпия Доналд\" за общата история. \"Юнкер беше твърд с Тръмп в миналото, а Тръмп уважава това\", каза друг представител на ЕС при завръщането си в Брюксел в четвъртък. \"Още от началото се усещаше, че Тръмп е заинтересуван от сключването на сделка\". Тази сделка преследваше две цели: да укроти Тръмп, като размаха заплахата на Европа да ограничи достъпа до  най-големия световен пазар ; да представи преобладаващо стари и на практика не костващи нищо предложения на ЕС като нещо, което Тръмп може да пласира пред избирателите преди изборите през ноември - нови преговори за намаляване на митата на ЕС за промишлени стоки от САЩ, пазар за газа и соевото зърно от САЩ и потенциална подкрепа на ЕС в търговските кавги с Китай. Делегацията на ЕС, която нямаше особени очаквания, призна с известна изненада колко добре е минало всичко, изказвайки предположение, че Тръмп, който у дома е на прицел по редица въпроси, видя изгода в това да представи пред хората сделка с ЕС вместо по-голяма търговска война. Самият Юнкер каза за информационния сайт \"Политико\": \"Разбираме се изненадващо добре\", и добави, че Тръмп е приел добре критиката в миналото: \"Той не обича онези, които увъртат нещата\".", "date": "2018.07.27", "title": "Започнато с целувка: как Юнкер омая Тръмп"}
{"url": "https://www.dnevnik.bg/sport/2018/07/27/3288394_svetovno_purvenstvo_v_afrika_prez_2025_g_e_mechtata_na/", "text": "Международният колоездачен съюз (UCI) призова страните от Африка да представят кандидатури за домакинството на световното първенство през 2025 г. От UCI се надяват да популяризират спорта на континента с организирането на едно от водещите състезания в шосейното колоездене. За тази цел до всички 50 национални федерации по колоездене в Африка е изпратена покана с документи, които да улеснят процеса по подаването на кандидатурите. Крайният срок за внасяне на предложенията е до септември 2019 г. \"Това е повод да видим заедно най-добрите колоездачи в света, стотици репортери и стотици хиляди зрители за първи път в Африка в продължение на цели осем дни. Силно призовавам националните федерации на континента в партньорство с бъдещите градове домакини да представят кандидатури, за да организират това историческо събитие\", каза  президентът на UCI Давид Лапартиен . От UCI припомнят, че от 70-те години на миналия век някои световните първенства по шосейно колоездене се провеждат извън Европа. Африка обаче е единственият населен континент, който никога не приемал шампионата на планетата. \"Управителният съвет и аз ще се радваме да видим Африка да приеме световното първенство и възможността континентът да покаже своята страст и ангажираност към колоезденето\", каза още Лапартиен. ", "date": "2018.07.27", "title": "Световно първенство в Африка през 2025 г. е мечтата на Международния колоездачен съюз"}
{"url": "https://www.dnevnik.bg/sviat/2018/07/27/3288445_tuitur_izgubi_miliardi_ot_pazarnata_si_stoinost/", "text": "Туитър\" изгуби над 6 млрд. долара от пазарната си стойност, след като предприе мерки срещу фалшивите и нарушаващите правилата акаунти и изгуби над 1 млн. потребители заради това, пише в. \"Гардиън\". Акциите на социалната мрежа поевтиняха с 20% на нюйорската борса и след това леко се покачиха. Базираната в Сан Франциско компания предупреди инвеститорите да се подготвят за още спадове в броя потребители и че той отразява \"влиянието на решенията, взети в името на \"здравето\" на платформата\". \"Уверени сме, че това е в най-добрият дългосрочен интерес на платформата и ще доведе до дългосрочен растеж, подобрявайки публичните дебати в \"Туитър\", пише още в изявлението. Преди месеци компанията обяви, че свързани с Русия ботове са споделили публикации на американския президент Доналд Тръмп в \"Туитър\" около 470 000 пъти в последните месеци на предизборната надпревара. В  документите , цитирани от \"Блумбърг\", се отбелязва, че автоматичните профили са отговаряли за около 4% от всички споделяния между 1 септември и 15 ноември. Делът е по-малък, отколкото очакваха някои политици в Съединените щати. Числото обаче е в пъти по-голямо от споделянията на съобщения на основния опонент на Тръмп, Хилъри Клинтън, от свързани с Русия автоматични профили - около 50 000 пъти. Въпросните профили също така са отговаряли за между 48 и 73% от споделянията на туитове на  \"Уикилийкс\"  през същия период. През лятото в хода на кампанията организацията публикува имейли от сървъри на Демократическата партия. Също така \"Туитър\" идентифицира около 2.12 милиона автоматизирани, свързани с изборите туитове от \"руски\" профили, получили около 455 милиона импресии в първите седем дни след публикацията им. Броят импресии е значително по-голям от по-рано обявения от \"Туитър\".", "date": "2018.07.27", "title": "\"Туитър\" изгуби милиарди от пазарната си стойност"}
{"url": "https://www.dnevnik.bg/sport/2018/07/27/3288443_machovete_ot_tretoto_nivo_na_bulgarskiia_futbol_shte/", "text": "Мачовете от Трета лига ще се предават на живо онлайн, обяви Българският футболен съюз (БФС). Организацията подписа договор за три години с платформата MyCujoo. Новината е била представена пред представителите на клубовете от Югозападната Трета лига по време на тегленето на жребия за новия сезон. \"Именно с нея ще дебютира предаването на мачовете от третото ниво на футбола ни, като за целта представители на всички отбори ще получат необходимото техническо оборудване, закупено за нуждите им от БФС\", се казва в информацията в сайта на футболния съюз. БФС е инвестирал над 50 хиляди лева, \"отпуснати по инициатива лично на президента Борислав Михайлов\". \"От историческа гледна точка третодивизионният футбол е изключително важен за MyCujoo. Съвместните ни дейности с португалската, датската и швейцарската федерация постигнаха огромен успех – а България, с 64 тима на това ниво, е сериозно предизвикателство от гледна точка на дигитализирането и популяризирането на нискоразредния футбол\", заяви изпълнителният директор на компанията Педро Преса. Заместник изпълнителният директор на БФС Павел Колев обясни, че футболният съюз си партнира с MyCujoo от една година за излъчване на юношески мачове. \"Досегашната ни работа ни увери, че платформата добавя стойност към българския футбол, затова сме повече от ентусиазирани от възможността да пренесем практиката и по-надолу по пирамидата\", каза Колев.", "date": "2018.07.27", "title": "Мачовете от третото ниво на българския футбол ще се излъчват онлайн"}
{"url": "https://www.dnevnik.bg/biznes/2018/07/27/3288460_laboratoriiata_bulgarska_roza_se_vliva_v_instituta_za/", "text": "\"Държавна лаборатория Българска роза\" ще се влее в Националния институт за изследване на вино, спиртни напитки и етерични масла. Това се разбра от отговор на въпрос по време на парламентарния контрол на министъра на икономиката Емил Караниколов. Той обясни, че това действие не е насочено към създаване на условия за приватизация на дружеството, а дружеството правоприемник е в забранителния списък по Закона за приватизация, съобщи БТА. Не се предвижда продажба на обособени части на лабораторията, а освен това подобно решение минава през решение на Народното събрание, уточни още Караниколов.  Икономическият министър посочи още, че лабораторията не разполага с база и техника за пълноценна работа, не може да реализира и необходимите инвестиции за придобиване на статут за акредитирана лаборатория. Институтът обаче разполага с нужната апаратура, каза министърът и заяви, че се ангажира \"Българска роза\" да е водеща в името на дружеството правоприемник. В помещенията на настоящата лаборатория, които не могат да се използват за такава, ще бъде направен музей на етерични масла и вина, за да може столичани и гостите на София да се запознаят с българските традиции.", "date": "2018.07.27", "title": "Лабораторията \"Българска роза\" се влива в института за виното"}
{"url": "https://www.dnevnik.bg/photos/snimka_na_denia/2018/07/27/3288463_snimka_na_denia_korneliia_ninova_povede_velopohod_v/", "text": "Председателят на БСП Корнелия Нинова даде старта на колоездачното състезание за купа \"Бузлуджа\". Велопоходът предшества по традиция събора на левицата на върха, като утре там се очакват редица събития на партията.", "date": "2018.07.27", "title": "Снимка на деня: Корнелия Нинова поведе велопоход в подножието на Бузлуджа"}
{"url": "https://www.dnevnik.bg/sviat/2018/07/27/3288413_za_pruv_put_kjurdite_v_siriia_pregovariat_s_rejima_na/", "text": "Делегация на арабско-кюрдска коалиция, подкрепяна от Вашингтон, обсъжда за пръв път официално в Дамаск бъдещето на регионите под кюрдски контрол в Северна Сирия, съобщи днес високопоставен служител, цитиран от \"Франс прес\" и \"Ройтерс\". Делегацията на Сирийския демократичен съвет, политическото крило на Сирийските демократични сили (SDF), \"за пръв път прави официално посещение в Дамаск, по покана на правителството\" на президента Башар ал Асад, каза съпредседателят на Съвета Риад Дарар в североизточния град Камишли. \"Работим в полза на  решение за Северна Сирия\" , добави той. Дарар изрази надежда, че обсъжданията в Дамаск ще са положителни, и изтъкна, че няма никакви \"предварителни условия за преговори\". Делегацията включва редица високопоставени политически дейци и военни. От началото на конфликта в Сирия през 2011 г., опустошил страната, кюрдската общност установи фактическа автономия върху териториите, които оттогава са под неин контрол в Северна и Североизточна Сирия. Тези региони представляват повече от 27 процента от територията на страната според базирания в Лондон Център за наблюдение на човешките права. Там се намират и важни петролни полета. SDF контролират също град Ракка, който през октомври 2017 г. беше отвоюван от джихадистите от групировката \"Ислямска държава\" (ИД) и продължават да се сражават с ИД в провинция Дейр аз Зур с подкрепата на международната коалиция начело със САЩ. В края на май Башар ал Асад заплаши да използва сила срещу SDF, за да поеме контрола върху регионите, които те владеят, без обаче да изключва провеждането на преговори. Сирийският президент каза, че \"отваря вратата\" за преговори със SDF. \"За пръв път отворихме пътя към преговори, тъй като мнозинството от членовете (на SDF) са сирийци. Ако това не сполучи, ще освободим нашите територии със сила. Нямаме друг избор\", каза той. Малко по-късно Сирийският демократичен съвет съобщи, че е готов да участва в \"преговори без условия\" с режима на Асад. Целта Делегацията желае да отвори кюрдски канали към правителството на Асад, като същевременно се стреми към запазване на кюрдската автономия. Пратениците, пристигнали в Дамаск преди два дни, са водени от Илхам Ахмед - председател на Сирийския демократичен съвет. Заместникът му Дарар каза, че няма предварителен дневен ред и преговорите може да се задълбочат в политическата сфера и сферата на сигурността. По време на седемгодишната война главните кюрдски групировки в повечето случаи избягваха конфликт с Асад, а в определени периоди се сражаваха срещу общи врагове, включително срещу бунтовниците, които войските на Асад постепенно унищожават с помощта на Русия и Иран. Неотдавна започнаха разговори за връщането на държавните служители и възстановяване на един от най-важните инфраструктурни обекти в Сирия - най-големия язовир \"Табка\", който SDF отнеха миналата година от ИД с помощта на американски въздушни удари. Сирийските кюрди, които държавата систематично преследва от години, казват, че не се стремят към независимост, но се надяват политическо споразумение да защити автономията им, постигната през войната. /БТА", "date": "2018.07.27", "title": "За пръв път кюрдите в Сирия преговарят официално с режима на Асад"}
{"url": "https://www.dnevnik.bg/bulgaria/2018/07/27/3288464_do_18297_lv_se_predvijda_da_e_mesechnata_pomosht_za/", "text": "Месечната финансова подкрепа за навършилите пълнолетие хора с увреждания да е в по-висок размер и обвързана с линията на бедност, а не с гарантирания минимален доход. Предлага се тя да е в интервала от 10 на сто до 57 на сто от линията на бедност. Това е заложено в законопроект за хората с увреждания, раздаден вчера лично от министър Бисер Петков на хората с увреждания. Законопроектът беше предоставен на медиите от организациите на хората с увреждания, съобщава БТА. Законопроектите за хората с увреждания се очаква  да бъдат внесени наесен в парламента . Хората с намалена работоспособност от 50 до 70.99 на сто ще получават месечна финансова подкрепа, която ще е 10 на сто от линията на бедност, тези от 71 до 90 на сто - 15% от линията на бедност, а над 90 на сто - 25% от линията на бедност. За хората с увреждания над 90 на сто с чужда помощ, които получават социална пенсия за инвалидност, е предвидено да получават 57% от линията на бедност. Линията на бедност през тази година е 321 лева, но се предвижда през следващата година да е 348 лева. Тя расте всяка година, което означава, че и финансовата подкрепа за хората с увреждания ще расте, обясни вчера пред журналисти министър Бисер Петков.  Предвижда се и финансова подкрепа под формата на  . Целевите помощи ще се предоставят в зависимост от индивидуалните потребности на човека с увреждане. Те са различни видове - помощ за лична мобилност чрез  осигуряване на помощни средства , приспособления и съоръжения за хората с увреждания и медицински изделия и адаптиране на лично моторно превозно средство, помощ за адаптиране на жилище; за балнеолечение и/или рехабилитационни услуги, за наем на общинско жилище. Предвидена е и  , каквото е основното искане на протестиращите майки на деца с увреждания. Оценяването на правото на човека с увреждане от лична помощ се базира на тристепенна скала на зависимост/затруднения: Степен I на умерена зависимост/затруднения е човек с увреждане от 71 до 90 на сто увреждане. В тази категория човекът с увреждане получава до 20 часа месечно право на лична помощ. Степен II на тежка зависимост/затруднения е човек с увреждане над 90 на сто, който се нуждае от помощ два или три пъти дневно. В тази категория човекът с увреждане получава до 80 часа месечно право на лична помощ. Третата степен е тази на тотална зависимост/затруднения - човек с увреждане над 90 на сто, който се нуждае от помощ и продължителна подкрепа от друго лице за реализиране на различни дейности от ежедневния живот много пъти дневно поради пълната загуба на физическа, умствена, интелектуална или сетивна автономност. В тази категория човекът с увреждане получава до 168 часа месечно право на лична помощ.  Видовете лична помощ са - ползване на  , както и получаване на  . В случай че човек с увреждане не желае да ползва професионална асистентска услуга по реда, а самонаема асистента си, то той получава финансови средства в размер на определения брой часове, които се заплащат от държавния бюджет съгласно оценката.  Финансовата подкрепа и личната помощ се отпускат по предложение на специализираното звено въз основа на заключенията от индивидуалната оценка на потребностите за подкрепа.  Към Агенцията за хората с увреждания се създава фонд \"Заетост на хората с увреждания\", чиито приходи се набират от отчисления от работодатели, национални, европейски и международни програми и дарения.  Въвежда се квотен принцип при назначаване на хора с трайни увреждания, според който работодатели с 20 до 49 работници назначават поне един човек с увреждане, с 50 до 99 - двама, със 100 и над 100 - четири процента от средносписъчния им състав. Ако не се изпълнят тези квоти, работодателят внася всеки месец във фонда към Агенцията за хората с увреждания такса в размер от 80 на сто от минималната заплата за всеки неназначен човек с увреждане.", "date": "2018.07.27", "title": "Паричната помощ за хората с увреждания ще расте с линията на бедността"}
{"url": "https://www.dnevnik.bg/analizi/2018/07/27/3288296_konstitucionniiat_sud_kato_chistach/", "text": "Решението на Конституционния съд, което  обяви за противоконституционна Истанбулската конвенция  (която може би не трябвало да наричаме и Истанбулска - бе коментирал Бойко Борисов, когато ГЕРБ изпрати документа в КС), не е темата на този бърз коментар, нито качеството на самия документ. Темата е, най-общо и неучтиво казано, политическото кредо на партийните шкембелии, което се изразява в единствената грижа за рейтинга им - да не падне, че утре нали пак трябва да бъдат избрани. Конкретно: ГЕРБ, като видяха, че БСП първа се обяви против конвенцията сред истерични реакции на медии и сдружения, борещи се за чистотата на половете, и сред гръмогласното тупане в гърдите на тъй наречените патриоти уж в защита на традиционните ценности, които никой не е заплашил, не посмяха да подкрепят документа: да не ги вземат за имитатори на БСП, или, недай боже, да ги вземе народът за защитници на джендърите. Но и не посмяха да я отхвърлят с гласуване в парламента - да не минат за ретрогради пред Брюксел. И подхвърлиха конвенцията на Конституционния съд - той да кажел. В правнограмотните парламентарни държави защото приемането или отхвърлянето на конвенцията е политически акт. Там в дебати се противопоставят аргументите на политическите групи и се вземат решенията, за които се носи политическа отговорност. В псевдопарламентарните държави като България, прогнили от зависимости и демагогия, властващите политически безгръбначия хвърлят въглена на друг, който да го им го угаси и изчисти, за да заблеят по телевизията \"ето, съдът така каза\". Така за 27 години, откакто съществува Конституционен съд в България, политиците бавно и полека, но неотстъпно и упорито го развращаваха... И не само него впрочем... Докато окончателно го превърнаха в мияч на оцапаните им от сметкаджийски страхове съвести. произнасяйки се за съответствие с конституцията на документ, който не е действащ, и то за конвенция, която изобщо не се занимава с въпроса какво е бракът (за който говори конституцията), а представя мерки срещу насилие? КС прие да си измият ръцете с него (решението е взето с 8 гласа \"за\" и четири \"против\"), защото е продукт на същите, които му подхвърлят въглените. Не можем само от този най-важен за държавността орган да искаме да стърчи като обелиск на честта, принципността и съвършенството, когато онези, които олицетворяват държавата, се водят от една цел - да не изпуснат властта, разбирай лапачката. И създават органите на същата държава с този единствен стимул. С две думи - надежда всяка да оставим, докато не бъде разбита матрицата.", "date": "2018.07.27", "title": "Конституционният съд като чистач"}
{"url": "https://www.dnevnik.bg/sport/2018/07/27/3288457_adrian_andreev_stigna_polufinalite_na_evropeiskoto_bez/", "text": "Адриан Андреев продължи силното си представяне на европейското първенство за юноши до 18 г. Българският тенисист се класира за полуфиналите, след като преодоля с 6:4, 6:2 Даниел Михалски от Полша. Андреев стигна лесно до победата след късен пробив в първия сет, а във втората част проби два пъти подаването на съперника си. Българинът е водач в схемата, като стигна до полуфиналите без загубен сет. В предишните си три мача той победи последователно Бора Сенгул, Хелум Лилиенген и Адмир Календер. В спор за място на финала Андреев ще се изправи срещу французина Валентин Ройер в събота.", "date": "2018.07.27", "title": "Адриан Андреев стигна полуфиналите на европейското без загубен сет"}
{"url": "https://www.dnevnik.bg/bulgaria/2018/07/27/3288483_umreli_jivotni_v_dve_blagoevgradski_sela_predizvikaha/", "text": "Сигнали за единични случаи на умрели животни са постъпили в Българската агенция по безопасност на храните (БАБХ). Те са от две ферми в благоевградско. Едната е във Филиповци, а другата – в Мусомища, съобщиха от БАБХ. След случаите на чума по дребните преживни животни в бургаското село Кости и селища в община Болярово от БАБХ отправиха апел към стопаните да подават сигнали при всяко едно съмнение. Взети са проби от умрелите животни. Резултатите от тях се очакват следващата седмица. За момента не се знае от какво са починали животните. Стадата са изолирани и поставени на оборен режим.", "date": "2018.07.27", "title": "Умрели животни в две благоевградски села предизвикаха проверка за чума"}
{"url": "https://www.dnevnik.bg/bulgaria/2018/07/27/3288487_blizo_80_ot_purvoklasnicite_v_sofiia_sa_zapisani_v/", "text": "Близо 80% от децата в София, които ще са първи клас през следващата учебна година са записани в най-близкото до тях училище. Това заяви министърът на образованието Красимир Вълчев пред БНТ. Той допълни, че въпреки това всеки родител може да запише детето си в което поиска училище и припомни, че от миналата седмица има решение на Комисията за защита от дискриминацията, която потвърждава, че принципът на близост при приема на първокласници не е дискриминационен. Вълчев опроверга слуховете, че министерството има намерение да намали ваканциите на учениците. Той добави, че изпитите след седми клас ще се провеждат в средата на юни, а не през май, като това трябва да започне в някоя от следващите години.", "date": "2018.07.27", "title": "Близо 80% от първокласниците в София са записани в най-близкото до тях училище"}
{"url": "https://www.dnevnik.bg/sport/2018/07/27/3288486_roglich_specheli_19-iia_etap_v_tura_i_dade_zaiavka_za/", "text": "Словенецът Примож Роглич спечели 19-ия етап в Обиколката на Франция и се изкачи на трето място в генералното класиране. Лидерът на \"Лото Йъмбо\" се оказа най-силен в последното изпитание в Пиренеите, което даваше шанс за сериозни размествания в битката за жълтата фланелка. Роглич измина дистанцията от 200.5 км между Лурд и Ларюн за 5:28.17 часа, със средна скорост 36.65 км/ч. Той атакува на последното спускане от групата на претендентите и пристигна с 19 секунди пред Герант Томас и Ромен Барде. Благодарение на етапния си успех и бонификациите, Роглич спечели 29 секунди спрямо Крис Фрум и го изпревари в битката за подиума. Словенецът води с 13 секунди пред четирикратния шампион в \"Тур дьо Франс\". Лидер продължава да бъде Герант Томас, който дори увеличи аванса си пред Том Дюмулен. Уелсецът от \"Скай\" вече води с 2.05 минути пред холандския си съперник, след като спечели 6 секунди от бонификации. За Томас остава последно препятствие в Тура, което е съботният часовник от Сен Пе сюр Нивей до Еспелет с дължина 31 км. \"Много съм щастлив, днес направих всичко по силите си да спечеля етапа, и не спрях да опитвам да се откъсна\", каза Роглич след етапа. За него това е втора етапна победа в Тура, след като преди година триумфира в 17-ия етап. Той затвърди отличната си форма с 10-и успех през 2018 г., и общо 22-и в своята кариера. Етапът беше много труден, като включваше общо шест изкачвания и обща денивелация от 4700 метра. Колоездачите преминаха през трите височини, които са най-често преодолявани в Пиренеите – Кол д'Аспен, Кол дю Турмале и Кол д'Обиск. Още в началото се откъсна голяма група от 18 колоездачи, сред които бяха сериозни имена като Жулиан Алафилип, Адам Йейтс, Микел Ниеве, Уорен Баргил, Танел Кангерт и Горка Исагире. Алафилип спечели първите две сериозни изкачвания Кол д'Аспен и Кол дю Турмале, на които взе 30 точки и си гарантира успеха в класацията за катерачи. На двете изкачвания стана интересно и в основната група, където тимът на \"Катюша\" зададе високо темпо за лидера си Илнур Закарин. В началото на Турмале Закарин, Микел Ланда от \"Мовистар\" и Ромен Барде от AG2R атакуваха. Те бързо натрупаха аванс, а испанският отбор отново имаше добра тактика. Ланда беше чакан от Даниеле Бенати, който му помогна в средата на изкачването. След това баскът застигна и друг свой съотборник Андрей Амадор, а при преодоляването на Кол дю Турмале преднината беше 2.20 минути пред основната група. Ланда и компания изкачиха митичната височина за 48.41 минути, което остана на около минута от рекордното постижение от 2003 г. Около 60 км преди финала Ланда се събра с останалите в първата група, а преднината му вече беше 3.30 минути. На предпоследното изкачване за деня Кол де Бордер темпото вече се задаваше от \"Лото Йъмбо\", което помогна за сериозното намаляване на разликата. Роберт Хесинк свали близо две минути от аванса на Ланда и останалите, което помогна на лидерите от \"Скай\". В Кол д'Обиск лидерите започнаха да се атакуват, като имаше акции от Стивън Краусвайк и съотборника му Роглич, Том Дюмулен, а Фрум и Томас покриваха. Четирикратният шампион имаше леки затруднения, но при спускането успя да се върне и лидерите се събраха заедно до финала. Около 3 км преди финалната линия в Ларюн Роглич тръгна със самостоятелна акция и другите не го догониха.", "date": "2018.07.27", "title": "Роглич спечели 19-ия етап в Тура и даде заявка за подиум, Томас остава в жълто"}
{"url": "https://www.dnevnik.bg/sport/2018/07/27/3288482_nikolai_penchev_shte_igrae_v_otbora_na_kaziiski_i/", "text": "Българският национал Николай Пенчев се приседини към Матей Казийски и Радостин Стойчев в \"Сточня\" (Шчечин), обявиха от клуба. 26-годишният волейболист продължава кариерата си в полското първенството, където играе от 2012 г. Тримата българи са част от проекта на \"Сточня\" за развитие в дългосрочен план. Очаква се Пенчев и Казийски да бъдат титуляри на постовете посрещачи, докато Стойчев заема ролята на спортен директор. През лятото клубът от Шчечин беше купен от местната корабостроителна компания и заяви амбиции да изгради конкурентен отбор, който да се бори за челно класиране в шампионата. Тимът вече привлече един от най-добрите полски национали в последните години - Бартош Курек. Пенчев, който е юноша на пловдивския \"Виктория волей\", започва професионалната си кариера през 2010 г. в \"Пирин\" (Разлог). В дебютния си сезон става вицешампион на страната. След едногодишни престои в италианския \"Пиаченца\" и полския \"Килце\" българинът преминава в \"Ресовия\". За три сезона с тима Пенчев спечели веднъж полското първенство и игра още два финала. В последните две години посрещачът се представи силно в СКРА (Белхатов), като имаше основна заглуга за спечелването на шампионската титла и Суперкупата на Полша през миналия сезон.", "date": "2018.07.27", "title": "Николай Пенчев ще играе в отбора на Казийски и Стойчев в Полша"}
{"url": "https://www.dnevnik.bg/tehnologii/2018/07/27/3286425_dnes_se_ochakva_nai-dulgoto_pulno_lunno_zatumnenie_za/", "text": "Тази вечер се очаква най-дългото пълно лунно затъмнение за този век. В България явлението ще започне в 21:24 ч. на 27 юли, а пикът му ще бъде от 22:30 ч. до 0:13 ч. на 28 юли, като Луната ще бъде в червеникав цвят. Рядкото небесно явление ще може да се наблюдава най-добре в Източна Африка, Близкия изток и Централна Азия. По тези места затъмнението ще продължи над 6 часа. За сравнение, в България то ще трае малко над 100 минути. От НАСА уточниха, че най-доброто място за наблюдение в света ще бъде Етиопия. Предстоящото пълно лунно затъмнение е по-специално с това, че ще стане по време на пълнолуние, докато Слънцето, Земята и Луната ще са перфектно подредени в една линия. Така Земята ще се застане точно между Луната и Слънцето, а сянката ѝ ще закрие напълно спътника, който ще мине почти през центъра на сянката на планетата.", "date": "2018.07.27", "title": "Днес се очаква най-дългото пълно лунно затъмнение за века"}
{"url": "https://www.dnevnik.bg/bulgaria/2018/07/27/3286097_konstitucionniiat_sud_reshava_protivorechi_li/", "text": "Противоречи ли Конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция, на българската конституция ще се разбере днес. През март  Конституционният съд (КС) реши да образува дело по казуса, а днес ще се произнесе съответства ли международният акт на основния закон или не. Искането за това бе подписано от 75 депутати от ГЕРБ и бе придружено с постъпилите в парламента положителни и отрицателни становища за ратификацията на международния документ. Според източници на \"Дневник\" с четири особени мнения конвенцията ще бъде обявена за противоконституционна. Неочаквано тя предизвика множество обществени дебати и повишена активност в социалните мрежи. Трите тези, към които се насочиха противниците на конвенцията, бяха, че тя въвежда понятието трети пол, задължава държавите да признаят еднополовите бракове и изисква от тях да въведат в училище обучение за нетрадиционна сексуална ориентация. В аргументите си те се опират на понятието \"gender\", което обикновено се превежда на български език като \"социален пол\", но което не е свързано според текста на конвенцията с трите въпроса. Какво означава конвенцията четете  тук . На заседание преди десет дни  конституционните съдии обсъдиха изпратените до съда становища, както и своите аргументи. От институцията отказаха да коментират пред \"Дневник\" кое мнение е надделяло при обсъждането. Докладчик по делото е Анастас Анастасов. За и против конвенцията На сайта на Конституционния съд са качени становища в 270 страници. Сред тях обаче липсват становищата на конституираните като заинтересовани страни - Народното събрание, президента, Министерския съвет, министрите на вътрешните и външните работи, на правосъдието, образованието, здравеопазването, председателите на ВКС и ВАС, главния прокурор, омбудсмана, Комисията за защита от дискриминация, Висшия адвокатски съвет и Държавната агенция за закрила на детето. Според определение на Конституционния съд от края на март становища са искани и от Съюз на юристите в България, фондация \"Български адвокати за правата на човека\", Асоциация за европейска интеграция и права на човека, Българска асоциация за европейско право, сдружение \"Алианс за защита срещу домашното насилие\", фондация \"Асоциация Анимус\", сдружение \"Алианс за защита от насилие, основано на пола\", фондация \"Български фонд за жените и Институт за модерна политика\". Както и до проф. д-р Снежана Начева, проф. д-р Георги Близнашки, проф. д-р Пламен Киров, проф. д-р Пенчо Пенев, проф. д-р Благой Видин, проф. д-р Атанас Семов, проф. д-р Жасмин Попова, проф. д-р Тенчо Колев, проф. д-р Даниел Вълчев и д-р Мартин Белов.  Никое от тях обаче не е на сайта на институцията. От Конституционния съд обясниха за \"Дневник\", че са качени само становищата на тези, които не са възразили да бъдат огласени. Становището на проф. Даниел Вълчев обаче беше разпространено от самия него преди няколко дни, без да го има на сайта на Конституционния съд. Според него делото за Истанбулската конвенция дава уникален шанс на КС да внесе яснота какво трябва да се разбира под \"мъж\" и \"жена\". Той смята, че минималното, което съдът следва да направи, е отчетливо да изясни, че според конституцията \"мъж\" означава биологичен мъж, а \"жена\" - биологична жена. Проф. Вълчев не отхвърля обаче възможността парламентът да уреди сключването на брак между лица от един и същ пол или да създаде нова правна фигура, аналогична на брака, но това трябва да стане открито и по предвидения в конституцията ред, подчертава той. От качените на сайта на КС становища превес, макар и лек, имат тези, според които конвенцията противоречи на основния закон. \"В обяснителния доклад към конвенцията, в частта относно определенията, използвани за целите на конвенцията, се пояснява \"(43) Терминът \"gender\" под тази дефиниция няма за цел да измести термини като \"жени\" и \"мъже\", употребявани в конвенцията (44). Терминът \"насилие над жените, основаващо се на социалния пол (gender)\", е употребен (на различни места) в конвенцията и се отнася до насилието, което е насочено срещу жената, защото е жена или засяга жените непропорционално. Този израз следва да се разбира като целящ закрила на жените от насилие, което е резултат от \"gender\" стереотипите и специфично обхваща жените\". Следователно предметът на конвенцията налага използването на термина \"gender\", преведен (не се ангажираме дали е точен превод или не) като \"социален пол\", изхождайки от необходимостта да се уредят горепосочените субектни отношения в посока на РАВНОПОСТАВЕНОСТ между мъжа и жената. Безспорен факт е, че в българския език няма дума, съответна по смисъл и значение на чуждицата \"gender\", което от своя страна доведе до придаването на смисъл на използвания термин, различен от смисъла, който е имал предвид законодателят\", се казва в становището на фондация П.У.Л.С. От организацията допълват, че Истанбулската конвенция е фундамент, който е събрал най-доброто от всички международни актове, уреждащи защитата от всички форми на насилие. В писмо, подписано от 287 университетски преподаватели, се казва, че понятието \"gender\" го има от 2016 г. в българското законодателство чрез Преходните и заключителни разпоредби на Закона за равнопоставеност на жените и мъжете. Там е записано: \"Равнопоставеност на жените и мъжете\" е равни права и задължения, равни възможности за реализация и за преодоляване на пречки във всички области на обществения живот, като жените и мъжете са свободни да развиват своите лични способности и да правят избор без ограниченията на социалната роля на своя пол\". В подкрепа на конвенцията са становищата на Български хелзинкски комитет, Комисията за защита от дискриминация и организацията на евреите в България \"Шалом\".  Сред отрицателните становища са тези на Светия синод и Мюсюлманското вероизповедание в България. Според Съюза на българските писатели конвенцията е неясна и двусмислена и с нея се прави опит да се разрушат изгражданите векове наред традиции и морални устои. Кой стои зад най-гласовитите и активни противници на Истанбулската конвенция четете в разследването на \" Дневник \". Според практикуващи съдии, занимаващи се с гражданските и наказателните дела за домашно насилие, има пропуски в българското законодателство за защита на пострадалите от насилие. Според съдиите Стоян Мадин (наказателен съдия) и Галя Вълкова (граждански съдия) от Софийския районен съд Истанбулската конвенция е нужна, за да  запълни празнините в българското законодателство . Действията на управляващите по международния документ  Заради полюсните позиции към документа, включително и в управляващата коалиция, ГЕРБ прецени, че само Конституционният съд може да даде правна експертиза влиза ли той в противоречие с основния закон. Междувременно обаче  Министерският съвет оттегли проекта за ратификацията на Истанбулската конвенция  от Народното събрание. Правителството мотивира отмяната на вече взетото си решение със сезирането на Конституционния съд. Точно този развой обаче постави Конституционния съд в деликатната ситуация да прецени дали това оттегляне може да е основание да не се образува дело или не. Юристи смятат, че макар ратификацията да е временно отложена, подписът на България под конвенцията остава. Истанбулската конвенция бе приета от правителството на 3 януари, но  още същия ден тя предизвика напрежение между партньорите в управляващата коалиция . Впоследствие БСП се обяви срещу ратификацията ѝ от Народното събрание. Социалистите искаха и да се проведе национален референдум за Истанбулската конвенция, но  предложението бе отхвърлено  от депутатите. По-късно на фона на протести и прокарване на несъществуващи в документа тези за въвеждане на гей бракове и заплаха от \"трети пол\" и управляващите дадоха заявка, че ще отложат разглеждането ѝ от парламента. След това премиерът Бойко Борисов обяви, че партия ГЕРБ ще оттегли решението си за конвенцията, защото  нямало да носят сами пасива . Документът,  чийто финален текст  е одобрен през 2011 г., съдържа серия мерки срещу домашното насилие и въвежда понятия, които целят да разчупят половите стереотипи заради схващането, че те често са в основата на случаи както на насилие, така и на дискриминация. Документът указва, че държавите следва да предприемат законодателни и други мерки, за да \"предотвратят всякакви форми на насилие\" по полов признак, било то семейно, домашно, заради конфликти и т.н., както и насилие, способствано от социални и културни стереотипи. Повече за заложеното в документа вижте  тук . Истанбулската конвенция в другите държави Конвенцията вече е ратифицирана от повечето държави от Съвета на Европа - 32 от 47 страни. От тях 19 - Австрия, Белгия, Германия, Гърция, Дания, Естония, Испания, Италия, Кипър, Малта, Полша, Португалия, Румъния, Словения, Финландия, Франция, Холандия, Хърватия, Швеция, са членки на Европейския съюз, като последните, които го направиха тази година - след като България изтегли проекта за ратификация от парламента, бяха Хърватия и Гърция. В същия списък са всички балкански държави без Косово, тъй като не е член на Съвета на Европа.  Освен от България тя не е ратифицирана от Великобритания, Ирландия, Латвия, Литва, Люксембург, Словакия, Унгария и Чехия. Не са го направили и Армения, Украйна и Молдова, които не са в съюза.  Единствените две пък, които не са подписали конвенцията, страни от Съвета на Европа са Азербайджан и Русия. Малка част от държавите са изразявали резерви. Може ли България да приеме Истанбулската конвенция с резерви и \"текст по текст\" вижте  тук .", "date": "2018.07.27", "title": "Конституционният съд решава противоречи ли Истанбулската конвенция на основния закон"}
{"url": "https://www.dnevnik.bg/sport/2018/07/27/3288064_el_maestro_prizova_cska_da_podhodi_profesionalno_kum/", "text": "Треньорът на ЦСКА Нестор Ел Маестро остана доволен от това, че рискът, който е поел в мача с \"Адмира\" (Вакер), е дал резултат. Той поднесе изненада с атакуващ стил, а  червените спечелиха с 3:0 и взеха огромна преднина преди реванша . \"Поехме риск с много офанзивен състав. Искахме да започнем бързо, да доминираме и в крайна сметка успяхме\", каза Ел Маестро пред \"Диема екстра\". \"През второто полувреме контролирахме двубоя, но беше важно да завършим със суха мрежа. Можехме като че ли да направим малко повече през второто полувреме, но по никакъв начин не мога да критикувам отбора след това полувреме\", заяви треньорът. Ел Маестро предупреди, че отборът му трябва да подходи професионално към реванша въпреки голямата преднина. \"Трябва да играем много сериозно, защото не може да си позволим грешката да кажем, че \"Адмира\" е слаб отбор. Те участват в лига, която е по-добра от нашата. Ако не ми вярвате, проследете ги и вижте как играят отборите там – просто трябва да бъдем професионалисти. Психически е много трудно след този резултат. Ще кажа на момчетата да играят все едно резултатът е 0:0.\" Той оцени високо и конкуренцията в отбора. В мача с \"Адмира\" ЦСКА беше без наказаните Николай Бодуров, Кристиан Малинов и Тиаго Родригес, както и без контузения Енрике Рафаел, но въпреки това игра силно. Много добре се представиха Едвин Джеси, Жанио Бикел и Стивън Перейра. \"Надявам се това да е здравословна и приятелска конкуренция\", добави Ел Маестро.", "date": "2018.07.27", "title": "Ел Маестро призова ЦСКА да подходи професионално към реванша с \"Адмира\""}
{"url": "https://www.dnevnik.bg/sviat/2018/07/27/3287916_evropeiskoto_dvijenie_na_banun_shte_gradi_blok_ot/", "text": "Новата кампания на Стив Банън за подкопаване на Европейския съюз има за цел не само да събере подкрепа в Европейския парламент на изборите през май догодина, а и да изгради блок от евроскептични правителства за оказване на влияние върху срещите на лидерите от ЕС. Основателят на установената в Брюксел организация, известна като \"Движението\", избрана за платформа от бившия стратег на американския президент Доналд Тръмп, заяви пред \"Ройтерс\", че не само се надява на много гласове за Европейския парламент, но и че е възможно шестима или седмина лидери, особено от Италия и Централна Европа, да обединят сили за оказване на влияние в Европейския съвет от 27 национални правителства. Микаел Модрикамен каза в намиращото се в предградие имение, което освен дом е също негова правна кантора и централа на белгийската му популистка Народна партия, че \"Движението\" ще насочи кампанийните умения на Банън и финансирането от американски дарители за подпомагане на споделящи сходни възгледи националистически, антиимигрантски групи в Европа. Той обаче настоя, че то ще избягва партии, които според него са расистки или антисемитски, като гръцката  \"Златна зора\"  или унгарската  \"Йоббик\" , и по-скоро ще търси да привлече по-големи формации от десницата като управляващите партии в Унгария, Италия, Полша и Австрия. Той посочи като \"основни ценности\" националния суверенитет, пресичането на имиграцията и борбата с радикалния ислям и изрази увереност, че \"евроскептичните\" сили, които са една четвърт или повече от състава на ЕП, могат да оставят настрана другите различия, за да работят по общ дневен ред, макар да остават в различни партийни групи. \"Ние не искаме екстремизъм от какъвто и да било вид, било то фашисти, расисти, етноцентристи, нацисти, антисемити или каквито и да е\", каза Модрикамен, който е виден член на еврейската общност в Белгия и защитник на малките инвеститори. Той призна, че някои движения със сходни възгледи през последното столетие са имали екстремистки корени, но каза, че други като бързо набиращите сила  \"Шведски демократи\"  са се отказали от расистките и неонацистките идеи. Управленско влияние Модрикамен каза, че освен по-голяма и по-съсредоточена сила в Европейския парламент, който е най-слабата политическа институция в ЕС, проектът може да събере блокиращо малцинство на срещите на върха на ЕС, на които националните лидери упражняват върховна власт в Съюза. \"Представете си, че преди съвета шестима или седмина членове, които са също така лидери и президенти или министър-председатели на своите страни, се съгласят за това и кажат: \"Съгласни сме по тази обща позиция. Това може да бъде истински фактор на промяна за бъдещето на Европа.\" Той посочи сред евроскептиците унгарския министър-председател Виктор Орбан, който е силен критик на ЕС, особено по бежанските политики, а също правителствата на Полша, Словакия и Чехия, както и новите коалиции в Италия и Австрия. \"Целта на \"Движението\" очевидно е да се опита да обедини евроскептичните партии, народните движения, които процъфтяват в цяла Европа, и да изгради също така връзката с това, което се случва в Щатите около президента Тръмп.\" Той каза, че няма пряк контакт с Белия дом. Тръмп уволни  Банън  миналата година. Модрикамен отхвърли предположенията, че евроскептичните групи получават финансиране от Русия, защото президентът Владимир Путин вижда полза в отслабването на Европейския съюз. Но призна, че е посетил руския парламент през 2015 г. Той призова за вдигане на санкциите срещу Москва, наложени заради извършената от нея анексия на Крим от Украйна и заради подкрепата ѝ за проруските бунтовници в Източна Украйна. И каза, че европейците и Съединените щати би трябвало да работят по допирни точки с Русия, особено в борбата с войнствените ислямистки движения. Преглед на националните социологически проучвания, направен от \"Ройтерс\", сочи, че въпреки оттеглянето на Партията за независимост на Обединеното кралство на Найджъл Фараж заради Брекзита през март партиите, групирани около френския \"Национален сбор\" на Марин Льо Пен и двете нови управляващи движения в Италия - \"Пет звезди\" и \"Лига\", могат да увеличат своя дял от места в Европейския парламент от почти 11 процента на над 15 процента. Като се прибавят евроскептиците, да речем, от Германия, Полша и Унгария, този дял може да нарасне до над 20 процента, предполагат социологическите данни, макар че много неща ще зависят от съюзите след изборите догодина. /БТА", "date": "2018.07.27", "title": "Европейското движение на Банън ще гради блок от евроскептични правителства"}
{"url": "https://www.dnevnik.bg/sport/2018/07/27/3287937_shefovete_na_ruskiia_futbol_viarvat_che_birata_po/", "text": "Продажбата на бира на футболните стадиони ще има благоприятно въздействие върху посещаемостта на двубоите от руското първенство. Това заяви вицепрезидентът на Руския футболен съюз Сергей Анохин, според когото свободната консумация на алкохолната напитка на трибуните може да повиши интереса на хората към спорта. Въпросът за продажбата на бира на стадионите беше повдигнат на среща в Калининград между Съвета за развитие на физическата култура и спорта и организационния комитет на завършилото световно първенство по футбол в Русия. От 2005 г. в страната е забранена продажбата и консумацията на бира на футболните съоръжения. \"Надяваме се, че ще ни бъде позволено да продаваме бира на стадионите и посещаемостта ще се увеличи. Разбираме, че може и трябва да бъде направено. Имаме опит от продажбата на бира на стадионите по време на световното първенство и тогава нямаше ексцесии. Аз съм за продажбата на бира, защото всички допълнителни приходи са от полза\", каза Анохин. По време на шампионата в Русия ФИФА позволи продажбата на бира на трибуните преди и след двубоите в 11-те града домакини. УЕФА също прие промяната и от новия сезон  в европейските клубни турнири ще бъде разрешена продажбата на алкохолни напитки на стадионите . С цел да продължи развитието на футбола след световното руската Премиер лига пое нова маркетингова стратегия с  променена визия на логото си . То беше представено в сряда, като изображението представлява стилизирана глава на мечка с цветовете на руското знаме - бяло, синьо и червено.", "date": "2018.07.27", "title": "Шефовете на руския футбол вярват, че бирата по стадионите ще увеличи посещаемостта"}
{"url": "https://www.dnevnik.bg/sport/2018/07/27/3288062_fotogaleriia_vulshebnata_evropeiska_vecher_na_cska/", "text": "ЦСКА и привържениците му изживяха вълшебна вечер покрай   в първа среща от втория квалификационен кръг в Лига Европа.", "date": "2018.07.27", "title": "Фотогалерия: Вълшебната европейска вечер на ЦСКА"}
{"url": "https://www.dnevnik.bg/bulgaria/2018/07/27/3288092_kratki_novini_jena_beshe_prostreliana_smurtonosno_v/", "text": "Повишаването на съдии, прокурори и следователи по вече приключен конкурс не противоречи на основния закон, постанови днес Конституционният съд (КС). Решението е подписано с особено мнение от Стефка Стоева. Искане разпоредбата да бъде обявена за противконституционна внесе Върховния административен съд (ВАС). Според върховните съдии чл. 193, ал. 6 от Закона за съдебната власт е неясна и създава предпоставки за съществуване на паралелни режими за повишаване и преместване на магистрати. Мотивите на КС ще станат известни при публикуване на решението. Издирваният за убийството в Благоевград се е самоубил Самоубил се е Радослав Стипцаров-Соколето – предполагаемият извършител на убийството на 58-годишната жена в Благоевград, съобщи старши комисар Николай Хаджиев, директор на Областна дирекция на МВР – Благоевград, цитиран от \"Фокус. Той е използвал ловна пушка, от която са изстреляни три патрона. Лицето се е укривало от 24 юли, след нанасяне на побой на дъщерята на убита жена. Предполага се, че той е извършителя на убийството на 58-годишната жена в Благоевград, но към момента се провеждат процесуално-следствени действия.  А1 пуска собствена марка телефон A1 Smart N9 предлага 5.47 инчов IPS дисплей в съотношение 18:9, тясна рамка и тънък профил. Камерата е с основна резолюция 13MP, а селфи камерата - с 8MP. Телефонът се предлага за 59.99 лв. в брой и 2,.9 лв. на месец на изплащане с план А1 One Unlimited 5XL. Телефонът е с удължена до 36 месеца гаранция. Започва \"Алея на книгата във Варна\" Близо 60 български издателства и книгоразпространители ще представят хиляди книжни заглавия в рамките на тазгодишното издание на \"Алея на книгата\". Най-голямото книжно изложение на открито започва днес и ще продължи до 5 юли, съобщават организаторите. Щандовете са разположени в пространството от Фестивалния комплекс към \"Севастопол\".", "date": "2018.07.27", "title": "Кратки новини: Издирваният за убийството в Благоевград се е самоубил"}
{"url": "https://www.dnevnik.bg/citat_na_deniia/2018/07/27/3288096_citat_na_denia_gospodin_peevski_e_tam_kudeto_ima_rabota/", "text": " Това заяви днес по Би Ти Ви заместник-председателят на ДПС Хамид Хамид. Коментарът му беше в отговор на въпрос дали е поканен на рождения ден на депутата от ДПС, който е днес, и къде е Делян Пеевски. Попитан не трябва ли един народен представител да е в парламента, когато има заседание, Хамид отговори: \"Работата на народния представител не е само в парламента. Тя е и сред избирателя. Тя е в цяла България.\" Заместник-председателя на ДСП допълни, че само част от работата на депутата е в парламента и не с присъствие се мери това, което е свършил. \"Защото, ако погледнете какви закони е внесъл господин Пеевски - важни за държавата, има много народни представители, които 100% от дните са в парламента, но не са внесли нищо\", завърши Хамид. Този парламентарен сезон депутатът от ДПС внесе няколко законопроекта, всички оказа ли се спорни. Сред тях са  законът за медиите  и  законът за банковата несъстоятелност .", "date": "2018.07.27", "title": "Цитат на деня: Господин Пеевски е там, където има работа"}
{"url": "https://www.dnevnik.bg/na_put/2018/07/27/3283418_dimitur_karanikolov/", "text": "Караниколов завършва архитектура в София през 2002 г., след което прави специализация в Ротердам, Холандия – \"в едно много експериментално студио\" и от 2004-а заминава за Лондон, където живее близо десет години. \"В началото работих в изключително голяма корпоративна архитектурна фирма - смазващо голяма\", споделя фотографът. Казва, че се е разочаровал от корпорацията, \"защото не си ги представях така нещата като студент\". \"Това бяха доста трудни години в живота ми. Не съм ходил в казарма, но това беше най-близкото като усещане...\" След като напуска, създава свое студио за архитектурни визуализации. Работи с големи архитектурни фирми и изработва триизмерни визии за конкурсни проекти. \"Фотографията до голяма степен е свързана с това – става въпрос за цветове и композиция, за светлина. Това е основната ми работа, с която си плащам сметките, а фотографията е спасение от ежедневието\", разказва Караниколов. През 2011 г. се връща в България, осъзнал, че неговата професия му позволява да работи от всяка точка на света – \"нещата се случват онлайн\". Казва, че продължава да работи със същите хора и за същите фирми. \"Реално само физически съм в България, а всичко останало е в Англия.\" Споделя, че метаболизмът на неговата работа е много бърз и това прави времето му гъвкаво. Понякога даден проект отнема само две седмици, а след това си позволява две седмици да пътува. \"Предпочитам да имам повече свободно време и по-малко пари, отколкото през цялото време да съм зает и да приемам повече поръчки - този баланс ми е много важен\", заявява Караниколов. Според него това се дължи на факта, че е израснал във време, в което е било трудно да се пътува. \"Имах нужда да наваксам\", казва той.  \"Не съм от хората, които планират предварително, купуват билети десет месеца по-рано и запазват хотели. Много често дори пътувам с еднопосочен билет. Ако ми хареса някое място, оставам повече, ако не ми хареса - отивам другаде,\" разказва фотографът. Този януари е пътувал за Сингапур, като искал да реши на място следващата си дестинация, но, качвайки се в самолета, разбрал, че няма право да пътува без обратен билет. \"Имах 14 минути да резервирам, отидох до първото гише, което се оказа на Филипинските авиолинии, и си купих билет за Манила. Там изкарах три седмици, без да имам никакъв план... Беше страхотно – ако го бях планирал, нямаше да е по-хубаво\", заключава Димитър. Той често пътува сам и посещава различни уъркшопове. Там се среща с хора, които описва като напълно различни и интересни личности, обединени от любовта им към фотографията. \"Например имаше една възрастна жена - гениален програмист на 70 години, която живее в Лас Вегас и играе покер, за да изкарва пари за пътувания. Тя нямаше страх от нищо – един ден е в Намибия, друг – в Иран. Пиеше за трима и ядеше за четирима, а в шест часа всяка сутрин беше строена и готова с камерата с желание за живот. Бих искал да остарея като тази жена\", спомня си Димитър.  Караниколов разказва за свое пътуване в Камбоджа, където е снимал известен храм по изгрев. Станал в три сутринта и чакал сред множество туристи два дни поред, за да снима една \"клиширана, но прекрасна фотография\". Но по-късно споделя, че не е сигурен дали преживяването си е струвало. \"Всички имат този кадър - той не е нищо специално.\" Тогава си е дал сметка, че \"да снимаш някое родопско село през зимата, в което никой не е бил, е много по-уникално, отколкото световноизвестен храм\". \"Това промени цялата ми ценностна система и разбирането ми за това кое е и кое не е интересно\", продължава фотографът. Убеден е, че иска да снима повече по не толкова популярните дестинации и в България.  Разказва, че в страната идват множество чуждестранни фотографи, привлечени от девствените кътчета в планините, селата, изоставените паметници и всякакви места, които могат да снимат безпрепятствено. \"Къде другаде в Европа има изоставени села без път, ток или вода? Ние сме на границата между цивилизацията и дивото, което е много пъстро и интересно...\", разказва Димитър. \"По-интересни са неотъпканите пътища, но такива вече няма. Ако има, те са по-скоро в България, в планините...\"", "date": "2018.07.27", "title": "Далечни дестинации или родопски селца в България - погледът на един фотограф"}
{"url": "https://www.dnevnik.bg/bulgaria/2018/07/27/3288097_problemite_na_horata_s_uvrejdaniia_sa_ednkavi_i_te/", "text": "Да се възползваш от нещастието на хората с увреждания и да ги противопоставяш е низко. Проблемите им са еднакви и те нямат противоречиви интереси. Никой не иска да вземе парите на другия. Toва коментира омбудсманът Мая Манолова в ефира на \"Нова телевизия\". \"Те имат солидарност помежду си, а Законът за личната помощ беше първата стъпка\", добави тя и подчерта, че там е сърцевината, от която да се види дали властта иска да прави реформа. \"Но законът беше преписан от стария и това беше признато от самия министър. След като седнахме на една маса, се оказа, че имат еднакви проблеми и искания и искат еднакви решения\", смята още омбудсманът. Тя акцентира, че трябва да има комплексна оценка и тя да се направи на едно място и в това решение да има ясни указания. \"Тези решения имат задължителен характер. След това е въпросът с помощните средства - от една част с парите се злоупотребява от доставчици на такива средства\", каза тя. Според Манолова решението е институцията да дава средствата и след това да има и финансовата подкрепа. Тя призова властта да прояви смелост за реформа.", "date": "2018.07.27", "title": "Да противопоставяш хората с увреждания е низко, смята Мая Манолова"}
{"url": "https://www.dnevnik.bg/sport/2018/07/27/3288114_barselona_opravda_nastaniavaneto_na_jenskiia_si_otbor/", "text": "Късна промяна в графика е причината за това женският отбор на \"Барселона\" да бъде настанен в икономична класа на презокеанския полет до САЩ. Това обяви говорителят на каталунците Жозеп Вивес след острото възмущение срещу клуба. Преди ден \"Барселона\" беше подложен на критики в социалните мрежи, след като се разбра, че женският и мъжкият отбор са настанени на различни места в един и същ полет. Играчи от мъжкия състав публикуваха снимки от първа класа, докато в същото време се видя, че жените са в икономична. Това провокира остри реакции в социалните мрежи и обвинения в неравнопоставеност между отборите. Вивес обясни, че женският отбор е бил включен в последния момент в турнира в САЩ и затова билетите са купени късно.  \"Те (състезателките) пътуваха удобно и отсега ще пътуват в първа класа във вътрешните полети (в САЩ)\", обясни Вивес. Женският и мъжкият отбор на \"Барселона\" за първи път са заедно в предсезонната си подготовка, като ще участват в Интернешънъл чемпиънс къп. \"Трябва да бъдем оценявани за стъпките, които правим в женския спорт. Работим за равнопоставеността в много аспекти и смятаме, че е незаслужено да се създават такива полемики\", заяви Вивес. След изказването му думите му се потвърдиха и женският отбор летя в бизнес класа за Лос Анджелис.", "date": "2018.07.27", "title": "\"Барселона\" оправда настаняването на женския си отбор в икономична класа с късен график"}
{"url": "https://www.dnevnik.bg/sviat/2018/07/27/3288133_sus_sblusuci_s_policiiata_zavurshiha_snoshtnite/", "text": "Хиляди поляци се включиха вчера вечерта в протести, след като президентът Анджей Дуда подписа промени в законодателството, с които на практика позволява на правителството да избере следващия председател на Върховния съд, предаде агенция \"Ройтерс\". ЕС, правозащитни организации и полски опозиционни партии казват, че новите закони и други промени, прокарани от управляващата партия  \"Право и справедливост\" , подкопават независимостта на съда и основите на демокрацията. Множеството, събрало се пред президентския дворец във Варшава, скандираше: \"Позор!\". Много от участниците в  протеста  държаха свещи и химикалки, символ на готовността на президента да подписва законовите промени. Демонстрантите скандираха: \"Счупи химикалката!\" и \"Ще отидеш в затвора!\". Стигна се до сблъсъци с полицията , след като демонстранти написаха със спрей лозунги на улицата пред президентството. Използван бе и лютив спрей, каза очевидец. Говорител на варшавската полиция заяви, че някой от тълпата е използвал първо газ срещу полицаите, след което, реагирайки на заплахата, един полицай също е използвал спрей. Протести се състояха в повече от двайсет полски града. Управляващите казват, че промените са необходими, за да може съдилищата да работят по-ефективно и да се освободи съдебната система от влиянието на комунистическото минало. \"Без съдебните реформи не можем да изградим отново полската държава, така че да служи на гражданите си\", каза Ярослав Качински, лидерът на евроскептичната партия, съчетаваща икономическа политика с ляв уклон с националистки идеи. Този месец 22 върховни съдии бяха принудени да се пенсионират предсрочно, но председателката на Върховния съд Малгожата Гелсдорф отказа да го направи, като изтъкна, че по конституция мандатът изтича през 2020 г. Последната законодателна промяна, приета тази седмица от горната камара на парламента, цели да се улесни номинирането на нов ръководител на Върховния съд. Откакто \"Право и справедливост\" спечели изборите през 2015 г., десетки съдии бяха на практика уволнени от Конституционния съд, Националния съдебен съвет, а сега и от Върховния съд. Чрез новите назначения управляващата партия и правителството получаваj по-голямо влияние над съдилищата. / БТА", "date": "2018.07.27", "title": "Със сблъсъци с полицията завършиха снощните протести в Полша"}
{"url": "https://www.dnevnik.bg/bulgaria/2018/07/27/3288144_bulgariia_niama_da_dopuska_na_svoia_teritoriia_hora/", "text": "България няма да допуска на своя територия граждани на трети страни, за които има забрана за влизане или пребиваване в страните от Шенген, съобщиха от МВР. Мярката влиза в сила от 1 август 2018 г. След решение на Съвета на ЕС същите ограничения ще са в сила и за Румъния. Мярката е част от оставащите разпоредби от шенгенското законодателство, които две страни трябва да приложат. Граждани на трети страни, които се намират във вътрешността на страната без надлежно разрешително за пребиваване, за които се установи, че имат наложен \"отказ за влизане\", ще бъдат извеждани от България, се казва още в съобщението.", "date": "2018.07.27", "title": "България няма да допуска на своя територия хора със забрана да влизат в Шенген"}
{"url": "https://www.dnevnik.bg/sviat/2018/07/27/3288140_izraelsko_spisanie_uvolni_karikaturist_narisuval/", "text": "Израелското списание \"Джерузалем рипорт\" обяви, че се е разделило с карикатурист, който изобразил като прасета премиера  Бенямин Нетаняху  и израелски депутати, предаде агенция \"Франс прес\". По повод приемането на спорния закон за националната държава депутатът Орен Хазан, член на партия \"Ликуд\", качи в интернет снимка, на която се вижда как си прави селфи с Нетаняху и други депутати. В карикатура, публикувана от англоезичното списание, част от медийната група \"Джерузалем пост\", карикатуристът Ави Кац използва снимката, за да изобрази държавниците като прасета. Тя е придружена от цитата от книгата \"Фермата на животните\" на  Джордж Оруел:  \"Всички животни са равни, но някои са по-равни от другите\". Карикатурата предизвика възмущение сред някои читатели в Израел, където прасетата се смятат за мръсни животни и яденето им е забранено от юдаизма. Списанието съобщи в комюнике, че главният редактор е взел решение да не публикува повече карикатурите на Кац. Приетият на 18 юли от Кнесета закон определя Израел като \" национална държава на еврейския народ \". Той предизвика обвинения в \"расизъм\" срещу арабското малцинство. ", "date": "2018.07.27", "title": "Израелско списание уволни карикатурист, нарисувал Нетаняху като прасе"}
{"url": "https://www.dnevnik.bg/sviat/2018/07/27/3288042_rusnaci_razviaha_kopie_na_samarskoto_zname_na/", "text": "Копие на Самарското знаме, което е подарено преди повече от 140 години на българското опълчение, за пръв път бе развято на Северния полюс. Това бе направено в чест на 140-годишнината от Руско-турската война от 1877-1878 г. от руснаци, пътували на борда на атомния ледоразбивач \"50 години от Победата\". \"За пръв път в историята на Северния полюс там бе доставено изготвеното в Мурманск копие на Самарското знаме\",  съобщи  пресслужбата на компанията \"Росатомфлот\". Тя е организатор на пътуването на почти 120 туристи от различни страни. Знамето бе развято от капитана на ледоразбивача Олег Шчапин и Марина Чистогонова, секретар на мурманското поделение на Съюза на писателите на Русия, който е инициатор на събитието. Следва провеждане на Славянски поход Мурманск-Балканите от 17 август до 7 септември с участието на местни писатели, учители, журналисти и общественици. Те поемат с автобус през Беларус, Словакия, Сърбия, България и Черна гора, като по маршрута е предвидено почитане паметта на загиналите \"на места, свързани с общата история на славянските страни\". Подобно пътуване от Мурманск до Черна гора имаше през 1997 г. Сега организаторите посочват като главна своя цел \"установяването на приятелски и културни връзки, както и обединяването на духовните и патриотични сили от регионите на Русия и славянските държави\". Оригиналът на Самарското знаме е във Военноисторическия музей в София. То е ушито в манастир край Самара и подарено от жителите на руския град на българските доброволци, които са били събрани в лагер за обучение преди войната. В центъра на червено-бяло-синия флаг има златен кръст с изображение на Богородица и светите братя Кирил и Методий. Копие на паметника на Кирил и Методий пред Националната библиотека в София бе подарено през 1990 г. на Мурманск като благодарност за възраждане честването на Деня на славянската писменост и култура през 1986 г. Това е първият подобен монумент в бившия СССР и Русия.", "date": "2018.07.27", "title": "Руснаци развяха копие на Самарското знаме на Северния полюс"}
{"url": "https://www.dnevnik.bg/bulgaria/2018/07/27/3288152_gdbop_preduprejdava_za_iznudvane_po_internet/", "text": "В края на месец юли в отдел \"Киберпрестъпност\" при ГД \"Борба с организираната престъпност\" са регистрирани множество сигнали от интернет потребители за получени имейли с текст на английски език и искане за заплащане с виртуална валута биткойн на сума, възлизаща на около 3000 американски долара, съобщават от институцията. В имейлите се твърди, че киберпрестъпниците са компрометирали компютърната конфигурация и знаят парола, ползвана от потребителя, като притежават позорящи видеоматериали, които заплашват да разпратят до всички контакти на жертвата. Спам кампанията е опит за бързо незаконно облагодетелстване на киберпрестъпници, които разчитат на наивността и неинформираността на интернет потребителите, като умело използват елементи на социален инженеринг, уточняват органите на реда. За спам кампанията са използвани неправомерно придобити данни за пощенски кутии и пароли, с която потребители са се регистрирали в \"нелегитимни\" сайтове за запознанства, онлайн игри и други. Експертите съветват потребителите да не отварят съмнителни съобщения, да не извършват плащания за подобни откупи, да се снабдят с надеждни антивирусни решения, легитимни операционни системи и програми. За всеки киберинцидент да информират съответната фирма - доставчик на IT услуги, или компетентните структури на МВР.", "date": "2018.07.27", "title": "ГДБОП предупреждава за изнудване с имейли"}
{"url": "https://www.dnevnik.bg/sviat/2018/07/26/3287629_dubai_skoro_moje_i_da_ne_e_tolkova_uspeshen/", "text": "В шикозния жилищен район \"Джумейра бийч резидънс\" наемите на луксозните апартаменти са спаднали с около 15% спрямо миналата година. Мнозина се опасяват, че това е сигнал, че формулата на богатото емирство за икономически успех започва да се износва. От над две десетилетия Дубай просперира като един от най-интернационалните градове, привличайки хора и капитали от целия свят. Преди девет години той трябваше да прибегне до спасителен план за 20 млрд. долара от богатото на петрол емирство Абу Даби, за да преодолее дългова криза, причинена от срива в цените на недвижимите имоти. Икономиката на Дубай бурно се възстанови и оттогава нарасна с една трета, подхранвана от външната търговия, туризма и статута на основен регионален център за бизнес услуги. Сега обаче Дубай се сблъсква с друг тежък период. Цените на жилищните недвижими имоти се понижиха с над 15% от края на 2014 г. и продължават да спадат. Фондовият пазар спадна с 13% тази година, отбелязвайки най-лошото представяне в региона. Дубай е издал 4722 нови бизнес лиценза през второто тримесечие на 2018 г., което е понижение с 26% спрямо същия период на 2016-а. Това бе година, когато лицензите отбелязаха максимум. Тези спадове може би са временен резултат от икономическото забавяне в Залива, причинено от ниските цени на петрола. Други числа обаче намекват, че традиционните двигатели за растежа на Дубай губят скорост, което може да означава дългосрочни загуби. Увеличението на броя на пътниците, преминаващи през международното летище на Дубай, се е забавило до близо нулево ниво тази година след 15 години на силно увеличаване. Самолетите, които са в състояние да изминават все по-дълги разстояния, могат да отслабят доминацията на Дубай като транспортен възел, свързващ Азия и Европа. Официални данни показват, че населението на Дубай продължава да нараства. То се е увеличило с 3.5% до 3.08 млн. души през първата половина на 2018 г. По-голямата част от растежа през последните години обаче бе в нископлатените сектори на строителството и услугите, а не сред ръководните постове с по-високи възнаграждения. \"Може би времето, когато човек можеше да се премести в Дубай, за да натрупа богатство, отминава\", посочва Хаснаин Малик, високопоставен служител на Exotix Capital, който работи в Дубай. По думите му градът е все по-привлекателен за богаташи от цял свят, желаещи да се наслаждават на богатството си. Не е ясно обаче дали транспортният сектор на Дубай и бизнес зоните могат да продължат да се разрастват достатъчно бързо, за да привличат (и задържат) броя чуждестранни висококвалифицирани служители, необходим, за да подкрепи търсенето на пазара на недвижими имоти, посочва Малик. Структурни предизвикателства Икономистите виждат малък риск от нова финансова криза след преструктурирането на дълга за милиарди долари. Направляваните от държавата компании на Дубай са по-слабо изложени на рискове, отколкото преди десетилетие. Освен това основната икономика не се е забавила кой знае колко. Представители на Международния валутен фонд (МВФ) оценяват, че брутният вътрешен продукт (БВП) ще нарасне с над 3% тази година. \"Емирството продължава да привлича компании и инвеститори като конкурентен център за устойчиво бизнес развитие\", посочи департаментът за икономическо развитие на Дубай в изявление миналата седмица, допълвайки, че данните за лицензите показват \"продължаващи инвестиции във всички жизненоважни икономически сектори\". През голяма част от тази година обаче растежът се дължи на силното увеличаване на държавните разходи, тъй като Дубай строи инфраструктурата за домакинството на световното търговско изложение Експо 2020. Бюджетът за 2018 година набъбна с 19.5% спрямо 2017 г. до рекордните 56.6 млрд. дирхама (15.4 млрд. долара). Правителството не може да продължи да надува разходите с тази скорост безкрайно дълго. Промените в региона Джим Крейн, преподавател по енергетика в тексаския университет Райс и автор на книгата City of Gold: Dubai and the Dream of Capitalism (\"Златният град: Дубай и мечтата на капитализма\" - бел. прев.) посочва, че емирството е изправено пред структурни предизвикателства, включително пред все по-сурова геополитическа среда. В миналото Дубай процъфтяваше,  поддържайки сърдечни отношения  с всяка страна в региона, приемайки търговия и инвестиции от всички тях. Това вече е невъзможно. Миналата година Саудитска Арабия, Обединените арабски емирства (ОАЕ) и други скъсаха дипломатическите и транспортните си връзки с Катар, слагайки край на ролята на Дубай като център за бизнес с малката и свръх богата страна. Стоките, които по-рано се транспортираха до Катар през Дубай, сега се придвижват през други страни като Оман или Индия. Международни компании използват европейските си или американски офиси, а не подразделенията си в Дубай, за да правят бизнес с Катар. Междувременно САЩ и съюзниците им от Залива, включително ОАЕ,  се опитват да задушат икономиката на Иран , ограничавайки финансовите ѝ и търговски връзки. Подходът е по-агресивен от предишните опити на Вашингтон да изолира Иран, предприети преди няколко години, според дипломати от региона. Това е важно, тъй като износът и реекспортът на ОАЕ към Иран, голяма част от които се извършват през Дубай, достигнаха общо 19.9 млрд. долара през 2017 г. Главен изпълнителен директор на чуждестранна финансова компания в Дубай посочва, че емирството е изправено пред безпрецедентна конкуренция от съседни страни в надпреварата за капитали, тъй като ниските цени на петрола принудиха тези държави да развият секторите от икономиката си, които не са свързани с петрола. Фондовете за управление на капитали вече се прехвърлят от фондовия пазар на Дубай към борсата на Саудитска Арабия. През идните години могат да ги последват и преките инвестиции, отбелязва американската компания за услуги в петролния сектор McDermott. Фирмата прогнозира, че до средата на следващото десетилетие бизнесът бавно ще се прехвърли от дубайското пристанище Джебел Али към ново саудитско пристанище. Какво ще направи Дубай Дубай се опитва да укрепи конкурентната си позиция. През последните няколко месеца правителството заяви, че ще намали общинските такси, ще се откаже от някои авиационни такси, ще замрази цените на образованието и ще вземе и други стъпки в помощ на чуждестранни компании и граждани. Реформата с евентуално най-далечни последствия бе обявена от правителството на ОАЕ, председателствано от управника на Дубай шейх  Мохамед бин Рашид ал Мактум . То обеща да разреши 100-процентова чуждестранна собственост на някои компании, базирани от ОАЕ, спрямо сегашното ограничение за 49%, както и да даде дългосрочни визи за пребиваване до 10 години на чуждестранни инвеститори и някои професионалисти. Това може да направи чуждестранните инвестиции в Дубай по-атрактивни, помагайки на чужденците да планират дългосрочно пребиваване в емирството и насърчавайки ги да купуват домове. Подробности за новата политика обаче не бяха оповестени и въвеждането ѝ може да се окаже сложно. \"Свободните зони\" в Дубай вече разрешават 100-процентова чуждестранна собственост. Те могат да пострадат, ако вече не разполагат с това изключително право, а мнозина граждани от ОАЕ правят пари като партньори в сянка на чуждестранни бизнесмени. \"До известна степен икономиката се основава на това, че хората дават паспортите си под наем. Нарушаване на тази практика може да причини икономически проблеми за местното население\", предупреждава финансовият директор. /БТА", "date": "2018.07.27", "title": "Защо Дубай може скоро да не е толкова успешен"}
{"url": "https://www.dnevnik.bg/bulgaria/2018/07/27/3288153_shefut_na_nso_mit_e_che_shpionirame_politicite_koito/", "text": "Началникът на Националната служба за охрана (НСО) Данчо Дяков нарича мит подозрението, че държавните гардове подслушват политици и правят компромати по поръчка на силни на деня. \"Службата няма нито законови, нито финансови, нито технически възможности да подслушва, а писането на компромати е недостойно упражнение, което даже не подлежи на коментар. Нашите служители са достойни хора, български офицери и сержанти, а не някакви доносници\", казва той в интервю за вестник \"Труд\". Дяков подчертава, че подчинените му не са нито слуги, нито доносници. На въпрос дали в Закона за НСО са останали лошите \"слугински\" практики от бившето УБ0 - да разхождат кучетата на министри, да пазаруват или да карат любовниците им на фризьор, Дяков отговаря: \"Категорично не. Не бива да бъркаме уважението и респекта към държавното ръководство, европейските и световните лидери с раболепието и слугинажа.\" Една от промените, които е направил след назначаването си през март, е прехвърлянето на управлението на стопанство \"Кричим\" на друга държавна структура. \"Имам такива идеи и за други имоти – поддръжката им е задача, несвойствена за службата. И отнема доста ресурси\", казва той. Сред другите промени, които е предприел, е процес на подмладяване на личния състав. \"Правим преглед на структурата. Можем да оптимизираме състава – да намалим ръководителите, а да увеличим изпълнителите\", обяснява Дяков. По думите му е мит, че някой политик може сам да поиска охрана, защото това го решава комисия. Тя се състои от началника на НСО, председателя на ДАНС и главния секретар на МВР. \"Лично аз смятам, че правилата, които спазваме, невинаги осигуряват комфорт на охраняваните – те следва също да спазват правила, да изпълняват указанията ни за безопасност. Пък и като чета какви луксозни коли вървят по пътищата ни, мога да ви кажа, че колите на НСО не са от най-скъпите, нито от най-новите\", разяснява шефът на НСО.", "date": "2018.07.27", "title": "Шефът на НСО: Мит е, че шпионираме политиците, които пазим"}
{"url": "https://www.dnevnik.bg/skorost/2018/07/26/3287191_fotogaleriia_pulnata_gama_na_mini_mina_prez_bulgariia/", "text": "Пълната гама на МИНИ беше представена пред потенциални клиенти и журналисти през миналата седмица. За тест на разположение бяха хечбекът с три врати, хечбекът с пет врати, кабриото,   и  .", "date": "2018.07.27", "title": "Фотогалерия: Пълната гама на МИНИ мина през България"}
{"url": "https://www.dnevnik.bg/biznes/2018/07/27/3288159_prez_juni_bulgarite_sa_putuvali_nai-mnogo_kum_turciia/", "text": "Българите са увеличили пътуванията през юни с 9.4% до общо 677.3 хил. спрямо същия месец на миналата година, сочат данните на Националния статистически институт. Увеличение на пътуванията на български граждани в сравнение със същия месец на предходната година е отчетено към Белгия - с 35%, Гърция - с 20%, Италия - с 12.5%, Испания - с 12.4%, Турция - с 12.3%, Франция - с 11.3%, Австрия - с 10%, Обединеното кралство - с 9.1%, Румъния - със 7.5%, Сърбия - с 4.4%, Германия - с 4.1%, и други.  В сравнение с юни 2017 г. e регистрирано увеличение при пътуванията с цел почивка и екскурзия - с 26.9%, и със служебна цел - със 7.7%, докато тези с други цели намаляват с 1.4%. Най-голям относителен дял формират пътуванията с други цели (гостуване, обучение, посещение на културни и спортни мероприятия) - 41%, следвани от пътуванията с цел почивка и екскурзия - 35.5%, и пътуванията със служебна цел - 23.5%. Най-много пътувания статистиката отчита към Турция - 160.8 хил., Гърция - 126.7 хил., Румъния - 59.8 хил., Македония - 49.2 хил., Сърбия - 46.8 хил., Германия - 36.5 хил., Италия - 26.7 хил., Испания - 23.6 хил., Австрия - 22.7 хил., Франция - 15.7 хил. През юни  са 1550.4 хил., или със 7% повече в сравнение с година по-рано. Регистрирано е увеличение при всички наблюдавани цели: със служебна цел - с 26%, с цел почивка и екскурзия - с 5.7%, с други цели (вкл. гостувания и транзитни преминавания) - с 2.5%. Транзитните преминавания през страната са 22.1% (342 хил.) от всички посещения на чужденци в България. От общия брой чужденци, посетили България през юни 2018 г., делът на гражданите от Европейския съюз е 58.6%, или с 4.5% повече в сравнение със същия месец на предходната година. Увеличават се посещенията на граждани от Чехия - с 87.8%, Полша - с 61.2%, Обединеното кралство - с 28.4%, Унгария - с 27.7%, Франция - с 8.3%, Нидерландия - с 4.2%, и други. Същевременно намаляват посещенията на граждани от Германия - с 16.6%, Румъния - с 5.8%, Гърция - с 4.7%, и други.  Увеличават се и посещенията на граждани от други европейски страни, като най-голям е ръстът на посещенията на граждани от Украйна - с 34.5%. През юни 2018 г. преобладава делът на посещенията с цел почивка и екскурзия - 50.9%, следвани от посещенията с други цели - 34.7%, и със служебна цел - 14.4%. Най-много посещения в България през юни 2018 г. са направили гражданите от Румъния - 261.7 хил., Гърция - 166.5 хил., Германия - 135.2 хил., Русия - 133.3 хил., Турция - 122.3 хил., Украйна - 92.4 хил., Полша - 74.9 хил., Обединеното кралство - 67.7 хил., Сърбия - 54 хил., Македония - 45.8 хил.", "date": "2018.07.27", "title": "През юни българите са пътували най-много до Турция, Гърция и Румъния"}
{"url": "https://www.dnevnik.bg/bulgaria/2018/07/27/3288190_borisov_e_dovolen_ot_rabota_na_parlamenta_samo_obidite/", "text": "Единствената ми забележка към работата на парламента са личните нападки и обидите. Иначе дискусиите, спорът, политическата битка - това е прекрасно, защото показва, че има реална опозиция, реално мнозинство. Това каза днес в Бяла пред журналисти премиерът Бойко Борисов. За разлика от депутати, които след днешното заседание излизат във ваканция до 4 септември, премиерът обяви, че няма да ползва отпуск и тази година. \"И понеже питахте, тази година, както и през последните 17, когато бях главен секретар, кмет и премиер, няма да излизам в отпуск\", каза той пред журналистите. Коментирайки промяната на позициите на правителството и парламента по определени въпроси, премиерът допълни, че това е нормално и се случва в цял свят. \"Никой от нас не завършил университет или институт, то няма такъв, който да казва моето предложение е най-правилно. Държавата е обща и ние сме избрани временно да я управляваме, не е грешно да си промениш решението\", допълни Борисов. Премиерът изрази надежда, че с подготвените три законопроекта ще се решат и всички проблеми, поставени от хората с увреждания. Борисов допълни, че се е чул с омбудсмана Мая Манолова и вероятно в понеделник ще имат разговор по темата. \"Искам, като седнем с готовите три законопроекта, да кажем - тази година бюджетът е добре, можем да отделим 5, 50, 100 млн., да покажем съпричастност. Или пък решаваме обществото като цяло - замразяваме заплати и пенсии, спираме \"Хемус\", каза още Бойко Борисов. Той поиска и да бъде отбелязано, че в последните 15 години нито една партия не е направила нищо по тези въпроси.", "date": "2018.07.27", "title": "Борисов е доволен от парламента, за 17-та година няма да ползва отпуск"}
{"url": "https://www.dnevnik.bg/zelen/2018/07/27/3288174_po-slaba_zashtita_na_vododaini_zoni_odobriha/", "text": "Отслабена защита и свиване на площта на защитните пояси около водоизточници за питейни нужди залагат гласуваните днес на първо четене  промени в Закона за опазване на околната среда и водите.  Депутатите също така облекчиха и съкратиха сроковете за задължителните екологични процедури, свързани с инвестиционни предложения.  Измененията бяха одобрени със 100 гласа \"за\", 1 \"против\" и 27 въздържали се. Съществуващите сега три задължителни защитни зони около вододайните съоръжения ще се сведат само до една, ако законът бъде окончателно приет. За останалите две зони има възможност за пожелателно въвеждане на мерки за защита, които обаче не са задължителни. На практика се намалява площта на най-рестриктивната защитна зона А, а другите зони и защитни мерки ще бъдат набелязани през 2021 г. Поправки в преходните и заключителните разпоредби, засягащи Закона за водите, отварят възможности за сечи и строителство върху площи в близост до водосбори, където в момента действат строги забранителни режими в три защитни пояса - А, Б и В, с различна степен на защита. Подобни опасения и резерви за недостатъчна защита на водосбори изразиха в становища различни бизнес и неправителствени организации, както и Министерството на здравеопазването. По време на дебатите преди гласуването от ГЕРБ дадоха заявка, че ще искат отмяна на тези спорни текстове в иначе подкрепения от тях закон. Здравното министерство и бизнесът - срещу поправките за водите Министерство на здравеопазването не приема голяма част от тези поправки и изразява опасения, свързани именно с намаляването на обхвата на защитните пояси, се вижда в справка по съгласуването на проекта с другите ведомства. \"За да се гарантира запазване нивото на защита на водоизточниците и водоземните съоръжения, а оттам и качеството на водата и здравето на хората, считаме за нужно границите и размерите на защитените пояси да бъдат регламентирани в наредба, а не да се определят произволно без критерии от собствениците или стопаните на съоръженията\", посочват от Министерството на здравеопазването. Редица организации (БСК, КРИБ, Асоциация на производителите на безалкохолни напитки в България, Камара на инженерите в инвестиционното проектиране и др.) също изразяват сериозни опасения във връзка с предложените изменения в Закона за водите, които не са били подложени на обществено обсъждане. Те възразяват, че голяма част от текстовете са неясни и не гарантират опазване на качеството на питейните води, както и че липсва процедура за това как ще се определят зоните за защита и се препраща към наредба. По време на дебатите в зала председателят на комисията по околната среда и водите Ивелина Василева посочи, че ГЕРБ съобщи, че ще предложат отмяна на текстовете, свързани с промяна в Закона за водите, защото не са предприети след детайлни обществени обсъждания и консултации с всички засегнати страни, така че да бъде гарантирано опазването на питейните водоизточници. От ДПС и \"БСП за България\" също се обявиха против предложените промени на санитарно-охранителните зони в Закона за водите и обявиха, че ще се въздържат при гласуването на първо четене. Облекчени екопроцедури за инвеститорите  Депутатите съкратиха значително срока и облекчиха задължителните екологични процедури, свързани с инвестиционни намерения.  Няколко процедури по екологичното законодателство вече могат да бъдат обединени в една с одобрените на първо четене изменения в Закона за опазване на околната среда (ЗООС). С промените се урежда възможността за обединена процедура при инвестиционно предложение, подлежащо на задължителна оценка на въздействието върху околната среда (ОВОС), комплексно разрешително и/или доклад за безопасност при предприятие с висок рисков потенциал, предаде БТА. Всяка от процедурите сега е от порядъка на шест месеца, а с обсъжданията и съгласуванията времето за трите процедури може да надхвърли две години, докато при обединената срокът ще се намали значително, само с едно обществено обсъждане и само една възможност за обжалване, като компетентният орган е министърът на околната среда и водите. Обединената процедура не е задължителна, а е възможност и се провежда по искане на възложителя.", "date": "2018.07.27", "title": "По-слаба защита на вододайни зони одобриха депутатите на първо четене"}
{"url": "https://www.dnevnik.bg/sport/2018/07/27/3288171_britanskiiat_sport_otchita_150_mln_evro_prihodi_ot/", "text": "Британският спорт отчита 150 млн. евро (134 млн. паунда) приходи от събития, провели се на съоръженията, използвани по време на олимпийските игри в Лондон през 2012 г. Анализът беше представен на шестата годишнина от откриването на игрите. \"Шест години по-късно е фантастично да покажем толкова значимо наследство от олимпийските и параолимпийските игри. Работата ни осезаемо повлия за международната ни репутация\", каза Естер Бритън, ръководител на звеното, ангажирано с големите спортни събития в британския спорт. \"Значителният икономически ефект идва като допълнение към ползите за спортистите, които имат възможността да се състезават на родна земя. Към това прибавяме и феноменалните възможности за зрители и доброволци, които могат да се наслаждават на живото изживяване\", добави Бритън. Според информацията всяко от съоръженията, използвани за Лондон 2012, е приело след това състезание на световно ниво. Освен това стадионите и залите са открити и за широката публика, \"за да могат хората да използват същите съоръжения като героите, които са ги вдъхновявали по време на олимпийските и параолимпийските игри\". Занапред целите са Лондон и Великобритания да продължат да са в центъра на големите спортни събития. Проблемът с използването на съоръженията след края на олимпийските игри е водеща тема пред МОК. На другия полюс е Рио 2016, като там голяма част от съоръженията потънаха в разруха почти веднага след игрите.", "date": "2018.07.27", "title": "Британският спорт отчита 150 млн. евро приходи от събития на съоръженията от Лондон 2012"}
{"url": "https://www.dnevnik.bg/bulgaria/2018/07/27/3288224_simeonov_otreche_da_e_organizator_na_proverkite_po/", "text": "Проверките по морето са проверки на институциите, на контролните органи. Те са стандартни и са всяка година. Това коментира вицепремиерът Валери Симеонов в парламента пред журналисти, цитиран от \"Фокус: \"Аз нито съм организатор, нито съм водачът, нито фюрерът или какъвто там да било на проверките\", заяви Симеонов. \"Проверките са стандартни и не се провеждат нито първа, нито втора, нито пета година, а всяка година. Това е изцяло в моите правомощия, както и контролът върху приватизационните и следприватизационните сделки\", обяви вицепремиерът. Отговорът му е по повод обвиненията на коалиционния му партньор Волен Сидеров, че  следенето на законността е избирателно . Той добави, че приветства решението на парламента, с което  отпадат два параграфа от Закона за приватизация и следприватизационен контрол . \"Мога да кажа само, че съм доволен от развитието на нещата\", коментира Симеонов. Преди дни той обяви  предложените промени за лобистки , целящи да донесат финансова изгода на братя Домусчиеви.", "date": "2018.07.27", "title": "Симеонов отрече да е организатор на проверките по Черноморието"}
{"url": "https://www.dnevnik.bg/detski_dnevnik/2018/07/27/3285910_s_decata_v_pochivnite_dni_28_i_29_juli/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg  и  абонамент . Събота Дракон, змей, ламя. Едноглави или триглави, огнебълващи или не, тези митични създания и приказни герои винаги са предизвиквали интерес. Посетителите на детския научен център \"Музейко\" ще си тръгнат с дракон, но няма да могат да го дресират, защото... ще е хартиен. Научната работилница \"Драконите - митични същества\" от 11 часа е подходяща за деца над 7 години. - От 10.30 часа  на Чакъровите поляни  над прочутата местност Карагьол ще се проведе традиционният събор Чакърови тържества. На празника, организиран от Клуб на любителите на историческо оръжие \"Чакър войвода\" и община Самоков, ще има исторически възстановки, народни песни и хайдушки огньове. - Посетителите на  традиционния фестивал \"Боровинко ви нощи\"  ще могат да опитат мекици с боровинково сладко \"Амбаришки стандарт\", различни хижарски гозби, домашните коктейли \"Боронада\" и \"Бъзария\". В програмата на фестивала са включени игри на открито и настолни игри, състезание по цепене на дърва, уроци по латино танци, български хора. Който има желание, ще може да рисува с боровинков сок, да меси хляб или да резбова дърво. Неделя - В ателието \"Направи човешко тяло\" на  \"Био игри\"  деца от 5 до 7 години могат да разгледат и открият най-важните системи в човешкото тяло чрез няколко ролеви игри, моделиране и филмчета. След това всяко дете ще създаде човешко тяло, както то си го представя. Това занимание насърчава творческото мислене и работата в група. Занятието е от 11 часа в природонаучния музей. Необходимо е записване на  info@bio-game.org . При необходимост информация можете да получите на 0882/ 523281. Ще могат да участват само предварително записани деца.  - Магазин \"Декатлон Витоша\" организира безплатен урок по бадминтон. Участието в урока, който е в 11.30 часа, е безплатно. Необходима е единствено предварителна регистрация  тук . - Посетителите на  традиционния фестивал \"Боровинко ви нощи\"  ще могат да опитат мекици с боровинково сладко \"Амбаришки стандарт\", различни хижарски гозби, домашните коктейли \"Боронада\" и \"Бъзария\". В програмата на фестивала са включени игри на открито и настолни игри, състезание по цепене на дърва, уроци по латино танци, български хора. Който има желание, ще може да рисува с боровинков сок, да меси хляб или да резбова дърво. Програмите на държавните куклени театри в страната: Куклен театър - Бургас ,  Куклен театър - Варна Куклен театър - Видин ,  Куклен театър - Габрово Куклен театър - Добрич ,  Куклен театър - Пловдив Куклен театър - Русе ,  Куклен театър - Сливен  Куклен театър - София ,  Куклен театър - Стара Загора Куклен театър - Търговище ,  Куклен театър - Ямбол Програмата за кината можете да откриете в рубриката  \"След 5\"", "date": "2018.07.27", "title": "С децата в почивните дни (28 и 29 юли)"}
{"url": "https://www.dnevnik.bg/bulgaria/2018/07/27/3287747_istanbulskata_konveciia_protivorechi_na_konstituciiata/", "text": "Конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция, противоречи на Конституцията. С четири особени мнения  Конституционният съд (КС) реши , че международният документ не съответства на основния закон. Особените мнения, изразени от съдиите, които не са съгласни с решението на мнозинството и смятат, че Конвенцията е в съответствие с Конституцията, са на  Румен Ненков ,  Филип Димитров ,  Константин Пенчев  и  Георги Ангелов . Според останалите осем обаче документът противоречи на основния закон. Нито една жена от състава на Конституционния съд - Кети Маркова, Мариана Карагьозова-Финкова, Стефка Стоева, Таня Райковска и Цанка Цанкова - не е подкрепила конвенцията. Решението са одобрили още Борис Велчев, Анастас Анастасов и Гроздан Илиев. Народното събрание вече не може да ратифицира конвенцията, освен ако не реши да промени Конституцията. КС: Конвенцията излиза извън декларираните цели Конституционният съд приема, че въпреки \"безспорните си положителни страни, Конвенцията е вътрешно противоречива и това противоречие създава двупластовост в нея. Така съдържанието на част от разпоредбите й излиза извън декларираните цели на Конвенцията и нейното наименование\". В решението се посочва, че Истанбулската конвенция би наложила в България да се създадат процедури, осигуряващи правно признаване на пол, различен от биологичния, а това е в разрез с Конституцията. \"По този начин полът като биологична категория (\"sex\"), но и полът като социален конструкт (\"gender\"), обусловен от субективните възприятия и представи на индивида и на обществото за ролята на мъжете и жените, са издигнати в автономни и равностойни категории на Конвенцията със собствено правно битие\", се отбелязва в решението. Конституционните съдии се аргументират, че \"в Конвенцията чрез дефинирането на \"пол\" като социален конструкт всъщност се релативизират границите на двата пола - мъж и жена като биологично детерминирани. Ако обаче обществото загуби способността да прави разлика между жена и мъж, борбата срещу насилието над жените остава само формален, но неизпълним ангажимент\". Съдите допълват, че традиционно човешкото общество се изгражда върху половата бинарност, т.е. съществуват два противоположни пола, всеки от които е натоварен със специфични биологични и социални функции и отговорности. \"Биологичният пол е детерминиран по рождение и е в основата на гражданския пол. Значението на гражданския пол при правното регулиране на социалните отношения (съпружество, родителство) изисква осигуряване на яснота, безспорност, стабилност и сигурност\", се казва в решението. Освен това се посочва, че биологичният пол \"жена\" се свързва със социалната роля - \"майка\", с \"раждане\", с \"акушерска помощ\". Т.е. понятието \"пол\" се използва от конституционния законодател като единство от биологично детерминираното и социално конструираното. \"Социалното измерение в Конституцията не създава социален пол, независим от биологичния, както е предвидено в Конвенцията\", пише в решението. Конституционните съдии се аргументират още с това, че понятието \"gender\" като социален конструкт, присъства в Конвенцията отделно и наред с понятието \"sex\" и това отдалечава приложното поле на Конвенцията от заявените в нея цели за защита на жените и открива пространство за противоречивото ѝ прилагане, което е в разрез с принципа на правовата държава. КС приема още, че списъкът на основанията за защита от дискриминация в обяснителния доклад към Конвенцията е значително разширен, тъй като според него държавите следва да предоставят защита на хора, които не отговарят на това, което обществото е определило като принадлежащо към категориите \"мъже\" и \"жени\". Друг аргумент за обявяване на конвенцията за противоречаща на основния закон КС намира в дефиницията за брак в Конституцията, а именно - доброволен съюз между мъж е жена. Цялото решение четете  тук . Политическите реакции \"С чувство на изпълнен дълг\" \"Обединените патриоти\" приветстваха решението на Конституционния съд, според тях така е защитен националния интерес. \"С това решение тази тема трябва да бъде категорично затворена и можем да се гордеем, че бяхме една от първите държави, които се възпротивиха срещу тази конвенция\", каза зам.-председателят на парламентарната група на \"патриотите\" Искрен Веселинов в парламента, цитиран от БТА. Малко по-рано от партия ВМРО си преписаха  като заслуга и своя победа  решението на на Конституционния съд, че Истанбулската конвенция не съответства на българския основен закон. Лидерът на БСП Корнелия Нинова обяви, че е изключително  щастлива от днешното решение  на Конституционния съд. Според нея разумът и правото са надделели над чуждите интереси и послушанието на Бойко Борисов и кабинета му. Решението по думите на Нинова било победа на българския народ и идентичност. Пред журналисти в парламента Александър Иванов от ГЕРБ коментира, че от партията му са са длъжни да се съобразят с решението. В началото на годината 75 депутати от ГЕРБ сезираха конституционните съдии по казуса. \"Когато имаме решение на Конституционния съд, най-висшия орган, който казва дали текст, конвенция или друго съответства на нашия основен закон, ние сме длъжни да се съобразим с него\", посочи той, цитиран от БТА.  Историята на документа в България През март  Конституционният съд (КС) реши да образува дело по казуса. Искането за това бе подписано от 75 депутати от ГЕРБ. Неочаквано конвенцията предизвика множество обществени дебати и завишена активност в социалните мрежи. Трите тези, към които се насочиха противниците ѝ бяха, че тя въвежда понятието трети пол, задължава държавите да признаят еднополовите бракове и изискват от тях да въведат в училище обучение за нетрадиционна сексуална ориентация. В аргументите си те се опират на понятието \"gender\", което обикновено се превежда на български език като \"социален пол\", но което не е свързано според текста на конвенцията с трите въпроса. Какво означава конвенцията четете  тук . Заради полюсните позиции към документа, включително и в управляващата коалиция, ГЕРБ прецени, че само Конституционният съд може да даде правна експертиза влиза ли той в противоречие с основния закон. Междувременно обаче  Министерският съвет оттегли проекта за ратификацията на Истанбулската конвенция . Правителството мотивира отмяната на вече взетото си решение със сезирането на Конституционния съд. Истанбулската конвенция бе приета от правителството на 3 януари, но  още същия ден тя предизвика напрежение между партньорите в управляващата коалиция . Впоследствие БСП се обяви срещу ратификацията ѝ от Народното събрание. Социалистите искаха и да се проведе национален референдум за Истанбулската конвенция, но  предложението бе отхвърлено  от депутатите. По-късно на фона на протести и прокарване на несъществуващи в документа тези за въвеждане на гей бракове и заплаха от \"трети пол\" и управляващите дадоха заявка, че ще отложат разглеждането ѝ от парламента. След това премиерът Бойко Борисов обяви, че партия ГЕРБ ще оттегли решението си за конвенцията, защото  нямало да носят сами пасива . Документът,  чийто финален текст  е одобрен през 2011 г. съдържа серия мерки срещу домашното насилие и въвежда понятия, които целят да разчупят половите стереотипи заради схващането, че те често са в основата на случаи както на насилие, така и на дискриминация. Документът указва, че държавите следва да предприемат законодателни и други мерки, за да \"предотвратят всякакви форми на насилие\" по полов признак, било то семейно, домашно, заради конфликти и т.н., както и насилие, способствано от социални и културни стереотипи. Повече за заложеното в документа вижте  тук .", "date": "2018.07.27", "title": "Конституционният съд: Истанбулската конвенция противоречи на основния закон"}
{"url": "https://www.dnevnik.bg/bulgaria/2018/07/27/3288245_pokrai_kumgeit_veche_se_razsledvat_visshi_dlujnostni/", "text": "В края на 2017 година изпратихме документи в прокуратурата по т.нар. скандал \"Кумгейт\". Днес получихме писмо за това, че преписката се дава на Специализираната прокуратура, която се занимава с престъпления на висши длъжностни лица, каза пред журналисти в парламента говорителят на парламентарната група на БСП Елена Йончева, цитирана от агенция \"Фокус\". Става въпрос  за назначения в община Хасково  на роднини и приятели на депутата от ГЕРБ Делян Добрев и  възлагане на обществени поръчки  на свързани с неговия зет. \"Не става дума само за \"Кумгейт\", а за съмнение за престъпление. Тепърва ще се разследва от Специализираната прокуратура. Самият факт, че документите са изпратени там, означава, че вече ще бъдат разследвани висши длъжностни лица и че има достатъчно факти, които пораждат основателни съмнения\", обяви Йончева. Според нея в получените от Специализираната прокуратура документи пишело, че са констатирани и други нередности. Добрев: Фалшивите новини от Йончева нямат край Минути след изказването на Йончева Делян Добрев даде изявление в парламента, като заяви, че фалшивите новини от Елена Йончева нямат край. \"Имам един единствен въпрос към Йончева и тя трябва да отговори - съдружник ли е тя на Цветан Василев, имат ли те обща фирма, имали ли са такава и имат ли към момента\", обяви той, цитиран от \"Фокус\". \"Имам чувството, че Йончева е най-големият специалист по фалшивите новини. Това е мое обосновано предположение\", коментира Добрев. Той попита дали депутатът от левицата е показала постановление, за което говори. \"Не съм го чел, но съм убеден, че няма как в него да пише това, което тя говори, просто защото това не е истина. Това са поредните фалшиви новини и клевети\", заяви Делян Добрев. Той допълни, че е завел дело за клевета срещу Елена Йончева още преди месеци. \"Има 16 различни случая, в които тя ме е наклеветила, да не кажа набедила. Не съм сигурен дали днешното ѝ изказване не е набеждаване, това ще го проверяват юристите. Ще добавя и него като 17-и иск срещу нея\", каза още Добрев.", "date": "2018.07.27", "title": "Покрай \"Кумгейт\" вече се разследват висши длъжностни лица, обяви Елена Йончева"}
{"url": "https://www.dnevnik.bg/sport/2018/07/27/3288284_nai-gotiniiat_trenyor_ot_svetovnoto_prepodpisa_s_cel/", "text": "Селекционерът на Сенегал  Алиу Сисе, наречен от фенове \"най-готиният треньор\" по време на световното , поднови договора си. В него има поставена висока цел - участие във финала в Купата на африканските нации догодина. Договорът е удължен с една година, съобщава \"Ройтерс\". \"Той постигна първоначалната си цел да класира отбора за световното първенство, след което целият свят призна, че е способен да изведе сенегалския тим до значимо ниво\", каза президентът на сенегалската федерация Аугустин Сеньор. \"Не виждаме причина той да не продължи, така че му поставихме задача да класира отбора за финала на Купата на нациите през 2019 г. От думите му е ясно, че самият Сисе си е поставил тази цел, а Сенегал иска трофея\", добави Сеньор. Отборът на  Сенегал стана първият в историята на световните финали, който отпада заради \"правилото за феърплей\" . Съставът завърши с напълно еднакви показатели с Япония в групата си, но заради повече жълти картони напусна надпреварата. Сисе застана начело на отбора през март 2015 г. Две години по-късно Сенегал отпадна в четвъртфиналите в Купата на нациите след загуба с дузпи. Като футболист настоящият селекционер беше в отбора, стигнал до четвъртфиналите на световното през 2002 г.", "date": "2018.07.27", "title": "\"Най-готиният треньор\" от световното преподписа с цел да изведе Сенегал до финал в Африка"}
{"url": "https://www.dnevnik.bg/bulgaria/2018/07/27/3288236_filip_dimitrov_za_istanbulska_konvenciia_djendur/", "text": "Особените мнения, изразени от съдиите, които не са съгласни с решението на мнозинството и смятат, че Конвенцията е в съответствие с Конституцията, са на Румен Ненков, Филип Димитров, Константин Пенчев и Георги Ангелов. \"Дневник\" публикува всяко от техните становища. По-долу ще прочетете това на Филип Димитров Не съм съгласен с решението по конституционно дело № 3/2018 г., с изводите на мнозинството, както и подхода към тях, по следните съображения: Конституционният съд би следвало да разгледа искането за обявяване на противоконституционност в следните насоки: Съществува ли текст или принцип в българската конституция, който да се намира в противоречие с целите, обсега или конкретни разпоредби на Конвенцията; Съществуват ли вече като част от българската правна система други актове, които съответствуват на съдържанието на Конвенцията и До какво се свежда отговорността, поета от правителството, респ. от парламента, за да се установи има ли и какви рискове от бъдещи действия, които биха могли да застрашат конституционния ред. Разглеждайки искането, без да разграничи отчетливо тези елементи, (която Конституционният съд, разбира се, не може да пренебрегва, но трябва да оценява с подобаващата му прецизност), стигна до постановеното решение. Конвенцията определя целите и обхвата си в чл. 1 и 2 изключително в рамките на насилието над жени и домашното насилие. Обстоятелството, че тази проблематика е третирана в други законодателни и ратифицирани от България международни актове (подробно изброени в решението), ни най-малко не отменя правото на правителството да подпише нов международен акт, които създава допълнителни гаранции за международно сътрудничество при спазването на тези норми (тъкмо това е и новото в Конвенцията – ангажимент за по-разгърнати мерки за защита срещу насилието над жени и домашното насилие). Дали обаче България не трябва поради бедност да откаже закрила на пребивани жени не е конституционен въпрос, а въпрос на изпълнителната и донякъде на законодателната власт. Мнозинството избра като основен аргумент за мотивиране на решението си приемането, че (употребата на термините \"gender\" или \"genre\") се изразявала \" \". Така мнозинството, макар и формално да посочва неразривната връзка между биологичната и социалната характеристика на пола, всъщност имплицитно е възприело тезата, развита в становището на президента, че полът (и като даденост, и като поведение) по българската Конституция бил само биологично определен. Тази теза е съвършено несъстоятелна. Цитирайки чл. 47, ал. 2 от Конституцията, мнозинството изтъква, че е употребен \" \". По силата именно на чл. 47, ал. 2 защитата на жената е свързана с нейната социална роля точно толкова, колкото и с биологичната (при това майчинството съвсем не е задължително да е \"биологично\"). Тъкмо това има предвид и Конвенцията, а не измисляне на някакъв \"небиологичен\" пол. Такова разбиране съвпада с поддържаното в края на мотивите към настоящето решение и е удивително, че мнозинството не е успяло да долови това съвпадане. Мнозинството е отделило твърде много внимание на преводаческите усилия във връзка с понятието \"gender\" или \"genre\" – усилия, напълно излишни, защото преводът е въпрос само на улеснение и изясняване за ратифициращите страни. Единствените меродавни за приложението на Конвенцията (включително и като част от националното законодателство) са текстовете на двата езика – английски и френски, така че всеки термин може да бъде превеждан и описателно, стига това да изяснява смисъла му. , но в никой език на тези думи не се придава \"небиологично\" значение. В мотивите към решението са изброени изчерпателно всички случаи, в които е употребено понятието за пол, натоварено със социалните му характеристики (\"gender\" или \"genre\"), и в нито един от тези случаи не се говори за трети пол или за нещо друго освен жени и мъже. Напротив, отхвърляйки насилието над жени, изрично се споменава, че има нестереотипни полови роли, т.е. има хора, чието социално полово поведение е \"особено\", (т.е. отклонява се от типичното за съответните полове, \"gender\" или \"genre\", които си остават два). Създава се обаче едва ли не впечатлението, че тезата на мнозинството по същество обявява за противоконституционна например забраната да се пребиват трансвестити – нещо, което противоречи и на принципите на Конституцията, и на всички действащи антидискриминационни и наказателноправни разпоредби. Друга погрешна интерпретация на мнозинството е свързана с понятието \"идентичност, основана на пола\" (\"gender identity\"). Съществуването на хора, които в поведението си се отклоняват от традиционните мъжки или женски роли (и желаят да е така), е житейски, а не нормативен факт и никоя конституция или закон (дори нацистки или комунистически) не може да определи дали тях ги има или не, а само дали могат да бъдат изтребвани (в случая с нацизма), дискриминирани и изселвани (при комунизма) или снабдени с елементарна защита срещу насилие, каквото предвижда конвенцията. Очевидно публичното признаване на един съществуващ факт помага, а не вреди при гарантирането на тази защита. Да се твърди (както в някои от постъпилите становища), че някаква \"българска конституционна идентичност\" противоречала на признаването на съществуващи факти от живота е нелепо. Да се твърди, че Конституцията забранява да се говори за това, понеже то \" \", е също необяснимо. Как точно става заличаването на разликата между половете за мен (и вероятно други със също така обикновени възприятия като моето) остава загадка. Но от това се извежда увенчаващата мотивите към решението фраза, че \" \". Излиза, че според конституционния законодател изясняването на факта, че има лесбийки или трансвестити означава, че мъжете и жените ще станат еднакви. Слава Богу, нищо в текста на Конституцията не показва, че конституционният законодател е имал подобни мисли. Бурната социална реакция на българското общество, макар и подстрекавана от неверни тълкувания и внушаване на фалшиви страхове, очевидно отразява някои реални опасения, свързани с възможността ратификацията на Конвенцията а) да се окаже способ за проправяне на път към признаване на еднополовия брак  и б) да открие пътя за екстравагантни неправителствени организации към насаждане по \"законен\" начин сред децата на \"свръхосвободени\" идеи (като самоназоваващата се така \"джендър идеология\" – \"gender ideology\"). Първото опасение е неоснователно. Според чл. 46, ал. 1 от българската Конституция бракът е съюз между мъж и жена. Конституционни изменения не стават чрез конвенции, а единствено по начин, описан в глава IX от Конституцията. Второто опасение има своите основания. Факт е, че понякога разумни класически либерални идеи се защитават от тесногръди либералфанатици или екстравагантни авантюристи по съответен за манталитета им начин. Конституционният съд не е призван да гадае дали такива ще се втурнат към българските училища и дали някое правителство няма да ги допусне там – нещо, което то има всичката власт да възпре, а при наличие на обратна политическа воля то би могло да ги допусне със или без обсъжданата Конвенция. Понятието \"джендър идеология\" (с което българското общество се запозна напоследък) е точно толкова популярно, колкото понятията \"екофашизъм\" (ecofascism) и \"феминистонацистка\" (feminazi). Общото е, че и трите понятия могат да се използват от ентусиазирани интелектуалци, но нямат никаква правна стойност.   Не съществува обаче никакво основание - поради страх от това, че някое правителство няма да си свърши работата или че някои родители се считат неспособни да възпитават децата си – да се обявява за противоконституционна международна конвенция, която не противоречи на никакъв текст или принцип на българската Конституция.", "date": "2018.07.27", "title": "Филип Димитров за Истанбулската конвенция: \"Джендър идеология\" е като \"екофашизъм\" - няма правна стойност"}
{"url": "https://www.dnevnik.bg/bulgaria/2018/07/27/3288281_konstantin_penchev_za_istanbulskata_konvenciia/", "text": "Особените мнения, изразени от съдиите, които не са съгласни с решението на мнозинството и смятат, че Конвенцията е в съответствие с Конституцията, са на Румен Ненков, Филип Димитров, Константин Пенчев и Георги Ангелов. \"Дневник\" публикува всяко от техните становища. По-долу ще прочетете това на Константин Пенчев. Моето мнение е , че няма несъответствие на Конвенцията на Съвета на Европа за превенция и борба с насилието над жени и домашното насилие, съставена на 11.05.2011 г. в гр. Истанбул, подписана от Република България на 21.04.2016 г., с Конституцията на Република България. 1. За да постанови решение за несъответствие на Конвенцията с Конституцията, Конституционният съд се е мотивирал по следния начин: 1.1 Съдът приема, че разпоредбите на чл.3, б. \"в\" и чл.4, пар.3 от Конвенцията противоречат на чл.6, ал.2 и чл.4, ал.1 от Конституцията. Тъй като по тези разпоредби са недопустими резерви /чл.78/, то те правят цялата Конвенция несъвместима с Конституцията. 1.2. Приема се, че разпоредбите на чл.3, б. \"в\" и чл. 4, пар. 3 определят пола, както като биологична категория, така и като социален конструкт, обусловен от субективните възприятия и представи на определено общество за ролята на мъжете и жените. Това двояко разбиране за понятието пол противоречи на чл. 6, ал. 2 от Конституцията, която разпоредба има предвид биологичен, а не социален пол. Цитира се и тълкувателно решение № 14 от 1992 г. на Конституционния съд, съгласно което признакът пол е изключен от групата признаци, които се придобиват или изменят в процеса на социалната реализация на гражданите в обществото. 1.3. Приема се освен това, че Конвенцията противоречи и на принципа на правовата държава, установен в Преамбюла и чл.4, ал.1 от Конституцията. Правовата държава във формален смисъл изисква съдържанието на правните понятия да е ясно и недвусмислено. Конвенцията, дефинирайки понятието пол освен като биологичен, така и като социален конструкт, прави невъзможно приемането на закони в изпълнение на Конвенцията и води в крайна сметка до нестабилност на правната система. 2.  Не споделям тези правни изводи по изложените по-долу съображения. 2.1. В чл.3, б. \"в\" е определено понятието пол, валидно само за целите на Конвенцията, като \"социално изградени роли, поведения, дейности и характеристики, които определено общество смята за подходящи за жените и за мъжете\". Понятието социална роля на пола вече е възприето в нашето законодателство. В Закона за равнопоставеност на жените и мъжете пар.1 т.1 от Допълнителна разпоредба е посочено, че \"мъжете и жените са свободни да развиват своите лични способности и да правят избор без ограниченията на социалната роля на своя пол.\" В същия закон като принцип на държавната политика по равнопоставеност на мъжете и жените в чл.2, т.5 е посочен \"преодоляване на стереотипите, основани на пола\". 2.2. Очевидно целта на Конвенцията, както и на Закона за равнопоставеност на жените и мъжете е защита на свободата на всеки индивид, мъж или жена, да определя своето поведение, независимо от установените в определено време и в определено общество стереотипи за социалните роли на мъжа и жената, без да се поставя под каквото и да било съмнение разбирането за биологичната същност на пола. 2.3. Разпоредбата на чл. 4, пар. 3 от Конвенцията също не създава ново понятие за пол, различно от биологичния. Съгласно тази разпоредба мерките за защита на жертвите, предвидени в Конвенцията, следва да се прилагат без каквато и да било дискриминация на основание изброените в текста признаци. Неоснователни са опасенията в мотивите на решението, че понятията като \"социален пол\" и \"идентичност, основана на пола\", въвеждат нови критерии за пол, различни от биологичните, което, освен че нарушава чл. 6, ал. 2 от Конституцията, би довело и до правен хаос, несъответстващ на правовата държава. 2.4. В спорния текст са изброени и други признаци, извън посочените по-горе, на основание на които дискриминацията е недопустима - например възраст, здравословно състояние, увреждания, сексуална ориентация. Тези признаци, също както и признаците \"социален пол\" и \"идентичност, основана на пола\", не присъстват в разпоредбата на чл. 6, ал. 2 от Конституцията. Някои от тях /възраст, здравословно състояние, увреждания, сексуална ориентация/ се използват и в действащото законодателство - чл. 4, ал. 1 от Закона за защита от дискриминация, чл. 15 от Закона за борба с трафика на хора, чл. 3 от Закона за социалното подпомагане, чл. 2 от Закона за насърчаване на заетостта, чл. 75, ал. 5, т. 2 от Закона за радиото и телевизията, чл. 8 , ал. 3 от Кодекса на труда, чл. 231, ал. 1 от Кодекса за социално осигуряване и др. 2.5. Тези признаци попадат в общия конституционно установен в чл. 6, ал. 2 признак \"лично положение\" и обогатяват неговото съдържание. Признакът лично положение включва физическите, психическите и интелектуалните специфики на отделния човек, както и всеки друг значим, траен и същностен за личността белег. Този признак няма еднозначно, изначално определено обективно съдържание. Уврежданията, възрастта, здравословното състояние и сексуалната ориентация са белези на личното положение. Очевидно е, че съдържанието на този признак подлежи на допълване и обогатяване в процеса на обществено развитие. Считам, че идентичността, основана на пола, като част от психическите специфики на индивида също е белег на личното положение. 2.6. Следователно и разпоредбата на чл. 4, пар. 3 от Конвенцията не влага в понятието пол друг смисъл извън биологичния. Тя посочва нови същностни за личността белези, които се включват в признака \"лично положение\", изключващ дискриминацията при осъществяване мерките на защита по Конвенцията. 2.7. По изложените съображения смятам, че липсва несъответствие на Конвенцията на Съвета на Европа за превенция и борба с насилието над жени и домашното насилие, съставена на 11.05.2011 г. в гр. Истанбул, подписана от Република България на 21.04.2016 г., с Конституцията на Република България. 3. Съществуващата негативна емоционална нагласа в обществото към Конвенцията би следвало да бъде отчетена при вземане на политическото решение дали този международен договор да бъде ратифициран. Общественото мнение обаче не може да влияе върху правната преценка за съответствието на Конвенцията с Конституцията.", "date": "2018.07.27", "title": "Константин Пенчев за Истанбулската конвенция: Общественото мнение не може да влияе върху правната преценка"}
{"url": "https://www.dnevnik.bg/bulgaria/2018/07/27/3288271_rumen_nenkov_i_georgi_angelov_za_istanbulskata/", "text": "Особените мнения, изразени от съдиите, които не са съгласни с решението на мнозинството и смятат, че Конвенцията е в съответствие с Конституцията, са на Румен Ненков, Филип Димитров, Константин Пенчев и Георги Ангелов. \"Дневник\" публикува всяко от техните становища. По-долу ще прочетете общото становище подписано от Георги Ангелов и Румен Ненков. Не сме съгласни с постановеното решение, взето от мнозинството съдии в Конституционния съд, защото обратно на тяхното становище считаме, че Конвенцията за предотвратяване и противодействие на насилието над жените и домашното насилие на Съвета на Европа (Конвенцията) е съвместима с Конституцията на Република България. Поначало от позициите на своето място и предназначение, определени с основния закон, чрез своите актове Конституционният съд не участва в борба за обществена подкрепа, нито може да дава оценка на една или друга социална теория или идеология. По настоящето дело неговата задача се свеждаше чрез тълкуване да разкрие точното съдържание на клаузите на един многостранен международен договор и на тази основа да прецени дали е налице съвместимост с духа и буквата на Конституцията на Република България. Питането, по което е образувано настоящето конституционно дело, условно съдържа три пласта – конституционноправен, политически и културологичен. От значение за решението е единствено поставеният конституционноправен въпрос – противоречи ли Конвенцията на текстове от основния закон. Подложената на проверка за конституционност конвенция е приложима по отношение на всички форми на насилие над жени, включително и при домашно насилие (чл. 2, т. 1). Наред с това договарящите се страни са насърчени от нейния чл. 2, т. 2 да я прилагат в защита на всички жертви на домашното насилие (т.е. човешки индивиди, които биха могли да са и от мъжки пол), макар че особено внимание се обръща пак на посегателствата над жените. Целите на Конвенцията са ясно очертани в чл. 1, а именно: а) защита на жените от всички форми на насилие (физическо и психическо) и във връзка с това – предотвратяване, преследване и преустановяване на насилието над жените и домашното насилие; б) принос към преодоляване на дискриминацията на жените и утвърждаване на действително равенство между мъжа и жената; в) установяване на ясна система от политически решения и мерки за защита и подпомагане на жертвите на насилие; г) стимулиране на международното сътрудничество за отстраняване на насилието над жените и домашното насилие; и д) осигуряване на подкрепа и съдействие на специализираните организации и правозащитните органи за постигане на ефективно сътрудничество и възприемане на интегриран подход към премахване на насилието над жените и домашното насилие. Така посочените цели и обхват на Конвенцията не само са съвместими с духа и буквата на Конституцията на Република България (Конституцията), но в пълна степен отговарят на съдържащите се в нея ръководни принципи и специални разпоредби, които отричат всякакво неоправдано насилие над човека. Още в преамбюла на основния закон неговите създатели са обявили верността си към такива общочовешки ценности като хуманизъм, равенство, търпимост, свобода, достойнство и сигурност на личността. Държавата изрично се е ангажирала със защитата на човешкия живот (чл. 28), противодействието на различните форми на мъчение, жестоко, безчовечно или унижаващо отношение (чл. 29), както и обезпечаването на правото на лична свобода и неприкосновеност (чл. 30). Дори правото на свободно изразяване и разпространяване на мнение е ограничено, когато чрез упражняването му се разпалва насилие над личността (чл. 39, ал. 2). Понятието \"пол\" се използва само в чл. 6, ал. 2 от Конституцията. То няма легално определение, поради което съдържанието му следва да се изведе от общоупотребимия български език. Според него полът (още биологичен пол, физиологичен пол) е понятие в биологията, според което група индивиди от даден биологичен вид, имащ възможност за полово размножаване, се разграничават чрез специализацията в производството на определен вид полови клетки. При хората наред с биологичния пол съществува и понятието \"полова идентичност\", използвано в сексологията, психологията и социологията. Половата идентичност съответства на начина, по който човек разбира и чувства собствения си пол (\"психологически пол\") като един от четирите елемента на сексуалността. Тя е различна от \"социалния пол\" – основаните на биологичните полови различия социално конструирани характеристики и поведения, свързани с \"мъжествеността\" и \"женствеността\". В съвременния български език понятието \"пол\" носи всички тези значения. Разпоредбата на чл. 6, ал. 2 от Конституцията включва понятието \"пол\" като един от защитените признаци, по които са недопустими никакви ограничения на правата или ползването на привилегии. Нормата е конкретна проекция на прогласените в предходната алинея свобода на хората по рождение и тяхното равенство по достойнство и права. Основният закон възприема разделението на хората по полов признак, без изрично да отделя групата на лицата, които се намират в особени гранични състояния, по-често обусловени от биологични фактори (генетични и хормонални) и по-рядко от социална среда (семейство, приятелски връзки и пр.), които обективно могат да затруднят или изключат възможността за осъществяване на естествената за човека репродуктивна функция. На този извод навеждат конституционните разпоредби на чл. 46, ал. 1 относно гражданския брак и чл. 47, ал. 2 относно особената закрила, която държавата дължи на жената майка. Отделно представителите на сексуалните малцинства разполагат с със специална защита, произтичаща от всеобщите конституционни принципи на уважение към човешкото достойнство, неприкосновеност на личността, равенство пред закона и забрана за дискриминационно отношение по социален признак. Разпоредбата на чл. 4, ал. 1 от Закона за защита от дискриминация третира съответната обществена група като уязвима и изложена на по-голям риск, поради което изрично забранява всяка пряка или непряка дискриминация, основана на различията не само по пол, но и по сексуална ориентация. Във връзка със забраната за дискриминация обвързващото право на Европейския съюз допълнително възприема и признака \"генетични характеристики\", несъмнено свързан с биологията на човешкия индивид по рождение (вж. чл. 21 от Европейската харта на основните права).  Критиците на Конвенцията твърдят, че със своята неяснота и двусмисленост дава възможност за нарушаване на гореизложените принципни положения по българския основен закон. С това категорично не можем да се съгласим, защото като приравни на брака извънбрачните съжителства, които обективно съществуват, при това в повечето случаи на хетеросексуална, а не на хомосексуална основа. Също като Конституцията Конвенцията не дава определение на понятията \"мъж\" и \"жена\", защото изхожда от позицията, че човешките индивиди могат да бъдат само от два биологично обусловени пола – мъжки и женски. Аналогично възприема и гражданския брак като признат от държавата съюз между двама \"съпрузи\" – мъж и жена. Същевременно ясно и недвусмислено го разграничава от \"партньорството\". Нормативното регулиране на различните фактически съжителства извън брачните, обективно съществуващи, както вече сме отбелязали, по-често на хетеросексуална и по-рядко – на хомосексуална основа, е предоставено изрично на вътрешното право, т.е. на усмотрението на присъединилата се страна (например вж. чл. 3, буква \"б\", чл. 36, т. 3, чл. 46, буква \"а\" и чл. 59, т. 1 от Конвенцията). Следователно суверенно право на всяка отделна държава е да реши дали да ги институционализира или не. В тази насока от многостранния международен акт не произтича никакво обвързващо задължение. Не случайно със своя чл. 9 Конвенцията предписва държавна подкрепа само за такива структури на гражданското общество и неправителствения сектор, които си поставят за цел борбата срещу насилието над жените. Не са изрично включени организациите, чиито цели се свеждат до противодействие на домашното насилие. Очевидната цел на съдоговорителите е била да бъдат разсеяни подозренията, че под прикритието на борбата с домашното насилие международният акт би могъл да се ползва и като инструмент за стимулиране на проявите на нетрадиционно партньорство. В дебата по повод ратифицирането на Конвенцията като основен проблем се постави съдържанието на дефиницията по чл. 3, буква \"в\" от Конвенцията.  Определителната норма по чл. 3, буква \"в\" от Конвенцията не може да се оцени изолирано като несъвместима с Конституцията, без да се свърже с използването й в конкретни други разпоредби на подложения на анализ международен договор. Затова в случая проверката за конституционност трябваше да се съсредоточи върху въпроса с българския основен закон. С постановеното решение обаче е възприет различен подход, като заключението на мнозинството за конституционна несъвместимост е основано най-вече върху неточно и дори превратно възприемане на действително съдържание на чл. 3, буква \"в\" от Конвенцията. Конвенцията е подписана на двата официални езика на Съвета на Европа – английски и френски, поради което за установяването на нейния правен ефект за Република България са нужни и минимални езикови познания. Тезата за конституционна несъвместимост се основава главно на тълкуване на разпоредбата чл. 3, буква \"в\" от Конвенцията, която, както вече отбелязахме, не съставлява нищо друго освен определение на термина \"gender\" в английския текст и \"genre\" във френския, така, както следва да се възприема по смисъла на международния акт с оглед на еднаквото и точното му прилагане от договарящите се страни. Поотделно двата езика използват и друга дума, която е значително по-сходна с тясното разбиране за \"пол\" като принадлежност към една от двете биологично обусловени групи от човешки индивиди, а именно \"sex\" в английския и съответно – \"sexe\", във френския език. Същевременно дори повърхностна справка в речниците за чужди езици сочи, че съществуват и редица други преводни значения на \"gender\", съответно \"genre\", например \"род\" в граматиката при превод от английски език, както и \"сорт\", \"категория\", \"тип\", \"вид\" при превод от френски език. Следователно в случая чисто лингвистичният подход е безплоден, поради което не може да бъде решаващ за постигане на прецизен тълкувателен резултат. За правния анализатор е важно не какво е преводното значение, а какво е конкретното съдържание по същество на съответния термин, използван единствено за постигане на целта, т.е. за нуждите на самата Конвенция, както изрично е обявено още в началото на нейния чл. 3. Според определението на чл. 3, буква \"в\" под термина \"gender\" (\"genre\") Конвенцията разбира: \"социално изградени роли, поведения, дейности и характеристики, които определено общество смята за подходящи за жените и за мъжете\". От една страна, самата дефиниция съвсем ясно и недвусмислено отчита съществуването на двата пола в биологичен аспект – мъжки и женски, като в това отношение е в пълно съзвучие с българския основен закон. От друга – приема, че с оглед на специфичните особености на традициите и разбирането за морал в хода на своето историческо развитие отделните общества оценяват човешките изяви като типични, присъщи само за жените и съответно – само за мъжете. Тази оценка е динамична, променя се във времето – например преди 60-70 години българското общество е считало тютюнопушенето и носенето на панталон за мъжка изява, а преди 30-40 години така се е оценявало и упражняването на спортове като борба, бокс и вдигане на тежести. В разпоредбата на чл. 3, буква \"в\" няма и намек за фактическо обособяване, а още по-малко за възможно легализиране на някакъв биологично неопределен \"трети пол\". Що се отнася до съдържащото се в нея допускане на възможността за диференцирано отношение на различните общества, включително и на българското, към определен вид човешко поведение, Наистина несъвместимост с Конституцията може да възникне при конкретното използване в другите норми на Конвенцията на дефинираното в нейния чл. 3, буква \"в\" понятие. Според нас обаче всички случаи са подчинени единствено на идеята за противодействие на проявите на насилие (вж. чл. 2, т. 2, чл. 6, чл. 18, т. 3, чл. 60 и др.). Никъде в подложения на правен анализ международен акт не може да се открие одобряване или поощряване на такива действия на представители на единия пол, които обществото счита за характерни за другия пол, а още по-малко на договарящите се държавите се вменява задължението да стимулират подобно поведение. Единствената цел е да не се допуска насилие, насочено към определени лица, само защото имат прояви, които се възприемат от повечето членове на обществото като неприсъщи за техния биологичен пол. В цивилизованите общества унижаването на човешкото достойнство чрез използване на психическо и физическо насилие не може да бъде оправдано с утвърдените навици, предразсъдъци, традиции и други обществени практики, основани на неравенството на жената по отношение на мъжа (в тази насока вж. чл. 12 от Конвенцията). дори и спрямо извършителите на най-тежки престъпления. В своите становища противници на Конвенцията поддържат, че като предписва на страните общото задължение за предприемане на \"... мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на идеята за малоценност на жените или на стереотипни роли за жените и мъжете...\", разпоредбата на чл. 12, т. 1 от Конвенцията е несъвместима с българския основен закон, конкретно с чл. 32, ал. 1 и чл. 47, ал. 1 и 2 от Конституцията. Акцентът в тази теза се поставя върху очевидно негативната оценка, която международният акт дава на идеята за безусловно и безкритично съобразяване, подчиняване и налагане в живота на временно преобладаващите в общественото съзнание стереотипи за това каква е житейската роля, отредена отделно на мъжа и отделно на жената. Веднага трябва да се подчертае, че оспорваната разпоредба почти буквално следва редакцията на чл. 5, буква \"б\" от Конвенцията на ООН за премахване на всички форми на дискриминация по отношение на жените от 1979 г. (ратификационен указ обн., ДВ, бр. 76 от 1981 г., в сила за България от 10.03.1982 г., пълен текст обн., ДВ, бр. 17 от 2010 г.), с който държавите участнички са се задължили да \"приемат всички надлежни мерки с цел да се променят социалните и културните модели на поведение на мъжете и жените с цел постигане изкореняване на предразсъдъците и премахването на обичаите и цялата останала практика, които са основани на идеята.... за стереотипността на ролята на мъжете и жените\". Огромното мнозинство от държавите, които членуват в най-авторитетната и най-масовата световна международна организация, са подписали и ратифицирали документа от 1979 г. Сред тях са европейските държави, включително и Република България. Следователно хипотетичното възприемане на лансираната в някои становища теза, че подложеният на критика чл. 12, т. 1 от Конвенцията е несъвместим с националната Конституция, като краен резултат ще доведе до отричане на получили всеобщо признание ценности и съответно – до изпадане на страната в изолация от международната общност. Според социалната психология под \"стереотип\" се разбира обобщеното възприятие за отличителните черти на хора от определена обществена група, при което се приема, че всеки отделен индивид в групата неминуемо е носител на общата характеристика, дори това да не е вярно в действителност. Такова клиширано обобщение понякога може да е полезно при вземане на бързи решения, но е вредно, когато без основание, механично се прилага по отношение на отделната личност. Конвенцията в никакъв случай не отрича правото на индивида да има свое собствено мнение, както и възможността във всяко конкретно общество да господства определено становище по въпроса какво трябва да е поведението на жената и на мъжа поотделно. От друга страна обаче, тя има пълното основание да не одобрява клишираното мислене като оправдание за прояви на насилие и дискриминация. В този смисъл противопоставянето на \"стереотипните роли за жените и мъжете\" в никакъв случай не може да се разглежда изолирано от целите и обхвата на Конвенцията, развити в основополагащите норми на нейните чл. 1 и чл. 2. Наистина родителите са свободни да възпитават своите деца, но абсолютно неприемливо за обществото е чрез това възпитание да им внушават идеи за упражняване на насилие спрямо онези, които са различни от тях. В такива случаи коригиращата намеса на държавата чрез системата на публичното възпитание е необходима. При това особено важно е да се подчертае, че предписаният от Конвенцията подход се свежда до \"насърчаване\" на промени в общественото съзнание, т.е. изключва принудата като средство за постигане на целта. Следователно съвсем неоправдано е да се твърди, че изпълнението на чл. 12, т. 1 от Конвенцията би довело да конституционно нелегитимна намеса в личния живот на гражданите. , че когато говори за специфичните роли на жените и мъжете, Конвенцията има предвид не особеностите на човешкото поведение, а биологичното предназначение на мъжа да създава и на жената – да ражда деца. Като всеки акт с нормативен характер Конвенцията регулира обществени отношения, без да има каквато и да е претенция, а и възможност да се намесва в законите на природата. Тя не само не отрича правото на родителите да отглеждат и възпитават децата си (чл. 47, ал. 1 от Конституцията), както и дължимата от държавата защита на жената майка (чл. 47, ал. 2 от Конституцията), но създава условия за реализиране на конституционните предписания в обществената практика.  Неоснователно е опасението, че изпълнението на произтичащия от чл. 14 на Конвенцията ангажимент за организиране на образователни програми, насочени към възпитание на търпимост, взаимно уважение и ненасилнически методи за решаване на междуличностните конфликти, включително и изучаването на излизащото от установените стереотипи поведение, може да подкопае традиционния морал на българина, устоите на неговия брак и семейство. От друга страна, поетото задължение в никаква степен не накърнява суверенното право на държавата да въведе такова образование, каквото намира за подходящо. В случая изучаването на обективно съществуващото явление не е обвързано със задължение чрез обучението да се създава позитивно отношение към всички форми на нетрадиционно поведение. Например, ако приемем, че хомосексуализмът е сериозно отклонение от типичното, естественото за съответния пол поведение, което не се счита за подходящо от обществото, Конвенцията не установява никаква правна пречка образователните програми да дават отрицателна оценка на проявите, които са продиктувани единствено от социални фактори, самоцелна показност или корист. Решението за конституционна несъвместимост на Конвенцията, постановено от мнозинството съдии, се основава на противоречие с чл. 6, ал. 2 (равноправието между половете) и чл. 46, ал. 1 (гражданския брак). Позовава се още и на общия принцип на правовата държава по чл. 4, ал. 1 от Конституцията, въпреки че изложените в него съображения са в конфликт с този принцип, тъй като не отговарят на изискванията за обективност и яснота, съдържат редица двусмислия и противоречия. Преди началото на същностния правен анализ в мотивите на акта, постановен от Конституционния съд, изрично се поддържа, че преценката за конституционност \"...следва да се извърши въз основа на превода на български език на текста на Конвенцията, който е предоставен по делото от Министерския съвет на Република България...\". Впоследствие обаче мнозинството се е отклонило от подхода, който самото то е обявило за принципна изходна позиция. Например противно на заявеното намерение изрично са посочени редица разпоредби на Конвенцията, които включват в съдържанието си дефиницията по чл. 3, буква \"в\", като са цитирани извадки на английски език, въпреки че френският език е напълно равностоен още от самото подписване на международния договор. Според нас тази очевидна непоследователност не е случайна. Ако действително беше използван само българският превод, съдържанието на понятието \"пол\", такова, каквото е по смисъла на Конвенцията, би се свело до общественото мнение по въпроса кои роли, изяви, постъпки, действия и пр. са присъщи отделно на мъжете и отделно на жените. Би било съвсем ясно, че става дума за външната обществена оценка на определен тип поведение, която не само не отрича биологичната природа на човека, а дори точно обратното – изхожда от нея. В рамките само на българския текст обаче би било трудно, дори невъзможно за мнозинството да свърже проверката за конституционност със странични, неотносими към предмета на делото въпроси като идентифицирането на половата принадлежност според субективната воля на индивида (т.е. със самоидентифициране), действията на международната общност в защита на лицата, които са с нестандартната сексуална ориентация или по природа се намират в гранично състояние от гледна точка на проявените полови белези, сложната биоетическа проблематика на промяната в сексуалните характеристики чрез медицинска интервенция и пр. В мотивите на постановеното решение преднамерено се ползва чуждоезична терминология, за да се насочи вниманието към достъпни предимно на английски език публикации, отразяващи политиката на Съвета на Европа по мерките, насочени срещу дискриминацията в случаите на нестандартна сексуална ориентация и биологично обусловена полова неопределеност, както и така наречената \"джендър идеология\" във връзка с поддържаната от отделни нейни представители идея за полово самоопределение (т.е. самоидентифициране) на отделния индивид. , че международният договор има и някакво друго, съзнателно прикрито съдържание и дълбоко законспирирани цели, които са извън принципно обявената от него задача за противопоставяне на насилието над намиращи се в състояние на повишен риск обществени групи. Според нас обаче съображения, които са основани на политика и идеология, надхвърлят предмета на дължимия по настоящето дело правен анализ. Смущаващ е фактът, че Конституционният съд встъпва в неподходящата за неговото положение роля на политически и идеологически съдник. Също така питаме дали от постановеното решение следва конституционна несъвместимост и съответна неизпълнимост по отношение на българската държава на определена категория актове на първата, най-масовата правозащитна междудържавна организация на демократична Европа. Не приемаме такъв подход, основан на предварително внушена обществена нагласа, защото е несъвместим с основните принципи на правото. Юридическото понятие \"пол\" не може да има друго съдържание освен социално, защото самото право регулира единствено обществени (социални) отношения, но е безсилно пред природата. Това е валидно за всички случаи на придаване на правно значение на разграничението между човешките индивиди по пол, включително и когато основният фактор \"биология\" се свързва с общественото мнение, както конкретно е подходила Конвенцията, или с личностната самооценка, към която международният договор няма никакво отношение. Дори при най-добросъвестен прочит на мотивите на постановеното решение не може да бъде открита ясна и недвусмислена констатация, че определена разпоредба на Конвенцията е несъвместима с определен принцип или конкретно предписание на Конституцията на Република България. Има само едно изключение. Мнозинството съдии са приели, че чл. 4, § 3 на Конвенцията противоречи на принципа на правовата държава по следните причини: първо, защото при липсата на изрично определение на понятието \"идентичност, основана на пола\" (в мотивите цитатът освен на български език е допълнен с извадка от английския и френския текст) ще доведе до непреодолими трудности при прилагането на международния акт и, второ, защото налага на българската държава да създаде \"...процедури, осигуряващи правно признаване на пол, различен от биологичния...\". Според нас и двете тези са необосновани. Както сме посочили по-горе, понятието \"пол\" по смисъла и за нуждите на Конвенцията е дефинирано съвсем ясно и недвусмислено в нейния чл. 3, буква \"в\". То не само не съдържа отрицание на разделението на хората на мъже и жени, а напротив – изрично го признава. Без да отрича биологичната природа на човека, определението се основава на обществената оценка, макар и динамична във времето, за мъжки и женски роли, прояви, действия, поведения и пр. Става дума за една истина, за едно явление, което винаги е било характерен елемент и на българската народопсихология. От чл. 4, § 3 на Конвенцията не произтича никаква обвързаност за държавата нормативно да признае някакъв нов пол, различен от мъжкия и женския, а единствено задължението да противостои на различните форми на насилие над жените и домашното насилие, както и да сътрудничи с международната общност в това отношение. , позовавайки се на принципа на правовата държава, в мотивите на решението, макар и не съвсем ясно и категорично, се поставя и въпросът за несъвместимост на Конвенцията с конституционната дефиниция за гражданския брак. Наистина, чл. 46, ал. 1 от Конституцията урежда брака като доброволен съюз между мъж и жена, така че в това отношение половото разграничение (de lege lata) е хетеронормативно. Както вече сме посочили обаче, нито един текст от Конвенцията не задължава Република България да въвежда хомосексуалните или какъвто и да е друг вид бракове, поради което и в тази насока липсва конституционна несъвместимост.    С оглед на действителния смисъл и съдържание на клаузите на Конвенцията (най-вече определението по чл. 3, буква \"в\") разсъжденията на мнозинството съдии, изградени върху нововъведеното от тях в българския език, досега непознато за нас понятие за \"половата бинарност\", като основа, върху която традиционно се изгражда човешкото общество, а във връзка с това и тезата им, че \"...биологичният пол е детерминиран по рождение и е в основата на гражданския пол...\", са неотносими към конкретната проверка за конституционност. . Затова при липсата на конституционно определение изразяваме несъгласие с тясното и схоластично разбиране за разделението на хората по пол като базирано единствено и само върху външно изразените първични и вторични полови белези. Като навсякъде по света, и у нас в България също се раждат хора с неопределена, неясно изразена биологична принадлежност, които не носят отговорност за това, което природата им е отредила. Във връзка с тази обективно съществуваща реалност актуални са въпросите дали такива хора подлежат на защита срещу дискриминация по полов признак, към кой от двата пола следва да бъдат причислени и кой да има решаващата дума за това. Проблематиката в това отношение е твърде сложна, за да може да бъде решена с две-три изолирани и твърде повърхностни констатации. Във връзка с горното решението предизвиква у нас още въпроси, които надяваме се да останат реторични. Първо, дали мнозинството би се съгласило, че биологично обективно съществуващите индивиди с неопределени или смесени полови белези (\"интерсексуални\" – хермафродити, кастрати) за разлика от включените в статистически доминиращото мнозинство с ясно изразена сексуалност не разполагат със защита срещу дискриминация по признака \"пол\". Второ, дали същото се отнася и за лицата, чийто социален или психологически профил е различен от съответния профил на хората от мнозинството. Верните отговори на поставените въпроси не могат да бъдат достигнати, без да бъде съобразявана и най-обикновената човечност, наречена в преамбюла на Конституцията със също привнесената в българския език дума \"хуманизъм\" като обозначение на една от най-висшите конституционни ценности. За нас няма съмнение, че всички горепосочени различия попадат под защитата на чл. 6, ал. 2 от Конституцията.   Конвенцията, и особено българският й превод, от правна гледна точка е далеч от съвършенството. Конституционноправното понятие за пол обаче се съдържа единствено в чл. 6, ал. 2 от Конституцията и като родово понятие включва както биологичния, така и психологичния и социалния пол, при това само като основание за недопускане на дискриминация. Със същата цел и в абсолютно същия спектър понятието се употребява и в подложената на конституционна проверка Конвенция, поради което липсва противоречие между нейните разпоредби и конституционния принцип на правовата държава. Затова възприетата в тази насока теза на мнозинството за конституционна несъвместимост с принципа на правовата държава е неоснователна. или израз вместо думата \"пол\", която се съдържа и в чл. 6, ал. 1 от Конституцията. Здравият разум трудно може да приеме, че решението на Конституционния съд, най-високопоставения блюстител на правата и законните интереси на гражданите, вместо върху непредубеден, обективен и точен анализ по същество на съдържанието на многостранния международен договор се е основало главно върху превода на един правен термин, установен на два чужди езика. Общественият дебат по повод ратификацията на Конвенцията за противодействие и предотвратяване на насилието над жените и домашното насилие се разви като нечестен, манипулативен политически проект за привличане на електорат на фона на показна защита на традиционния морал и националните традиции на българина. Отначало се поддържаше тезата, че Конвенцията е ненужна и излишна, после стана вредна и опасна, защото лансирала идеята за \"трети пол\". Дори беше предложен референдум, който без всякакво съмнение щеше да премине под знака на разисквания дали предварително обърканият гласоподавател е \"за\" или \"против\" хомосексуализма, еднополовите бракове, гей парадите и т.н. Сега всичко приключва с обявяването на конституционна несъвместимост, т.е. хората трябва да са спокойни за своето бъдеще. Според нас обаче това спокойствие може да се окаже измамно и преходно. Приемаме, че основното, естественото предназначение на човека е да продължи своя род и че възпроизводството трябва да става в общуване между мъже и жени. Затова тя не може да бъде квалифицирана нито като консервативна, нито като либерална. Нейният фокус е друг, а именно – борбата с насилието. Същевременно не можем да се въздържим да констатираме, че радетелите за неотклонно еднопосочно сексуално поведение на мъжете и жените като че ли заобикалят отговора на такъв изключително актуален проблем на българското общество като тежката демографска криза. Само за сведение, по статистиката на ООН за 2017 година България е на незавидното 210-то място в света по прираст на новородени деца, като с изключение на Германия, която е със сходни показатели, с по-висока раждаемост са всички останали държави, институционализирали еднополовите съжителства. Дори при консервативни, клерикални и тоталитарни управления винаги има отделни индивиди от единия биологичен пол с прояви, достигащи в крайната си форма до хомосексуализъм, които обществото е оценявало като типични за другия пол. Такива хора българският народ обикновено нарича \"женчовци\" и съответно – \"мъжкарани\". Нека си припомним, че сред тях е имало популярни актьори и певци, добри лекари, всепризнати юристи, елитни спортисти и т.н. За добро или за лошо това явление съпътства човешкото общество от началото на неговото съществуване. Опитите да бъде забранено със закон винаги са се проваляли. От друга страна, разбира се, в никакъв случай на хората не може да бъде наложено да го възприемат като нещо добро, като нещо положително, но това не прави и самата Конвенция, която само констатира една обективна реалност, т.е. една истина, без никъде да предписва мерки за нейното подкрепяне и стимулиране от държавата. Международният акт единствено застава на позицията, че реакция под формата на физическо и психическо насилие над човешки същества е абсолютно неприемлива в общества, които считат себе си за цивилизовани. Решението на Конституционния съд представлява \"услуга\" за политиците от всички цветове – предотвратява възможен конфликт в управляващата коалиция и съвпада с позицията на по-голямата част от парламентарната и извънпарламентарната опозиция. Съответно е и на обществената нагласа в момента. Времето обаче ще е съдник дали то въплъщава онази безпристрастност, гражданска смелост и доблест, които са присъщи на независимото правосъдие. Съмняваме се, че конституционна юрисдикция в друга демократична европейска държава би приела, че истината може да е несъвместима с основния закон на страната, че борбата срещу различните форми на насилие може да бъде противопоставена на конституционните изисквания. Може би Конвенцията за противодействие и предотвратяване на насилието над жените и домашното насилие е несъвършена, може би тя няма да бъде онзи ефективен международен инструмент, каквито са очакванията на нейните създатели, но в противопоставянето на българските политици и държавни институции има една негативна символика, която определено сочи на отдалечаване от идеала за \"чиста и свята република\". в търсенето на лек срещу насилието като най-тежка форма на унижаване на човешкото достойнство. Във връзка с това отбелязваме само като пример, че още в Резолюцията на Общото събрание на ООН от 10 юни 2000 г. относно действията и инициативите за прилагане на Пекинската декларация и съответната платформа за действие многократно е употребена английската дума \"gender\", с която днес единствено по съображения за постигане на политическа изгода, но без каквото и да е основание се плаши българското общество. Твърде жалко е, че самоизолирането на България от международната общност, което произтича от решението на Конституционния съд, става, когато бруталната агресия се е превърнала в част от нашето ежедневие в домовете, по улиците, в обществения транспорт, на стадионите, в училищата, в парковете и т.н.", "date": "2018.07.27", "title": "Румен Ненков и Георги Ангелов за Истанбулската конвенция: Решението е \"услуга\" за политици от всички цветове"}
{"url": "https://www.dnevnik.bg/sviat/2018/07/27/3288288_nai-malko_156_dushi_sa_zaginalite_zaradi_izrignaliia/", "text": "Броят на загиналите при изригването на Огнения вулкан  в Гватемала  на 3 юни достигна 156 души. Това съобщи днес Националният институт по криминалистика в централноамериканската държава, цитиран от агенция ЕФЕ, предаде ТАСС. Вчера бе съобщено за 147 жертви. Оттогава са открити телата на още 9 загинали, включително 5 деца на възраст от 3 до 12 години. По данни на властите 268 души все още са регистрирани като безследно изчезнали след удара на стихията. Над 2800 гватемалци, останали без жилища, са настанени във временни общежития. Изригването на Огнения вулкан (Волкан де Фуего) от 3 юни бе сред най-мощните от последните години. Изцяло са разрушени 186 сгради, големи щети са нанесени на инфраструктурата в региона. От последиците страдат най-малко 2 млн. души. Властите обявиха, че зоните, залети с потоци кал и лава, вече са негодни за живеене. Висок 3.7 км, вулканът е един от най-активните в Гватемала. Разположен е на 40 км югозападно от столицата. /БТА", "date": "2018.07.27", "title": "Най-малко 156 души са загиналите заради изригналия вулкан в Гватемала"}
{"url": "https://www.dnevnik.bg/bulgaria/2018/07/27/3288287_predozirane_spiraneto_na_istanbulskata_konvenciia/", "text": "Това стана ясно след днешното заседание на най-висшия съд в България, който беше сезиран от ГЕРБ за съответствие на Конвенцията на Съвета на Европа за превенция и борба с насилието над жени и домашното насилие, известна като Истанбулската конвенция, с основния закон на страната ни. На своето заседание конституционалистите се произнесоха, че документът е несъвместим с Конституцията на Република България, с 8 на 4 гласа. Днес съдиите от Конституционния съд на Република България показаха своя висок морал и чувство за дълг към Родината. Със своето решение те се доказаха като истински патриоти. Официалното спиране на документа е голяма победа за Патриотите от ВМРО, които поведоха битката срещу скандалната Истанбулска конвенция. Припомняме, че още декември миналата година заместник министър-председателят по обществен ред и сигурност, министър на отбраната и лидер на ВМРО – Българско национално движение Красимир Каракачанов предотврати гласуването на документа в Министерския съвет, което беше предвидено точно в навечерието на Рождество Христово. След сериозни противоречия, въпреки че патриотите и част от министрите на мандатоносителя гласуваха \"против\", в началото на годината спорната Конвенция стигна до парламента.  Патриотите обаче бяхме категорични в искането си Истанбулската конвенция да бъде изтеглена и под наш натиск това стана факт. След консултации с водещи юристи ние от ВМРО изказахме своите аргументи и обърнахме внимание, че при ратифицирането ѝ ще се наложат не само законодателни промени (в над 20 закона), но и на фундаментални текстове от Конституцията на Република България, чиято промяна може да направи само ВНС (като чл. 6 от КРБ). Изкарахме \"на светло\" скандални моменти като въвеждането на джендър като понятие, легитимирането на транс- и интерсексуалността като терминология, финансовите ангажименти, които държавата поема, легитимирайки документа, както и недопустимото въвеждане на джендър образование в детските градини и училищата. С отрицателна позиция излезе и Българската православна църква, която е била толкова категорична последно през далечната 1943 година при спасяването на българските евреи. Битката на Патриотите от ВМРО се превърна и в обща битка на Обединени патриоти, а впоследствие и на цялото българско общество. През своята 125-годишна история ВМРО – БНД винаги е бранило българщината, ценностите и морала, дълбоко вкоренени в традициите и нравите на българския народ. Ето защо ние поведохме битката и срещу скандалната Истанбулска конвенция, която чрез своята философия директно \"посяга\" на устоите на българското общество и поставя под съмнение бъдещето на децата ни. Ето че Патриотите от ВМРО спечелиха още една битка в името на Майка България! България над всичко!", "date": "2018.07.27", "title": "Предозиране: Спирането на Истанбулската конвенция – победа за ВМРО"}
{"url": "https://www.dnevnik.bg/bulgaria/2018/07/27/3288196_sudut_otmeni_tekstove_za_shuma_v_naredba_za_sozopol/", "text": "Текстовете за шума в наредбата за обществения ред в Созопол дописват закона и следва да отпаднат. Това се разбира от решение на Административния съд в Бургас, който е прогласил нищожност на атакуваните от прокуратурата разпоредби, за което информира пресцентърът на държавното обвинение. Видно от постановеното от съда, общинският съвет в Созопол е надвишил законотворческите си правомощия с членовете от наредбата, свързани с използването на жива музика и озвучителна техника в заведенията за хранене и развлечения. Освен това местният нормативен акт противоречи на Закона за защита от шума в околната среда, аргументира се съдът. Магистратите отбелязват още, че законът за шума защитава в достатъчна степен интересите и спокойствието на гражданите и няма нужда от текстовете в наредбата. Решението на съда подлежи на обжалване в 14-дневен срок пред Върховния административен съд (ВАС). С шума по морските курорти се захвана вицепремиерът Валери Симеонов, който на няколко пъти организира проверки по Черноморието за озвучаването и шумните действия през нощта. Влезе в открит  конфликт с министъра на туризма Николина Ангелкова  и стана инициатор и на законови промени, които  бяха приети на първо четене . Изненадващо коалиционният партньор на Симеонов - лидерът на \"Атака\" Волен Сидеров, се усъмни в проверките му и започна контраинспекции.  Сидеров поиска и оттегляне  на законопроекта на вицепрезидента.", "date": "2018.07.27", "title": "Съдът отмени текстове за шума в наредба за Созопол, законът бил достатъчен"}
{"url": "https://www.dnevnik.bg/kultura/2018/07/27/3288101_izleze_posledniiat_broi_na_vestnik_kultura_ekiput/", "text": "Седмичникът \"Култура\", който неотдавна навърши 61 години, днес излезе за последен път. По решение на издателя - фондация \"Комунитас\" - от септември под името \"Култура\" ще излиза списание в 10 книжки годишно, което ще се прави от друг екип. Сегашният екип на седмичника също подготвя ново издание - \"К - вестник за критика и културни удоволствия\". Това се разбира от обръщението към читателите от екипа, който изказва благодарност на всички, които вече са подкрепили финансово бъдещия издателски проект. \"Надяваме се \"К - вестник за критика и културни удоволствия\" и като обхват, и като съдържание, и като стилистика, и като постоянен критичен поглед към проявите на духовното да бъде на нивото на очакванията ви\", се казва в редакционната бележка. Екипът с главен редактор Копринка Червенкова, която ръководи седмичника \"Култура\" през последните 10 години, отбелязва последния брой с няколко текста от различни години, показателни за редакционната политика. Наред с тях сегашни и бивши автори заедно с редакционния екип със свои текстове си казват довиждане с читателите. Димитър Камбуров пише в  своето обръщение  под заглавие \"И трън в очите, и топлийка в задника\": \"Култура\" не беше вестникът на всички българи. Не беше и за избрани. Беше вестник за онези, които искаха да се качат на сцената на културата, вместо да я чакат да слезе при тях, по възможност падайки лошо или смешно. Беше недолюбвана, задето била самовлюбена, суетна, самозабравено взряна в пъпа си, самодоволна и самозадоволяваща се; въобще, откъсната от тегобите и утехите на делника, безразлична към мита и хляба насъщни, не споделяща масовите чудеса и фиксации на нацията.\" (Текста на Георги Лозанов, който е от екипа на вестника, поместваме отделно -  \"К-то на културата\" ). Фондация \"Пространство Култура\", която ще прави новия проект, представя, че ще има и интернет страница  http://www.kweekly.bg . А от досегашния издател на вестника пишат в редакционна бележка, че \"промяната на \"Култура\" е повече от наложителна в пост-Гутенберговия свят, в който живеем. За целта фондация \"Комунитас\" започва и пълно дигитализиране на хартиеното издание – в годините преди и след 1989 г., което ще бъде напълно достъпно на сайта\". ", "date": "2018.07.27", "title": "Излезе последният брой на вестник \"Култура\", екипът готви нов проект \"К\""}
{"url": "https://www.dnevnik.bg/kultura/2018/07/27/3288283_za_k-to_na_kulturata/", "text": "\"Култура\" в някакъв смисъл е неприличен вестник просто защото не прилича на нищо друго в околния пейзаж. И като всяко такова нещо, буди подозрения, желание \"да го сложиш на мястото му\" или, ако падне сгоден случай, направо \"да му запушиш устата\". Така че, 61 години след началото му, част от многостранното културно наследство на \"Култура\" са неговите критици.", "date": "2018.07.27", "title": "За К-то на културата"}
{"url": "https://www.dnevnik.bg/zelen/2018/07/27/3288293_izvestni_lichnosti_pozirat_samo_pomorski_vidove/", "text": "Изложба с фотографии на известни личности, които позират голи с морски обитатели, беше открита в галерия \"Credo Bonum\" в София. Организатор на събитието е д-р Атанас Грозданов от Биологическия факултет към Софийския университет, съвместо с природозащитната организация WWF. Сред знаменитостите, осмелили се да застанат пред обектива, прикривайки телата си единствено с морски създания, са имената на актрисите Хелена Бонъм Картър и Джуди Денч.  Провокативната изложба е част от световно движение FISHLOVE, посветено на опазването на моретата и океаните от разрушителните риболовни практики. Към всяка от фотографиите присъства и информация дали съответният вид се добива устойчиво и дали е подходящо да го използваме като потребители. Наскоро  доклад на Организацията по прехрана и земеделие на ООН  предупреди, че годишната консумация на риба се увеличава два пъти по бързо от нарастването на населението на Земята. Днес средното количество изядена риба на човек възлиза на над 19 кг годишно, което е два пъти повече в сравнение с преди половин век. В резултат само за четири десетилетия морските видове са намалели с 39%. Статистиката показва, че глобалната индустрия, свързана с аквакултури и с риболов, възлиза на 171 млн тона за 2016 г. А в същото време повече от 800 милиона души на планетата зависят от морските животни за храната и доходите си. 98% от тях живеят в развиващите се страни. В контекста на тази стряскаща тенденция основната цел на кампанията е да обърне общественото внимание към неустойчивите риболовни практики, които с бързи темпове унищожават морските екосистеми.  Изложбата е включена официално и в поредицата от събития, посветени на Европейския ден на морето, координирани от Европейската комисия. Фотографиите може да се разгледат до 27 август в галерия \"Credo Bonum\".", "date": "2018.07.27", "title": "Известни личности позират само по... морски видове"}
{"url": "https://www.dnevnik.bg/kultura/2018/07/14/3208391_otkus_ot_smurtta_na_rechniia_vodach_na_richard_flanagan/", "text": "\"Смъртта на речния водач\" - още една майсторска творба, подписана от автора на \"Тесният път към далечния север\" Ричард Фланаган! \"Смъртта на речния водач\" вплита историята на Тасмания и нейната неповторима природа в калейдоскопа от видения на своя герой, запратен от случая към хищната бездна на смъртта. Името му е Аляж Козини, водач на група от туристи, озовал се заклещен между скалите на един от големите водопади след самоотвержен опит да помогне на човек, който изгубва контрол над сала си. Опирайки се на древното поверие, че в миговете преди смъртта удавникът вижда целия си живот, Фланаган създава абсолютен шедьовър – искрящ роман с необичайна структура, който ще ви повлече във водовъртеж от емоции, за да изплувате малко по-други след съприкосновението с един \"чист, съвършен и непокътнат свят\". Роден през 1961 г. в Тасмания, Ричард Фланаган е смятан за най-добрия австралийски писател на своето поколение (\"Икономист\"). Освен че е автор на завладяващи романи, отличени с редица престижни награди, той има в професионалната си биография множество статии и есета, посветени на опазване на околната среда и на културното наследство на родния му остров. Спряган като шедьовър, \"Тесният път към далечния север\" е вдъхновен от преживяванията на баща му в японски военнопленнически лагер през Втората световна война. Заглавието е заимствано от прочутия с метафоричните си духовни обобщения пътепис на японския класик Мацуо Башо. превод Владимир Молев При раждането ми пъпната връв се беше увила около врата и аз се появих на този свят, размахвайки ръце, без да мога да проплача, а следователно и да вдишам нужния за живота извън утробата въздух; това, което до този момент ме беше подхранвало и ми беше дарявало живот, сега ме душеше. Не сте виждали такава гледка! И то не само защото бях полуудушен. На всичкото отгоре се родих в ризката си, прозрачното яйце на околоплодния мехур, в който растях в утробата. Мехурът трябваше да се е пукнал много преди мократа ми рижа главичка да се покаже от майчината плът, която се свиваше и отпускаше конвулсивно от болезнените напъни да ме избута навън. Но по някакво чудо аз изскочих от майка ми все още обвит в този еластичен плондер на живота и появата ми на белия свят не се различава особено от начина, по който сега ще го напусна. Плувах в мътната синкава амниотична течност в мехура, несръчно размятах крачета и ръчички, напразно напъвах мембраната, венецът на пъпната връв скриваше главата ми. Правех странни, отчаяни движения, сякаш ми беше съдено завинаги да гледам живота през тънка слузеста преграда, да бъда разделен от останалия свят и от остатъка от живота ми от нещата, които до този момент ме бяха предпазвали. Да, раждането ми беше – и си е – смайващо зрелище. Разбира се, тогава не знаех, че ще бъда прокуден от моя почти идеално кръгъл плондер, който пък на свой ред току-що беше прокуден от обгръщалото го кълбо на утробата, чиито стени преди няма и ден изведнъж бяха започнали рязко и силно да се тресат. Ако ме бяха предупредили за всички злощастия, които след това ще ми се стоварят на главата, нямаше да мръдна от там. Не че това щеше да ми помогне. Стените трепкаха и се гънеха с единствената цел да ме изхвърлят от света, към който изпитвах само най-добри чувства и на който не бях сторил нищо лошо, ако не броим несекващото ми енергично нарастване от няколко клетки до пълноправна личност. Оттогава насетне подът и таванът на моя свят не се укротиха и за миг, разтърсванията ставаха все по-силни и по-силни, като приливна вълна, набираща мощ с преминаването на всеки следващ риф. Разбира се, не можех да отвърна по никакъв начин на тази решителност, освен да ѝ се покоря, и се оставих да бъда избутан в тесния отвор на родовия канал, където главата ми постоянно се удряше в някое препятствие. На какво дължах това унижение? Обичах този свят, спокойната му пулсираща тъмнина, топлите приятни води, харесваше ми колко лесно мога да се завъртам насам-натам. Кой внесе светлина в моя свят? Кой донесе съмнението в действията ми, които до този момент не познаваха разума и последиците? Кой? Кой ме изпрати на това пътешествие, на което никога не съм искал да поема? Кой? И защо се подчиних? Но откъде го знам всичко това? Няма как да го знам. Сигурно си измислям. И все пак И все пак Акушерката бързо и сръчно размота пъпната връв, след това бръкна с палец в околоплодния мехур като малкия Джак от детското стихче, който търсел костилката на сливата, дръпна пръста си нагоре към главата ми и разкъса ризката. Върху прашния дъсчен под на стаичката в Триест се изля малък потоп и го направи хлъзгав като живота. Последва проплакване. И след него смях. Мама запази ризката. След това я изсуши, тъй като се смята, че ризката, с която се е родило детето, носи невероятен късмет, гаранция от съдбата, че бебето, дошло на този свят с нея, както и всеки, който я притежава, при никакви обстоятелства няма да се удавят. Тя искаше да ми я даде, когато порасна, но през първата ми зима се разболях тежко от пневмония и мама продаде ризката на един моряк, за да ми купи плодове. Морякът пришил мехура под дрехите си или поне така ѝ беше казал. След раждането ми в онази отдавна отминала нощ акушерката, която беше известна с гръмкото име Мария Магдалена Звево и чието истинско име, което тя мразеше, беше Ети Шмиц, изгаси грубата електрическа светлина и отвори капаците на прозореца, тъй като вече нямаше опасност измъчените писъци на родилката да достигат до ушите на хората по улицата. Вътре нахлу приятен есенен нощен ветрец и донесе мириса на Адриатика, онзи особен европейски лъх на застояло, на хилядолетия войни, тъги и оцеляване, и той се смеси със свежия мирис на кръв, който изпълваше голата стаичка с провесена на прага завеса наместо врата, олющена мазилка и проядена от люспеници репродукция на Мадоната, докосваща кървящото си сърце с опънатите пръсти на дясната ръка. Ах, тези пръсти! Толкова дълги, нежни и меки. Не като късите, груби кебапчета на Мария Магдалена Звево. Мария Магдалена Звево коленичи и стиснала стар парцал в загрубелите си работнически ръце, забърса остатъка от кръвта и околоплодните води, който още не беше попил в дъските; петната по тях, мислеше си тя, са летопис на човешкия живот, следа, бележеща с избледняващите капки кръв, вино, сперма, урина и лайна хода на живота от раждането към младостта, любовта, болестите и смъртта. Докато Мария Магдалена Звево чистеше, майка ми гледаше как широкият ѝ закръглен задник се полюшва напред-назад, полумесец, посребрен от лъчите на луната, обливаща с кротката си светлина стаята, в която се родих. Откъде ги знам тези неща? Мария Магдалена Звево, която беше размотала увилата се около врата ми пъпна връв със смях и след това винаги, като ме видеше, се сещаше за това и пак се засмиваше, ми беше разказала съвсем малко за раждането ми, така че няма как да съм го научил от нея. А мама пък нищо не ми е разказвала. Тя дори не беше сметнала за нужно да ми каже, че съм роден в Триест, разбрах го чак на десет години, след като стана ясно, че Мария Магдалена Звево едва не е загинала при леко комични обстоятелства при пътуването си до родината. Двама пияни студенти я бяха блъснали с мотопеда си на пазара. Това, че осемдесетгодишната Мария беше прекарала три месеца в болница и след това се беше върнала в Австралия в по-добро здраве, отколкото при заминаването си, а двамата студенти бяха починали при катастрофата, се приемаше за поредното доказателство за силата и ината ѝ. Но както казваше баща ми Хари, тя винаги вземаше повече, отколкото ѝ се полага. Когато мама ѝ плати обичайната надница за израждането, Мария реши, че не е получила достатъчно, и на тръгване прибра в чантата си бутилка скъпо уиски, единствената бутилка с уиски у дома, която майка ми беше получила след една бурна нощ с баща ми. Уискито и мен, само това ѝ беше останало от баща ми, който тогава излежаваше присъдата си в затвора. Мама често мърмореше, че щяло да е по-добре, ако Мария Магдалена Звево била взела мен и била оставила уискито. Мария Магдалена Звево и на това се смееше. – Всичките Козини сте един дол дренки – казваше тя. – Получавате дара на живота и какво? Решавате да го изхвърлите! Майка ти се чудеше на кого да те даде, а ти с такова нежелание дойде на този свят, че се опита да се удушиш в мига, в който си показа носа навън и зърна светлината. Ха! След това тя отново лапваше пурата си. На този порок робуваше и майка ми и Мария Магдалена Звево не виждаше нищо нередно да отмъква по някоя пура от нея от време на време. – Така съкращава своя живот и удължава моя – отбелязваше мама след тези дребни кражби, – и аз съм ѝ дълбоко благодарна, че ще прекарам по-малко време в нейната компания. Това изобщо не беше вярно, тъй като в интерес на истината те душа даваха една за друга, но не обичаха да си го признават. Когато Мария Магдалена Звево си купуваше пури, което се случваше изключително рядко, винаги си взимаше една неизвестна австрийска марка, която се продаваше в картонена кутия с двуглав орел отгоре. \"Последните издихания на империята\", казваше тя през смях, след като вдишаше последната сладка глътка плодов дим и хвърлеше угарката. Насладата от последната пура беше любимата ѝ тема за разговор. \"Колко много хора не познават насладата от последната цигара. Пури, цигари, няма значение, принципът е един и същ. А колко хора не я познават, а, Аляж?\" В нейните уста името ми винаги звучеше нежно и красиво. Понякога дори си мислех, че на нея ѝ доставя удоволствие да усеща как то дращи набразденото ѝ от катрана гърло и бавно изскача от извитите устни в облак дим. \"А-ляш, А-ляш, А-ляш\", припяваше си тя като в приспивна песен и аз я поглеждах и се усмихвах, понякога тя ме виждаше и също ми се усмихваше, след което отново подхващаше монолога си за пушенето. – Дори когато са на смъртно легло, те палят една, после друга, след това трета, но тъй като няма как да знаят коя ще е последната преди края, не могат да се насладят на онзи ароматен вкус от сетното дръпване. – Мария Магдалена Звево насочваше голямата си пура към мен и я размахваше като диригентска палка, за да наблегне на думите си. – И точно заради това, Аляж Козини, трябва да си поставяш за цел да спираш цигарите поне веднъж в годината, защото така ще имаш какво да очакваш с нетърпение всяка година, а и какво да помниш след това. То е същото като плаването с кораб. – Тя почукваше кутията с двуглавия орел, намигваше ми многозначително и се засмиваше. – И като империите, които се обявяват против войните. Аз почти нищо не разбирах, но думите ѝ оставаха в мен, щамповани в паметта ми като двуглавия орел върху картонената кутия, живи и изразителни, макар и смисълът им да ми убягваше. Мария Магдалена Звево разполагаше с неизчерпаем запас от истории за \"последната пура\". Някои описваше с умиление като величествени и славни романтични или трагични моменти, други рисуваше като мигове на дребни наслади, изживени безгрижно и припомняни с ведро сърце. Някои бяха меланхолични като онази последна пура, която била изпушила в деня на заминаването си от Триест, преди да се качи на кораба за Австралия, седнала на терасата на пансиона на омразния ѝ зет Енрико Мруеле, загледана как слънцето изгрява за последен път над любимия ѝ роден град. Тя разказваше трогателно как сълзите капели върху ръката ѝ, търкулвали се към пурата и ѝ придавали горчиво-солен вкус. Съвсем друга била приятната последна пура, която изпушила, след като с мама започнали работа – лепели етикети по консервите – в завода за мармалад в пристанището на Хобарт. Угарката пъхнала в консерва с мармалад от ананас и пъпеш. Мария Магдалена Звево държеше на качеството и много обичаше австралийския израз \"Или Сидни, или пущинака\", който с няколко думи успяваше да обобщи нейните възгледи за живота. Но защо беше сложила угарката в консерва, която ще бъде отворена от някоя бедна домакиня в новите бързо разрастващи се австралийски предградия? \"Или Сидни, или пущинака – отговаряше тя, обвивайки думите си с плътен дим. – Онзи мармалад беше боклук. Хората не бива да са толкова глупави да го купуват. Ако не можеш сам да си го приготвиш, по-добре изобщо не яж мармалад. Онази последна пура беше моето предупреждение към добрите австралийски граждани.\" Тя свиваше дясната си ръка в юмрук и с щръкнала между пръстите пламтяща пура като искрящ железен бокс отмерваше във въздуха думите си: \"Или хубав домашен мармалад (бам), или никакъв мармалад (бам)! Но не и тази гадост (бам)! Или Сидни, или пущинака\". Имаше и трагични последни пури като онази, която Мария Магдалена Звево изпуши на погребението на мама, като тръскаше невъзмутимо в гроба, докато свещеникът нареждаше: \"Всичко е произлязло от пръст, и всичко ще се върне в пръстта\".", "date": "2018.07.27", "title": "Откъс от \"Смъртта на речния водач\" на Ричард Фланаган"}
{"url": "https://www.dnevnik.bg/bulgaria/2018/07/27/3288315_vupreki_tejkiia_boi_vurhu_bsp_ninova_e_shtastliva_ot/", "text": "Въпреки че БСП е била подложена на тежък бой от свои и чужди заради кампанията си срещу т.нар. Истанбулска конвенция, партийният лидер Корнелия Нинова обяви, че е изключително щастлива от днешното решение на Конституционния съд, в което се казва, че документът противоречи на българския основен закон. Според нея разумът и правото са надделели над чуждите интереси и послушанието на Бойко Борисов и кабинета му. Решението по думите на Нинова било победа на българския народ и идентичност. \"Що се отнася до социалния трети пол и джендър идеологията, изключително съм щастлива от решението\", каза Нинова в Казанлък днес. Тя поздрави всички, които заедно с БСП са застанали срещу промяната на традиционните ценности у нас. Корнелия Нинова разказа, че БСП е била подложена на тежък бой и имало натиск от свои и чужди в посока ратификация на Истанбулската конвенция. \"Чужди ни обявиха за антиевропейска партия, омбудсманът ни хокаше, вицепрезидентът ни поучаваше. Беше изключително тежко\", обяви още Нинова. Лидерът на БСП отново се обяви срещу насилието над жени и деца и обеща законодателни инициативи в тази посока. В Казанлък Нинова откри международна конференция на младежите в БСП, в която участват млади социалисти от Балканите. Тя обяви за основни предизвикателства образованието на младите хора, младежката безработица и осигуряването на чиста храна.", "date": "2018.07.27", "title": "Нинова е щастлива от решението на КС за Истанбулската конвенция"}
{"url": "https://www.dnevnik.bg/sviat/2018/07/27/3288305_germaniia_poprechi_na_kitai_da_pridobie_kljuchova/", "text": "Германското правителство обяви днес придобиването на 20 процента от германския оператор на електропреносна мрежа \"50Херц\" (50Hertz), предаде \"Франс прес\", цитирана от БТА. Целта е да се защити стратегическата компания от апетитите на китайски инвеститори, които безпокоят все повече Германия, отбелязва АФП. \"Германското правителство от съображения за сигурност има голям интерес да се предпази енергийната инфраструктура (...), ето защо беше решено държавната банка за развитие Ка еф Ве (KfW) да откупи по нареждане на правителството пуснатите в продажба 20 процента от \"50Херц\", се посочва в комюнике на министерството на икономиката на Германия. По-рано икономическото издание \"Виртшафтсвохе\" обяви, че Берлин планира да блокира придобиването на друга компания - машиностроителната \"Лайфелд метал шпининг\" - заради  опасения за националната сигурност . Решението се очаква на 1 август и това ще е първият случай, в който Германия използва подобна процедура. Правителството получи право на вето по сделки със стратегическо значение, включващи на чуждестранни инвеститори, през 2017 г. в отговор на  множеството придобивания на компании  от китайски дружества. \"Лайфелд метал шпининг\", за която работят около 200 души, е специализирана в свръхздрави материали, използвани от авиокосмическия и атомния сектор.", "date": "2018.07.27", "title": "Германия попречи на Китай да придобие ключова компания, като купи активи в нея"}
{"url": "https://www.dnevnik.bg/bulgaria/2018/07/27/3288359_borisov_koaliciiata_e_strastna_subrani_sa_vsichki/", "text": "Ами тя си е страстна коалиция, събрани са всички войводи на едно място. Аз, дето се вика, не мога да се направя на войвода от тях. Това каза пред журналисти в Бяла премиерът Бойко Борисов в отговор на въпрос дали очаква да има предсрочни избори. Той обясни, че в управлението са събрани диаметрално противоположни партии. \"Ние ако мислим еднакво, ще сме в една партия\", допълни премиерът. Той подчерта, че е важно коалиционното споразумение да се изпълнява, което е факт. \"Хайде сега всеки, каквото иска допълнително, първо ще минава през председателски съвет и тогава ще го пращаме до парламентарните групи, за да не се карат там. Това е прочитът и съм добре\", допълни премиерът.", "date": "2018.07.27", "title": "Борисов: Коалицията е страстна, събрани са всички войводи на едно място"}
{"url": "https://www.dnevnik.bg/istorii_na_denia/2018/07/26/3287418_hliabut_vuv_frizera_zelenchucite_ne_i_v_hladilnika/", "text": "Това съветва Масимо Джорждо, към когото се обърнахме, за да помогне с  ценни съвети  как по-добре да съхраняваме храната, вместо често да се ядосваме, когато изхвърляме продукти от хладилника. Всички препоръки и примери  може да разгледате тук , но първо се запознайте с кратка визитка кой е Масимо Джорджо и защо може да му се доверим, че познава продуктите:  Съученикът, който стои на чина до него в Италия, му обяснява колко прекрасна държава е България. Тогава Джорджо е още малък, но след няколко години ще се установи в софийския квартал \"Толстой\", където веднага ще научи най-важното за всичко българско и родно. Петнадесет години по-късно го намираме в друг краен квартал в София (\"Левски - Г\"), където продължава да работи със същата задълбоченост и вяра както в първите си стъпки в ресторантьорството, когато е на 25. Преди да се установи в България, Масимо Джорджо работи сезонно в ресторанти основно в Рим и на остров Сардиния. Увлича го всичко, свързано с бранша – не само готви, но и минава през нужната професионална стълбица – първо е сервитьор, после и барман, по-късно идва и кухнята. През 2004 г., вече в България, става асистент и преводач на италианския майстор-готвач Масимо Ферари, носител на 2 звезди \"Мишлен\", където \"всичко ми минаваше през ръцете, а по-добро училище от това няма\". \"Моята първа гледна точка беше, че това е страната на чудесата, що се отнася до правенето на самостоятелен бизнес.\" В България според Джорджо не само може да открият много неща, които да правиш, но и да ги изградиш от нулата. Разказва, че ако в Италия нямаш солидна основа, сигурен гръб и средства, не можеш да създадеш каквото и да е и \"си търсиш белята\". Например лицензите са много стриктни – ако искаш да отвориш ресторант и квотата за определен район е запълнена, шанс няма, трябва да купиш стар лиценз и веднага да започнеш с минус. Финансовото напрежение е огромно, рискът – също. В средата на 2006 г. открива Cosa Nostra – първата тратория в София с традиционна храна по италиански. \"Особеното беше, че срещаш мен – говоря ти като пълен идиот, но това не ми пречи да ти обяснявам семплата политика на заведението: \"Довери ни се, и ако имате алергии към определени храни\", спомня си Джорджо. Освен това имат само едно меню и държат рекламата им да бъде само от уста на уста. Ресторантът е успешен и съществува до 2010 г. След това поема нови кулинарни пътища в Пловдив, Варна и отново София, където е главен готвач в няколко италиански ресторанта, докато стига до сегашното си пак от бранша, но различно предизвикателство - фирма \"Томеко\", занимаваща се с внос и продажба на професионално кухненско оборудване. \"Няма как да не е имало желание да не искам да се прибера\", усмихва се той. Думите, които използва, за да очертае спомените и емоциите си, са невероятни пълноценни изживявания, гарнирани със крайни разочарования и несправедливости, свързани с бизнеса му със съдружници. Той вече със спокойствие разказва за разпадналите се взаимоотношения с някои от бившите му партньори и обобщава: \"Не успях да предпазя правилно интересите си, но подобни развръзки може да има във всяка държава, не само тук.\" Тук успяват да го задържат микс от отговорност за онова, което е поел, и желание да доизгражда тези 15 години с труд, да се случи нещо. \"Не ще да пускам кокала\", смее се италианецът, който говори вече говори добър български и от време на време допуска грешки в езика. Изграждането му като готвач и професионалист е свързано с много самообучение. Той обича да се образова, да чете много и да се усъвършенства със знания, които да подкрепят уменията – първо, заради себе си, второ, заради персонала, когато обучава. \"При мен това никога не е било само бизнес, от който да се стремиш единствено да печелиш – печалбата е следствие от нещо, което си направил правилно преди това. Обичам всичко да е както трябва, да се знаят всички стъпки, а и в \"Томеко\" контактът с клиентите ги предполага – трябва да помогнеш на клиентите си да изградят бизнеса и да ги информираш оптимално как да стигнат до техните цели.\" Масимо обяснява как работят уредите, какво се прави с тях, как се съхранява храната.", "date": "2018.07.27", "title": "Хлябът – във фризера, зеленчуците – не и в хладилника"}
{"url": "https://www.dnevnik.bg/politika/2018/07/27/3288294_i_demokratichna_bulgariia_i_pravosudie_za_vseki/", "text": "След като вчера  правозащитни и екологични организации  поискаха от президента Румен Радев да наложи вето на приетите в сряда промени в Административнопроцесуалния кодекс (АПК), днес това направиха \"Демократична България\" и \"Правосъдие за всеки\". Част от измененията предвидиха увеличение на таксите за обжалване пред втора съдебна инстанция - т.нар. касационно обжалване. Според \"Демократична България\" с промените в АПК се ограничава достъпът до правосъдие на български граждани и фирми чрез непосилно високи и абсолютно необосновани съдебни такси; недопустимо се ограничава публичността на съдебния процес, като се създават предпоставки за осъдителни решения без знанието и без възможност за ответните лица да се защитят, а в редица немаловажни случаи е премахнат контролът за законосъобразност. \"Рязкото увеличаване на таксите за обжалване на решения на административни органи е в унисон с желанието на управляващите за свръхдържава, която не подлежи на контрол от никого. В българските, а и във всякакви други условия това води до тотален размах на корупционни схеми, подаръци за олигарсите и в крайна сметка ще загубим милиарди, а схемите на властта ще доведат до дефицити, повишени данъци и унищожена природа\", посочват от \"Демократична България\". Допълват и че: \"Известно ни е, че понякога се злоупотребява с обжалвания, нерядко и с цел рекет. Но тази практика не може да се премахне с тоталната забрана на конституционното право на гражданите да защитават правата си в съда. Със сигурност има по-ефективен подход за решаване на проблема. Например за засилване на независимостта и капацитета на съдебната власт, така че делата да се решават бързо, качествено и справедливо, вместо, както се предлага, държавните такси за обжалване на актовете на властта да се увеличават многократно\". \"Въвеждат се закрити съдебни заседания, при които граждани и медии не се допускат\", посочват от \"Демократична България\". Според тях тези законодателни решения противоречат на Конституцията и Европейската конвенция за защита правата на човека. \"С този законопроект принципите на правовата държава и върховенството на правото бяха брутално погазени, най-общо казано, достъпът на гражданите до правосъдие бе силно ограничен, а самото правосъдие бе поставено в нещо като затворена клетка. И то не какво да е правосъдие, а административното такова - онова, което в най-висока степен трябва да брани конституционно гарантираните права на гражданите от произвола на властта, свободите от опитите за тяхното меко ограничаване, собствеността и принципите на пазарната икономика от агресивна и недопустима държавна намеса!\", посочва от своя страна \"Правосъдие за всеки\". Организацията също критикува увеличението на таксите за касационно обжалване и въвеждането на такса според материалния интерес на делото. \"Правосъдие за всеки\" се обявява и против премахването на втората съдебна инстанция по някои от делата, както и възможността за провеждане на закрити заседания във Върховния административен съд (ВАС). Последните две промени според организацията противоречат на конституцията. \"Правосъдие за всеки\" допълва, че смяната на местната подсъдност - по постоянен адрес/седалище на жалбоподателя, по редица закони създава неоправдан риск в условията на местен непотизъм или в някои райони с особено развити партийно-кланови връзки - направо феодализъм, да се обезсмисли напълно правораздаването. Колко се увеличават таксите, по кои дела се сменя подсъдността, както и кои производства няма да подлежат на двуинстанционен контрол четете  тук .", "date": "2018.07.27", "title": "И \"Демократична България\", и \"Правосъдие за всеки\" поискаха вето на административния кодекс"}
{"url": "https://www.dnevnik.bg/sport/2018/07/27/3288354_video_kak_peru_vuvede_ikonomichniia_variant_na/", "text": "Технологията за видеоповторенията (VAR) дебютира на световни футболни финали. И  си заслужи място във футбола . Но тя е скъпа и ще мине време, докато евентуално навлезе изцяло във футбола. Това обаче не означава задължително, че видеповторенията не могат да се прилагат по други, по-евтини и необичайни начини. Съдията на мача между \"Ретамосо\" и \"Аукиато де Пампамарка\" от турнира \"Копа Перу\" намери как да вземе правилното решение. Той направи своеобразен видеопреглед, като използва камерата на фотограф, снимащ двубоя. Единият от отборите вкара гол след удар от разстояние, но топката излезе от мрежата. Дойде ред на протести и когато напрежението се покачваше, се намеси фотографът. Съдията прегледа положението и посочи центъра.", "date": "2018.07.27", "title": "Видео: Как Перу \"въведе\" икономичния вариант на видеоповторенията"}
{"url": "https://www.dnevnik.bg/sviat/2018/07/27/3288341_prezidentut_na_ekvador_asanj_vse_niakoga_shte_triabva/", "text": "Еквадор преговаря с британското правителство за ситуацията с основателя на организацията \"Уикилийкс\" Джулиан Асанж, заяви днес еквадорският президент Ленин Морено, цитиран от \"Ройтерс\". Спекулациите за бъдещето на Асанж, който живее в еквадорското посолство в Лондон, се засилиха заради публикации в британския в. \"Сънди таймс. Изданието съобщи, че високопоставени представители на Еквадор и Великобритания обсъждат как да преместят основателя на \"Уикилийкс\" от дипломатическата мисия след анулиране на убежището му, а източник, близък до него, заяви пред \"Ройтерс\", че ситуацията достига решаващ момент. Морено каза на събитие в Мадрид, че роденият в Австралия Асанж в крайна сметка ще трябва да напусне посолството, където живее от 2012 г. /БТА", "date": "2018.07.27", "title": "Президентът на Еквадор: Асанж все някога ще трябва да напусне посолството в Лондон"}
{"url": "https://www.dnevnik.bg/bulgaria/2018/07/27/3288368_principut_na_blizost_pri_priema_v_purvi_klas_ne_bil/", "text": "От миналата седмица има решение на Комисията за защита от дискриминацията, която потвърждава, че принципът на близост при приема на първокласници не е дискриминационен. Това обяви от парламентарната трибуна министърът на образованието Красимир Вълчев. \" Принципът  не отнема правото на родителите да запишат детето си в друго училище, но дава предимство за записване в най-близкото училище\", обясни той. \"Трябва да имаш възможност да отидеш в училище, което е на разумно за пътуване и придвижване разстояние, особено в по-слабо населените райони\", допълни Красимир Вълчев. Той отбеляза, че принципът на близост минимизира времето и разходите за придвижване. Има много случаи, в които  родители сезират прокуратурата , след като деца, живеещи близо до столични училища, са останали извън тях. Според родителите много от бащите и майките на приетите деца са сменили адреса си малко преди подаването на документите за приема.", "date": "2018.07.27", "title": "Принципът на близост при приема в първи клас не бил дискриминационен"}
{"url": "https://www.dnevnik.bg/skorost/2018/07/27/3288379_nai-stari_koli_se_karat_v_bulgariia_i_polsha_a/", "text": "Най-нови коли в страните от ЕС карат белгийците - средно на 7 години. Следвани от жителите на Дания, Великобритания и Германия, където автомобилите са средно на възраст 8 години, показват обобщени данни на Евростат и на Асоциацията на автомобилните производители (АСЕА) за автомобилния парк на ЕС през 2017 г, цитирани от БТА. В България колите са най-стари, като повече от половината са на повече от 20 години. В Полша 40% от автомобилите попадат в тази графа. В Латвия, Литва и Румъния също сериозна част от хората разчитат на коли на повече от 20 години - повече от една трета. В Люксембург има най-много коли на глава от населението, а в Румъния най-малко Според данни на европейската статистика в България през миналата година е имало регистрирани около 3.4 милиона автомобила, което приблизително е по 450 автомобила на 1000 българи. Най-висок дял автомобили на глава от населението е регистриран в Люксембург - 662 автомобила на 1000 жители, а най-малко в Румъния - 260 коли на 1000 жители. Повече от половината коли в ЕС са с бензинови двигатели - 56 на сто, около 40% са с дизелови двигатели, а едва 4 процента са задвижвани с алтернативни горива или електричество. Делът на превозните средства на бензин и дизел в България е почти идентичен, с уговорката че много от бензиновите са снабдени и с газова уредба. Регистрираните екологични автомобили в страната са изключително малко - отчетени са едва 2474 хибрида и само 274 електромобила. През миналата година в ЕС са продадени общо над 800 хиляди автомобила с алтернативно гориво, като регистрациите на подобни превозни средства почти са се удвоили в Испания и Германия - ръст от 90 на сто, следвани от Обединеното кралство и Франция - ръст от 48 процента.", "date": "2018.07.27", "title": "Най-стари коли се карат в България и Полша, а най-нови в Белгия"}
{"url": "https://www.dnevnik.bg/sport/2018/07/27/3288325_sudut_v_lozana_prizna_za_vinoven_bivshiia_sekretar_na/", "text": "Спортният арбитражен съд в Лозана (КАС) отхвърли обжалването на бившия генерален секретар на ФИФА Жером Валке срещу наказанието му по обвиненията в корупция. Това потвърди решението на апелативната комисия на ФИФА от 24 юни 2016 г., когато французинът беше отстранен за 10 години от футбола и му беше наложена глоба от 100 хиляди франка. Валке беше сред обвиняемите за множество злоупотреби със служебно положение след огромния корупционен скандал в организацията през 2015 г. Те включват нарушения при продажбата на билети за световните първенства, злоупотреби с разходи за пътуване, продажбата на телевизионни и други медийни права на занижени цени и унищожаване на доказателства. В изявлението за медиите от КАС съобщиха, че наказанието на Валке е \"напълно заслужено\". Французинът, който беше дясната ръка на бившия президент на ФИФА Сеп Блатер, реши да обжалва наказанието си в началото на миналата година, като неколкократно заявяваше, че е невинен. Валке заемаше поста си от 2007 г. в продължение на осем години, като преди това беше маркетингов директор в продължение на три години. Първоначално  етичната комисия реши да го изхвърли от футбола за 12 години , но наказанието му беше намалено, след като ФИФА се самосезира пред апелативната комисия. Според последвалото вътрешно разследване на организацията след скандала Валке, Блатер и бившият финансов директор Маркус Катнер са  незаконно забогатели с повече от 80 милиона долара за пет години . Тримата са участвали в схема за тайно изплащане на бонуси. Валке беше свързван и със скандала с евентуалното плащане на 10 милиона долара подкуп от Южна Африка на бившия ръководител на футбола в Централна и Северна Америка Джак Уорнър. В края на 2017 г.  французинът беше разследван от италианската полиция заедно с президента на ПСЖ Насер ал Хелайфи  по подозрение за подкупване на частни лица, измами, недобросъвестно управление и фалшифициране на документи.", "date": "2018.07.27", "title": "Съдът в Лозана призна за виновен бившия секретар на ФИФА по обвиненията в корупция"}
{"url": "https://www.dnevnik.bg/photos/2018/07/27/3288267_snimka_na_denia_matrakut_kato_lodka/", "text": "Момиче използва матрак като лодка, за да се придвижва в провинция Атапу в Лаос, след като язовирна стена се срути и предизвика наводнение, при което загинаха десетки, а стотици се издирват.", "date": "2018.07.27", "title": "Снимка на деня: Матракът като лодка"}
{"url": "https://www.dnevnik.bg/sviat/2018/07/27/3288414_putin_pokani_trump_v_moskva/", "text": "Руският президент Владимир Путин обяви, че е готов да посрещне американския си колега Доналд Тръмп на среща в Москва, предадоха ТАСС и \"Ройтерс\". На пресконференция той каза, че руските власти са отправили формално предложението. Администрацията във Вашингтон реагира бързо, като обяви, че президентът е отворен за посещение в Москва, щом получи формалната покана. \"Президентът Тръмп очаква с нетърпение президентът Путин във Вашингтон\" през 2019 г., каза още в изявление прессекретарят на Белия дом Сара Сандърс. Почти 2 седмици след срещата на двамата лидери в Хелзинки - първата двустранна, откакто Тръмп е в Белия дом - Путин каза, че за да пристигне във Вашингтон, са нужни \"съответните условия за работа\". Думите на руския президент идват и дни след като администрацията на Тръмп съобщи, че няма да може да приеме Путин в Белия дом преди 2019 г., като се позова на хода на разследването за руска намеса в изборите от 2016 г. Малко след разговорите в Хелзинки екипът на американския президент обяви, че Путин е поканен в Белия дом тази есен, по времето, по което ще се проведат и частичните избори в Конгреса.", "date": "2018.07.27", "title": "Путин покани Тръмп в Москва, Белият дом е склонен да обмисли (допълнена)"}
{"url": "https://www.dnevnik.bg/bulgaria/2018/07/27/3288407_za_vtori_put_apelativniiat_sud_naloji_10_godini_zatvor/", "text": "За втори път Военно-апелативният съд наложи 10 години затвор на ген. Кирчо Киров, съобщи пресцентърът на прокуратурата. Делото веднъж беше решено от въззивната инстанция, когато бившият шеф на разузнаването получи същото наказание. Върховният касационен съд (ВКС) отмени присъдата и върна процеса за ново разглеждане от друг състав на същия съд. Новият състав обаче е стигнал до същите като на колегите си изводи за вината на Киров и размера на наказанието му. Срокът на забраната на Киров да заема ръководна длъжност е намален от 15 на 13 години. Съдът е уважил и гражданския иск на Националната разузнавателна служба за присвоената сума от над 4.7 млн. лв. с присъдената лихва и разноски по делото. Присъдата може да бъде обжалвана пред ВКС. В началото на юли стана известно, че Киров е пуснат от домашен арест срещу парична гаранция. Той е подсъдим и по други две дела. В края на януари Софийският военен съд наложи на Кирчо Киров наказание 15 години затвор и конфискация на половината от притежаваното от него имущество. Призна го за виновен за това, че от 2007 г. до 2011 г. като директор на разузнавателната служба в съучастие със свой подчинен е присвоил от бюджета на службата пари в различна валута - евро и щатски долари, които според прокуратурата представляват \"особено голям размер\" и се равнявали на повече от 5.1 млн. лв. Решението на съда не е окончателно. Третото дело срещу бившия шеф на разузнаването е за  издаване на държавна тайна  през 2014 г., когато в телевизионно интервю e споменал ĸaĸ български шофьор e бил спасен от смъртно наказание в Иран. Делата срещу Киров са секретни.", "date": "2018.07.27", "title": "За втори път апелативният съд наложи 10 години затвор на ген. Кирчо Киров"}
{"url": "https://www.dnevnik.bg/sviat/2018/07/27/3288399_nito_trump_prodava_nito_junker_moje_da_kupuva_poveche/", "text": "На  срещата с Доналд Тръмп  в сряда председателят на Европейската комисия Жан-Клод Юнкер заяви, че ЕС ще започне да внася повече втечнен природен газ от САЩ. \"Дойче веле\" прави анализ на това доколко e вероятно той да изпълни обещанието си. След преговорите американският президент се изказа по характерния за него хиперболичен начин: \"Те много искат да направят това, а ние имаме предостатъчно\". Факт е, че САЩ имат предостатъчно природен газ, но дали ЕС наистина много го иска е под въпрос.  \"Обещанието на Юнкер да внася повече втечнен природен газ, разбира се, не е негово, за да го прави\", казва енергийният специалист от Колумбийския университет Тим Боерсма. \"Също както Белият дом не произвежда газ, така и Брюксел не го купува. Но има реалистична възможност пазарът да помогне малко на Юнкер в близкото бъдеще\", продължава експертът. Официален представител на ЕС, присъствал на преговорите в Белия дом, смекчи изказването на председателя на ЕК - посланието на Юнкер е било, че ЕС \"иска\" да внася повече от САЩ. Той пояснява, че съюзът не се ангажира с внасянето на още газ - това е само \"декларация за намерения\". Множество енергийни експерти изразяват притеснения, че ЕС е твърде зависим от руския газ. В момента 40% от газа, който внася ЕС, е именно от Русия. Предстои завършване на магистралния газопровод \"Северен поток - 2\". Ако се окаже, че той не противоречи на законите на ЕС, това би обрекло съюза на зависимост от Русия в дългосрочен план, твърдят експерти, цитирани от \"Дойче веле\". Друг проект на \"Газпром\" е \"Турски поток\" за внос в Турция и евентуално в Югоизточна Европа. България се стреми да се свърже с него. Държавният департамент на САЩ отдавна отбелязва европейската зависимост от руския природен газ и работи за подпомагане на американския износ. Енергийният министър Рик Пери заяви по-рано тази година, че евентуалните американски енергийни запаси в Източна Европа са един от начините да се ограничи влиянието на Русия в региона.", "date": "2018.07.27", "title": "Нито Тръмп продава, нито Юнкер може да купува повече газ от САЩ"}
{"url": "https://www.dnevnik.bg/bulgaria/2018/07/27/3288495_nepravitelstveni_organizacii_opredeliha_reshenieto_za/", "text": "Днешното решение на Конституционния съд (КС), че конвенцията на Съвета на Европа за превенция и борба с насилието над жени и домашното насилие, станала известна като Истанбулската конвенция,  противоречи на българската Конституция п редизвика остра реакция от страна на редица неправителствени организации. В декларация, подписана от 14 организации, се казва, че решението е унизително и порочно. Според тях това е \"сериозен удар върху правата на човека в България, върху интегритета на българската съдебна система и върху международната репутация на страната\". В декларацията пише още, че това е най-лошото решение на Конституционния съд в цялата му история. С четири особени мнения КС реши днес, че международният документ не съответства на основния закон. Особените мнения, изразени от съдиите, които не са съгласни с решението на мнозинството и смятат, че Конвенцията е в съответствие с Конституцията, са на Румен Ненков, Филип Димитров, Константин Пенчев и Георги Ангелов. Според останалите осем обаче документът противоречи на основния закон. Нито една жена от състава на Конституционния съд - Кети Маркова, Мариана Карагьозова-Финкова, Стефка Стоева, Таня Райковска и Цанка Цанкова - не е подкрепила конвенцията. Решението са одобрили още Борис Велчев, Анастас Анастасов и Гроздан Илиев. Народното събрание вече не може да ратифицира конвенцията, освен ако не реши да промени Конституцията. \"Несвързаният и вътрешно противоречив текст на решението не дава възможност да се проследи последователната аргументация, чрез която съдът стига до извода за противоконституционност. Решението на практика напуска правната аргументация и настъпва в полето на политиката, на половото стереотипиране и на трансфобската пропаганда. То отива дотам да отрече, макар да не го изказва експлицитно, правото на защита и признание на идентичността на трансджендър и интерсекс хората\", се допълва в декларацията. От неправителствените организации припомнят, че конвенцията е ратифицирана от 32 държави членки на Съвета на Европа, включително от всички останали балкански държави. Освен това тя била един от малкото международни договори по правата на човека, към които желание за присъединяване е изразил самият Европейски съюз. \"Решението на Конституционния съд ни нарежда до Русия и Азербайджан – единствените държави, членки на Съвета на Европа, които не са я подписали. Решението на Конституционния съд унизи българските институции, България като член на европейското семейство държави, основани на зачитането на правата на човека и, разбира се, унизи най-вече българските жени. То е унизително и за следващите поколения български деца, които ще продължат да растат в страна, в която насилието се толерира\", завършва декларацията. Тя е подписана от Фондация \"Джендър алтернативи\", Асоциация НАЯ, Фондация \"Център за изследвания и политики за жените\", Фондация \"За нашите деца\", Български хелзинкски комитет, Комитета по правата на детето на ООН, Българска асоциация за семейно планиране и сексуално здраве, Фондация \"Джендър образование, изследвания и технологии\", Български център за нестопанско право, Фондация \"Център отворена врата\", Сдружение \"Център Динамика\", Сдружение за човешки права \"Маргиналия\", Фондация \"Български адвокати за правата на човека\" и Фондация Лале. Подобна позиция изразиха и от Български фонд за жените. Според тях решението е хомофобско. \"То изразява неприкрит страх от трансексуалността и е откровено женомразко, насочено към държане на жените в подчинение. Според \"мъжете\" от Конституционния съд жената е, за да ражда деца и да бъде това, което обществото й казва – на първо място, жертва на принуда и насилие\", пише в позицията на Български фонд за жените. Целият текст на декларацията четете  тук.", "date": "2018.07.27", "title": "Неправителствени организации определиха решението за Истанбулската конвенция като унизително"}
{"url": "https://www.dnevnik.bg/sviat/2018/07/27/3288439_toi_e_tainiiat_premier_na_velikobritaniia/", "text": "Депутатът Рийс-Мог е консерватор от главата до петите - като изваден от учебник: колеж в Итън, висше образование в Оксфорд, после бизнес кариера в Лондон. От \"Уикипедия\" може да се научи, че 49-годишният политик има сестра на име Анунциата Рийс-Мог, че е женен за Хелена де Чеър, с която имат син Питър Тиъдър Алфидж. Рийс-Мог защитава социално консервативни, стриктно десни позиции и това му осигурява относително голяма популярност в Консервативната партия. И човек едва ли ще сбърка, ако заложи на неговата карта като евентуален бъдещ премиер. Някой ден. Редица наблюдатели твърдят, че шоуто, наречено Брекзит, в момента се дирижира не от премиерката Тереза Мей, а тъкмо от Джейкъб Рийс-Мог и неговите консервативни лобисти. Но какви са целите на тази групичка, накичила се с гръмкото заглавие European Research Group (ERG, \"Група за европейски изследвания\")? За твърд Брекзит Тези хора  искат само едно: Обединеното кралство да излезе от ЕС по възможно най-твърдия начин - без никакви сделки  и без да се вземат \"военнопленници\". Разбира се, целта не се формулира точно по този начин. Председателката на ERG Сюела Фернандес казва, че това била \"група от депутати, подкрепяща правителството в усилията му да осъществи такъв Брекзит, който ще работи за всички\". Звучи безобидно, но дали наистина е така? И как точно кръжецът около Джейкъб Рийс-Мог съумя да спечели толкова влиятелна позиция? Матю Гудуйн, политолог от Университета на Кент, смята, че ERG и личности като Рийс-Мог отразяват един отколешен евроскептицизъм вътре в Консервативната партия. \"Евроскептицизмът във Великобритания винаги е бил разделен на два лагера: умерените евроскептици, които просто искат между ЕС и Обединеното кралство все пак да има един ров с малко вода, и крайните евроскептици, които искат тази вода да е много повече и много по-дълбока, и в крайна сметка се стремят към окончателно отделяне.\" ERG е основана през 1993 година от Майкъл Спайсър в отговор на Маастрихтските договори, подписани от тогавашния британски премиер Джон Мейджър. Спайсър беше един от разбунтувалите се консерватори и последователно гласуваше срещу всички решения на правителството, които според него улесняваха придвижването на ЕС към федерална държава. През 2016 година, в навечерието на референдума за Брекзит, ERG беше реформирана и сега навярно има около 60 членове, макар че официално не публикува членския си състав. В групата влизат водещи политици от Консервативната партия и активисти на движението за напускане на ЕС като Майкъл Гав, Дънкан Смит и Лайм Фокс. Финансирането на ERG предизвиква много възражения. Групата официално е регистрирана като звено, улесняващо работата на депутатите, и в това си качество на практика се финансира от данъците. Лейбъристката партия обаче с основание възразява, че това нарушава закона, който забранява използването на обществени средства за партийни цели. Тереза Мей - заложница? Миналата година ERG изпрати до Тереза Мей писмо, в което излага исканията си за твърд Брекзит: според групата Великобритания трябва да напусне не само ЕС, но също така Единния пазар и Митническия съюз. Консервативни депутати, които са против Брекзита, вече твърдят, че ERG държи премиерката като заложник. Ана Саубри, която е една от тях, казва: \"В момента управлява Рийс-Мог, Тереза Мей вече няма думата.\" Политологът Гудуйн не е съгласен: \"От една страна, той наистина е популярен сред традиционните социалноконсервативни кръгове и евроскептиците вътре в партията. Но Рийс-Мог даде ясно да се разбере, че ако има нов избор на лидер на Консервативната партия, той самият най-вероятно ще отстъпи пред по-известни и по-влиятелни  евроскептици като Борис Джонсън  например.\" Гудуйн се пита какво ще стане, ако наесен Консервативната партия се разцепи. \"Какво ще стане, ако не успеят да намерят компромис по въпроса за Европа? Какво ще стане, ако се стигне до предсрочни избори или пък до ситуацията, в която премиерът трябва да разчита на гласовете на опозицията, за да прокара законите за Брекзита?\" За отговорите ще трябва да изчакаме няколко месеца. Факт е обаче, че Брекзитът все повече се превръща в  съдбовен проблем за Тереза Мей . И за нейната партия.", "date": "2018.07.27", "title": "Той е тайният премиер на Великобритания"}
{"url": "https://www.dnevnik.bg/photos/snimka_na_denia/2018/07/27/3288500_snimka_na_denia_protest_sreshtu_reshenieto_na/", "text": "Около 20 души се включиха в организирания спонтанно в социалните мрежи протест срещу днешното решение на Конституционния съд, който обяви, че Истанбулската конвенция противоречи на българската Конституция. По време на недоволството се чу призив премиерът Бойко Борисов да поеме политическата отговорност за провала на ратифицирането на международния документ.", "date": "2018.07.27", "title": "Снимка на деня: Протест срещу решението на Конституционния съд за Истанбулската конвенция"}
{"url": "https://www.dnevnik.bg/sport/2018/07/27/3288422_mok_sa_nadiava_oon_da_odobri_izprashtaneto_na_sportna/", "text": "Президентът на Международния олимпийски комитет (МОК) Томас Бах се надява на положително развитие по казуса с изпращането на спортна екипировка за Северна Корея. В момента транспортирането на оборудването е блокирано заради санкциите към комунистическата страна. Бях вярва, че ако Съветът за сигурност към ООН направи изключение по подобие на зимните игри в Пьонгчанг, това ще помогне за намаляване на напрежението на Корейския полуостров. \"Подобен ход може да улесни МОК да продължи да допринася за намаляването на напрежението на Корейския полуостров чрез спорта. Благодарни сме на Съвета за сигурност на ООН, че направи изключение за екипировката, която беше доставена от МОК на севернокорейските спортисти за игрите в Пьонгчанг, и се надяваме, че то може да бъде продължено\", каза Бах. От 2006 г. Съветът за сигурност към ООН увеличи санкциите към Северна Корея, за да принуди страната да спре финансирането на ядрената си програма. Търговията с луксозни стоки е забранена, като спортното оборудване също попада в тази категория. Бах допълни, че иска да \"осигури равнопоставеност между спортистите\" независимо от техния произход или държава, като екипировката ще помогне на севернокорейските спортисти да се класират и  участват на следващите олимпийски игри в Токио . ", "date": "2018.07.27", "title": "МОК се надява ООН да одобри изпращането на спортна екипировка за Северна Корея"}
{"url": "https://www.dnevnik.bg/sviat/2018/07/27/3288480_kak_statiia_za_oligarsi_izchezna_ot_ruskoto_sp_forbs_a/", "text": "Всичко започна вчера, когато няколко руски издания като \"Ведомости\" и РБК съобщиха за мистериозно изчезване на публикация от новия брой на рускоезичното сп. \"Форбс\". От броя, подаден в печатницата, липсваше статия, озаглавена \"Семейни въпроси\", а на нейно място се бе оказал друг материал, поместен без знанието на журналистите. Изпълняващият към момента длъжността главен редактор Николай Мазурин обяви, че подмяната на текста ( иначе достъпен онлайн ) нарушава закона за средствата за масова информация. Става дума за публикация, посветена на съсобствениците на група \"Сумма\" - руски холдинг с дейности в редица сектори от пристанищна логистика и строителство до телекомуникации и изкопаеми горива. Нейният собственик Зиявудин Магомедов и брат му Магомед Магомедов бяха арестувани в края на март тази година и са заподозрени в кражба в особено големи размери. Руски медии определиха случая като първия, в който следствието счита цяла бизнес група от подобен мащаб за престъпна организация. Малко по-късно Мазурин бе уволнен, а представителят на група ACMG, която издава руската версия на \"Форбс\", каза пред ТАСС, че материалът е свален заради \"необходимостта за допълнителна разработка по поръчка на юристи\". Изглежда Мазурин, още в качеството си на главен редактор, се е обърнал в прокуратурата, но само малко по-късно вече не заемаше поста (смени го Андрей Золотов, оглавявал дотогава сп. ForbesLife) и бе преместен на друга ръководна позиция. След назначението на Золотов един от редакторите на \"Форбс\", Екатерина Еременко, съобщи, че журналистите са загубили достъп до системата за управление на съдържанието, а профилите им са блокирани. Изданието The Bell писа, че нито един от редакторите не може да влезе в сайта (агенция \"Интерфакс\" писа, че журналистите са си го върнали едва преди около час). Междувременно редакцията  поиска от собственика Александър Федотов  да уволни новия главен редактор в канала на изданието в \"Телеграм\", но публикацията бе изтрита. Какво пише в материала Журналистите Сергей Титов и Елена Березанская разказват за пътя на родените в Дагестан братя Магомедови, а и на свързани с тях фигури в бизнеса; за сложните отношения на Зиявудин Магомедов с бизнесмени, които чиито имена са се свързвали в медиите и с руския президент Владимир Путин. Обяснява се за \"разделението на властите\" в \"Сумма\" и последвалия раздор между братята и се цитира бивш бизнес партньор на Магомед Магомедов, според когото той е \"известен в Москва като бизнесмен с покровители в ФСБ\" (Федералната служба за сигурност на Русия). И група \"Сумма\" изрази учудване от случващото се, а според нейни представители журналистите често са се обръщали към холдинга за коментари в хода на работата си. \"Независимо че мнението на авторите може да не съвпада с нашето, ние винаги сме поддържали и ще поддържаме независимата и честната журналистика,\" казват служители на \"Сумма\", цитирани от онлайн изданието \"Медуза\". Нужда от отговори Конкретната причина за свалянето на материала тепърва ще се изяснява. Юридическият отдел на \"Форбс\" съобщи за руските медии, че редакцията има принцип - да не се публикуват материали за заподозрени или подсъдими, които потенциално могат да повлияят на следствието. От отдела обаче не обясняват защо тогава текстът изобщо е бил подготвен, нито защо е бил публикуван на сайта. Освен това, според бившия и. д. редактор Мазурин, юридическият отдел така или иначе всеки път преглежда материалите преди публикация. А изчезналият, довел до сътресението, е стигнал до печатницата. Списанието, появило се на руския пазар през 2009 г., дори \"даде име\" в медиите на специален закон, който после принуди първоначалния издател, германския гигант \"Аксел шпрингер\", да го продаде през есента на 2015 г. Става дума за т. нар. \"закон за в. \"Ведомости\" и сп. \"Форбс\", ограничаващ чуждестранния капитал в руски медии до 20%. Предстои да се види как сегашната ситуация на стагниращата аудитория на руския \"Форбс\" - брой от него средно е бил купуван от 1.1 млн. души между октомври 2017 и февруари 2018 г., по-малко, отколкото между март и юли 2016 г. (1.3 млн. души). Ежедневната аудитория към април 2018 г. е била 55.3 хил. души между 12 и 64 г., а две години по-рано - почти 152 хиляди.", "date": "2018.07.27", "title": "Как статия за олигарси \"изчезна\" от руското сп. \"Форбс\", а журналистите загубиха достъп до сайта"}
{"url": "https://www.dnevnik.bg/sport/2018/07/27/3288508_kpr_shte_plati_globa_ot_42_mln_paunda_za_narushavane/", "text": "Куинс парк рейнджърс\" е постигнал споразумение с Английската футболна лига (EFL) да плати 42 милиона паунда, след като апелативната комисия потвърди обвинението за нарушаване на финансовия феърплей от втородивизионния клуб, съобщи Би Би Си. Сумата включва 17 милиона паунда глоба, 3 милиона паунда такси и 22 милиона паунда неизплатени заеми. Допълнително на клуба е забранено да привлича нови играчи през зимния трансферен прозорец. Според информацията двете страни са се споразумяли сумата да бъде изплатена на вноски за повече от десет години. Наказанието на лондонския клуб е свързано с големите харчове по време на сезон 2013-14, когато отборът спечели промоция във Висшата лига. Тогава счетоводният баланс на КПР показа, че заплатите на играчите надвишават 75 милиона паунда, което е 195% от оборота на тима за финансовата година. През миналия октомври ръководството на клуба дори се опита да осъди ЕFL с твърдението, че правилата на финансовия феърплей са незаконни.", "date": "2018.07.27", "title": "КПР ще плати глоба от 42 млн. паунда за нарушаване на финансовия феърплей"}
{"url": "https://www.dnevnik.bg/citat_na_deniia/2018/07/27/3288521_citat_na_denia_edna_dulga_vruzka_e_izpulnena_vinagi_s/", "text": "Това заяви председателят на парламентарната група на ГЕРБ Цветан Цветанов пред БНТ. Той визираше проблемите с коалиционния партньор \"Обединени патриоти\", в който двама от лидерите му – Волен Сидеров и Валери Симеонов, са в конфликт в последните дни. Цветанов добави, че правителството е в средата на своя мандат и очаква тепърва да има още подобни скандали. До тях се стигна след предложените от \"Атака\" и ВМРО промени в закона за приватизацията, на които президентът Румен Радев наложи вето. Депутати от третата партия в коалиционния партньор на ГЕРБ – НФСБ, ги определиха като лобистки в полза на бизнесмена Кирил Домусчиев, като така той нямало да плати 58 млн. лв. по приватизационния договор за Параходство български морски флот. \"Дразгите са в българския политически живот години наред. И занапред ще има разминавания. От всичко това няма печеливши\", каза още Цветанов. Той добави, че след налагането на ветото от страна на президента цялото обществено внимание се е насочило към Домусчиев, а \"персонализирането не беше нужно\". По думите му нито един депутат не е имал умисъл да защити който и да е представител на бизнеса. \"В понеделник, ден преди ветото, бяхме готови със законопроект, който да отмени тези промени в закона за приватизацията\", уточни Цветан Цветанов.", "date": "2018.07.27", "title": "Цитат на деня: Една дълга връзка е изпълнена винаги с много страст"}
{"url": "https://www.dnevnik.bg/politika/2018/07/27/3288525_v_poslednata_godina_modelut_na_upravlenie_e/", "text": "В последната година се наблюдава модел на управление на принципа проба-грешка. Този модел е сходен за ред законопроекти, които се гласуваха и обсъждаха през това време. Това заяви председателят на ДПС Мустафа Карадайъ пред БНТ. Той посочи като конкретен пример за това предложените промени в закона за приватизацията, внесени от депутати от \"Обединени патриоти\". Президентът Румен Радев им наложи вето, което беше подкрепено единодушно както от вносителите, така и от коалиционните им партньори от ГЕРБ. \"Виждаме скандали, превишаване на власт и изземване на функциите. Май държавата и държавността липсват. Ситуацията е много тревожна. Държавността е в криза и се нуждае от реанимация\", каза още Карадайъ, като посочи, че реформи по принцип се предлагат от Министерския съвет, а не от депутати. Той добави, че медийният законопроект на депутата от ДПС Делян Пеевски се обсъжда от няколко месеца и не вижда в него нищо тенденциозно. На въпрос дали той не е лобистки, след като самият Пеевски притежава медии Карадайъ отговори: \"Ето от това обществото трябва да се отърве – някой да твърди нещо без да има възможноист за проверка. На обществото се ръсят внушения и клюки и някой трябва да се оправдава\".", "date": "2018.07.27", "title": "В последната година моделът на управление е проба-грешка, смята Мустафа Карадайъ"}
{"url": "https://www.dnevnik.bg/sport/2018/07/27/3288524_dunav_i_etur_zapisaha_purvi_pobedi_v_purva_liga/", "text": "С победи на \"Дунав\" и \"Етър\" започна вторият кръг в Първа лига. Двата отбора спечелиха първите си три точки за сезона, след като надиграха като домакини съответно \"Ботев\" (Враца) и \"Верея\". \"Дунав\" не срещна проблеми и спечели спокойно с 3:1 срещу новака с помощта на груби грешки на вратаря на \"Ботев\" Николай Кръстев. Той сбърка при головете на Ахмед Ахмедов и Борислав Баджийски, а другото попадение отбеляза Божидар Васев от дузпа. Точен за \"Ботев\" беше Петър Атанасов. В ранния мач късен гол с глава в 88-ата минута на резервата Ерик Бачински донесе минимален успех на \"Етър\". Двубоят между \"Дунав\" и \"Ботев\" очаквано започна с натиск на домакините, но без резултат. В рамките на четири минути обаче отборът от Русе взе преднина от два гола след груби грешки в защитата на \"Ботев\". При първата ситуация в 27-ата минута бранителят Мариян Иванов остави топката на стража, който закъсня с движението си към топката и я изрита в крака на Ахмедов. Нападателят пое спокойно кълбото и реализира втория си гол за сезона. Преднитата на \"Дунав\" удвои Васев, след като отбеляза дузпа, отсъдена за игра с ръка на капитана на \"Ботев\" Даниел Гаджев. През втората част новакът в Първа лига върна едно попадение в 56-ата минута след хубав гол с глава на Атанасов. Подемът в играта на \"Ботев\" обаче беше бързо спрян след нова грешка на вратаря. В 64-ата минута Балджийски влезе в наказателното поле и отправи лек удар в обсега на Кръстев, който направи неумел опит за спасяване. В първия мач за кръга \"Етър\" беше отборът, който търсеше повече победата. Играчите на \"Верея\" действаха предимно в защита, като самоотвержените им изяви запазиха нулевото равенство през първото полувреме. В третата минута двубоят беше спрян в чест на Трифон Иванов, който днес щеше да навърши 53 години. Емблематичният защитник на националния отбор от световното в САЩ през 1994 г. носеше фланелката с №3. Роденият във Велико Търново Трифонов почина на 13 февруари 2016 г. вследствие на масивен инфаркт. Втората част продължи с натиск на играчите на \"Етър\", като двубоят се игра на една врата в заключителните минути. Велко Батрович имаше две чисти положения за гол, но ударите му минаха над вратата. Логичното се случи в 88-ата минута, когато резервата Бочански засече с глава центриране отдясно на Крум Стоянов.", "date": "2018.07.27", "title": "\"Дунав\" и \"Етър\" записаха първи победи в първенството"}
{"url": "https://www.dnevnik.bg/photos/2018/07/27/3288170_fotogaleriia_svetovnite_snimki_na_denia_-_27_juli_2018/", "text": "Момиче използва матрак като лодка, за да се придвижва по улиците на градче в Лаос, след като язовирна стена се срути и предизвика наводнение, при което загинаха десетки, а стотици са в неизвестност.", "date": "2018.07.27", "title": "Фотогалерия: Световните снимки на деня - 27 юли 2018 г."}
{"url": "https://www.dnevnik.bg/sviat/2018/07/27/3288362_bavarskiiat_premier_smekchava_poziciiata_si_za/", "text": "Премиерът на германската провинция Бавария Маркус Зьодер възприе по-мек тон по въпроса за бежанците, като каза, че иска \"баланс\" между оказването на помощ на тези, които имат право на убежище, и бързото депортиране на онези, които нямат, предаде \"Асошиейтед прес\". Зьодер откри днес център за убежище и репатриране като част от усилията на Бавария за повишаване на ефективността на процедурите за предоставяне на убежище, които понякога отнемат години. Той е критикуван заради твърдата си позиция за миграцията, включително заради употребявания от него израз \"бежански туризъм\", отнасящ се за хора, които идват в Германия, ако получат отказ за убежище в други европейски страни. Социологически проучвания напоследък показват, че консервативният Християнсоциален съюз на Зьодер има подкрепа под 40 процента преди провинциалните избори през октомври. Откриването на новия център за обработване на молби за убежище в Манхинг, северно от Мюнхен, беше съпроводено от протести на подкрепящи миграцията групи.", "date": "2018.07.27", "title": "Баварският премиер смекчава позицията си за миграцията преди вота през октомври"}
