{"url": "https://www.dnevnik.bg/sport/2018/03/26/3153167_holandiia_srazi_evropeiskiia_shampion_portugaliia_s_30/", "text": "Бронзовият медалист от последното световно първенство Холандия постигна категорична победа с 3:0 срещу европейския шампион Португалия в приятелска среща в Женева. Мемфис Депай, Райън Бабел и Върджил ван Дайк отбелязаха трите попадения още през първото полувреме, а португалският отбор доигра срещата в намален състава след втори жълт картон на Жоан Кансело в 62-ата минута. Холандия стартира в състав Яспер Силесен, Кени Тете, Mатейс де Лигт, Ван Дайк, Нейтън Аке, Дони ван ден Бек, Тони Вилхена, Джорджиньо Вайналдум, Дейви Пропер, Бабел и Депай. Андре Гомеш, Кристиано Роналдо и Рикардо Куарешма водеха атаката на Португалия, а зад тях действаха Адриен Силва, Мануел Фернандес, Марио Руи, Роландо, Кансело, Жозе Фонте, Бруно Фернандес и Антони Лопес на вратата. Холандия откри резултата в 11-ата минута. След добра атака отдясно Ван ден Бек стреля с десния крак от границата на наказателното поле. Ударът му не се получи, но Депай успя да засече топката във вратата отблизо. След половин час игра холандците отново разиграха добре по десния фланг. Де Лихт центрира остро почти от аутлинията и Бабел насочи топката с глава от границата на вратарското поле. В края на първото полувреме защитата на Португалия не се ориентира добре при високо центриране от свободен удар. Де Лихт свали топката с глава към Ван Дайк, който с хубав изстрел с външен фалц насочи топката в далечния ъгъл. Португалците заигра по-добре след почивката, но надеждите им да се върнат в мача угаснаха в 62-ата минута, когато Кансело направи ненужно нарушение в центъра на терена и беше изгонен с втори жълт картон.", "date": "2018.03.26", "title": "Холандия срази европейския шампион Португалия с 3:0"}
{"url": "https://www.dnevnik.bg/sviat/2018/03/26/3153047_rusiia_obeshtava_ogledalen_otgovor_na_sasht_i_es/", "text": "Руските власти ще отговорят \"огледално\" на страните от Европейския съюз и САЩ в близките дни, които по-рано днес обявиха, че  ще изгонят десетки руски дипломати  заради случая с отравянето на двойния агент Сергей Скрипал. Това каза за РИА \"Новости\" източник в руското външно министерство минути, след като Съединените щати обявиха, че ще изгонят 60 руски дипломати, а десетки други ще напуснат общо 14 европейски държави по думите на председателя на Европейския съвет Доналд Туск. \"Отговорът ще е симетричен. Ще го направим в близките дни и ще отговорим на всяка отделна държава\", казва още източникът. Москва вече отговори симетрично, след като Лондон изгони 23-ма руски дипломати в началото на месеца. Прессекретарят на Кремъл Дмитрий Песков каза, че окончателното решение е в ръцете на президента Владимир Путин, но добави, че то ще бъде базирано на принципа на реципрочност. По същото време посланикът на Русия в Съединените щати Анатолий Антонов каза, че действията на Вашингтон са \"неправомерни\", защото няма \"нито едно доказателство\", че Русия има нещо общо с покушението срещу Скрипал. По-рано Владимир Джабаров, заместник-председател на комисията за външни работи към руския сенат, каза, че Русия ще изгони в отговор най-малко 60 американски дипломати, без да навлиза в подробности. Миналата година двете страни взеха подобни взаимни мерки, след като САЩ изгониха стотици руски представители в края на мандата на Барак Обама, а  отговорът на Москва дойде  през лятото.", "date": "2018.03.26", "title": "Русия обещава \"огледален\" отговор на САЩ и ЕС заради изгонените дипломати"}
{"url": "https://www.dnevnik.bg/zelen/2018/03/26/3153020_nova_zashtitena_mestnost_krai_dunav_shte_pazi/", "text": "Новата защитена местност в землището на село Мечка в Русенска област ще опазва застрашен растителен вид. Местността Стълпище е обявена със заповед на министъра на околната среда и водите Нено Димов съгласно Закона за защитените територии в края на миналата седмица, като целта е да се съхрани вълнестоцветно сграбиче (   ). Какви са ограниченията  Вълнестоцветното сграбиче е открито в пасище при селището Стълпище край река Дунав. В заповедта в местността се забраняват дейности като разораване на терените, търсене и проучване на подземни богатства, депониране на растителни отпадъци, създаване на полски пътища. Ограниченията целят да гарантират опазването на местообитанието на вида, а по този начин и самото растение. \"Критично застрашен\" Растението е сред най-редките представители на род Сграбиче (Astragalus) в България. Като вид с висока консервационна стойност той е включен в приложенията на Закона за биологичното разнообразие и в Червена книга с категория \"критично застрашен\". По критериите на IUCN е оценен като \"рядък вид\" в световен мащаб. Къде се среща  Ареалът на вида обхваща северната част на Балканския полуостров. У нас са потвърдени три находища: в Северна Струмска долина, в землището на гр. Бобошево, област Кюстендил; в Дунавска равнина, в землището на с. Комарево, област Плевен, и в Североизточна България, в землището на с. Мечка, област Русе. Новата защитена местност е в близост до природна забележителност \"Дикили таш\". Предложението за обявяване на новата защитена територия е на Института по биоразнообразие и екосистемни изследвания при Българската академия на науките (ИБЕИ-БАН). То е направено по проект \"Опазване на редки и застрашени растителни видове в България чрез изпълнение на дейности от утвърдени планове за действие\", финансиран от Предприятието за управление дейностите по опазване на околната среда (ПУДООС).", "date": "2018.03.26", "title": "Нова защитена местност край Дунав ще пази \"критично застрашено\" растение"}
{"url": "https://www.dnevnik.bg/ot_vas/novini_ot_vas/2018/03/26/3152597_akciia_po_pochistvane_na_sahat_tepe_v_plovdiv/", "text": "В събота, на 24 март, решихме, въпреки студеното и лошо време да дадем своята гражданска лепта и да почистим Сахат тепе (Данов хълм) в Пловдив. С контингент не по-голям от 15 души и 3 часа труд, успяхме да предизвикаме значителна промяна и да направим паркът по-чист и приятен за пребиваване. Призоваваме и насърчаваме всички граждани да се грижат за заобикалящата ги среда и когато институциите не работят - да търсят своите права и изискват отченост. Но, умоляваме ви, не оставяйте мундарщината да вземе връх и да затънем до гуша в мръсотия и антиестетика, просто защото \"системата\" не работи. Ние, гражданите, с ежедневните си действия и бездействия създаваме и сме системата. На снимката: Участник носи чувал с боклук към сборната точка", "date": "2018.03.26", "title": "Акция по почистване на Сахат тепе в Пловдив"}
{"url": "https://www.dnevnik.bg/bulgaria/2018/03/26/3152995_da_bulgariia_iska_da_se_proveri_intervju_na_prokuror/", "text": "Проверка на автентичността на интервю и търсене на отговорност от прокурор Недялка Попова, според която  държавата ще е застрашена, когато мюсюлманите у нас станат 30% , поиска политическа партия \"Да, България\". Попова е наблюдаващ обвинител по делото за проповядване на религиозна омраза срещу Ахмед Муса и 12 проповедници и в интервю нарича мюсюлманската общност \"монолитна маса\", която \"лесно се манипулира и на избори\", \"почти като военизирана структура\". Повече вижте  тук .  От пресцентъра на структурата на партията в с. Рибново изразяват своята остра тревога от разпространените послания под формата на интервю от 21 март пред сайта \"Трафик нюз\". Според \"Да. България\" в тях открито се проповядва нетърпимост към българските мюсюлмани и последните са представяни като заплаха за сигурността на държавата. \"Ние настояваме компетентните органи незабавно да проверят автентичността на въпросното интервю и в случай че бъде потвърдена, от прокурор Попова да бъде потърсена предвидената от закона отговорност. Призоваваме Комисията по професионалната етика на Прокурорската колегия на ВСС незабавно да извърши проверка за съответствие на поведението на магистрата с изискванията на Кодекса за етично поведение на българските магистрати и да предприеме всички необходими действия за налагане на предвидените за това санкции. Недопустимо е в 21 век в европейска България представители на държавната власт да разделят българските граждани по религиозен признак\", се казва в съобщението на партията. От партията на бившия правосъден министър Христо Иванов призовават, ако интервюто не е автентично, компетентните органи незабавно да започнат досъдебно производство за установяване на всички обстоятелства и наказване на хората, които проповядват и подбуждат към дискриминация и омраза на религиозна и етническа основа. Преди това от ДПС съобщиха, че ще сигнализират прокуратурата за интервюто на прокурор Попова. Повод за изявлението на обвинителя станаха пледоариите по делото срещу Муса и имамите пред Пловдивския апелативен съд. Делото е на втора инстанция, след като бе върнато от Върховния касационен съд (ВКС) през 2016 г. заради редица нарушения, включително липса на яснота в какво се изразява недемократичността на идеологията салафизъм, изповядвана от обвиняемите.", "date": "2018.03.26", "title": "\"Да, България\" - Рибново иска да се провери интервю на прокурор, използвал език на омразата"}
{"url": "https://www.dnevnik.bg/sviat/2018/03/26/3152984_feisbuk_postrada_no_horata_edva_li_shte_go_napusnat/", "text": "Макар Фейсбук да е все по-критикуван, малцина потребители закриват акаунтите си заради капана на алгоритмите и социалния натиск, подчертават експерти, които се тревожат от непрозрачността на социалните мрежи. След избухването на скандала с неразрешеното използване на лични данни от британската фирма \"Кеймбридж аналитика\" (Cambridge Analytica, CA) с предизборна цел потребителите \"са шокирани, но не и изненадани\", каза Ерик Баумер, преподавател по информационни науки в американския университет \"Лихай\". \"Дали това ще ги подтикне да напуснат Фейсбук завинаги е отделен въпрос\", добави той. През 2014 г. \"Фейсбук\" вече бе подложен на критики за тайно манипулиране на емоциите на свои потребители чрез анкета за \" емоционалната зараза \". Това накара компанията да промени правилата за извършване на такива допитвания, но не спря разрастването ѝ. В интернет \"почти сме привикнали личните ни данни да се използват с меркантилна цел\", отбеляза френската социоложка в областта на медиите Натали Надо-Албертини. \"Но да се ползват в предизборна кампания ни смущава много повече, защото тук се засяга областта на идеалите, ценностите и идеите\", каза тя. Тя обаче не очаква масово напускане на потребители. \"Фейсбук\" е придобил толкова централно място в нашата социализация и взаимодействия, че макар и да е възможно човек да се откаже от тази и други социални мрежи, това предполага да станеш малко нещо социален маргинал\", смята тя и споменава \"социалната повеля\" да се присъединиш към този сайт, в който вече са се записали два милиарда души. Изследване на зависимостта от тази социална мрежа \"показа, че хората са привлечени от Фейсбук не непременно заради социалната връзка, а заради развита пристрастеност - някои потребители ни казаха, че  инстинктивно натискат клавиша \"Ф\" , след като са влезли в интернет\", каза Ерик Баумер, който е автор на това изследване за Корнелския университет. Кои са механизмите на тази пристрастеност? като ни излага на информации, които налагат импулсивна, а не рационална реакция. Те също така прекрасно знаят какъв тип информация  ще се разпространи светкавично \", обясни Оливие Ерцшайд, научен работник в информационните науки в университета в Нант. \"Въпросът, който възниква е: когато един ден \"Фейсбук\" реши да манипулира информацията по една или друга тема, ще бъдем ли в състояние да засечем това? Не е сигурно\", предупреждава експертът, който смята, че социалната мрежа има техническия капацитет да го направи. Този риск е споменат и от психолога от Оксфордския университет Андрю Пжибилски с аналогия с \" Властелина на пръстените \" на Толкин и вълшебния му пръстен, който покварява простосмъртните. \"Днес, когато учени и изследователи работят с Фейсбук, те трябва да осъзнават, че това е малко като да дадеш  пръстена на Фродо \", каза той. Според него изследванията на данните и количествената психология са преминали своята \"Опенхаймерова точка\", по името на един от бащите на американската атомна бомба - \"Трябва да гарантираме, че изследванията съблюдават етични принципи и се извършват в интерес на обществото\", смята ученият, който е изпратил на \"Фейсбук\" предложение в този смисъл. Самият той е закрил акаунта си. Обществеността вече все повече внимава какви лични данни споделя публично, но \"проблемът е къде поставяш границата\" между нещата, които споделяш с всички, и тези, които са само за близки хора, отбеляза Натали Надо-Албертини, която препоръчва най-младите да бъдат ограмотени как да действат в интернет, \"за да излязат от това доверчиво отношение, в което човек си казва, че всичко ще е наред, без да е особено наясно какво рискува\". Младите потребители обаче са склонни да изоставят Фейсбук в полза на други мрежи, подчерта Ерик Баумер, който съжалява за \"непрозрачността на социалните медии\" (\"Фейсбук\" притежава \"Инстаграм\" и \"УотсАп\", \"Гугъл\" притежава \"ЮТюб\"), която може да заблуди хората, които си мислят, че избягват \"Фейсбук\". Според Оливие Ерцшайд едно възможно решение е да се разработят алтернативи, защото \"днес знаем как да изградим социални мрежи, които уважават личния живот\". /БТА", "date": "2018.03.26", "title": "\"Фейсбук\" пострада, но хората едва ли ще го напуснат"}
{"url": "https://www.dnevnik.bg/sport/2018/03/26/3153069_uefa_shte_zasilva_borbata_s_uredeni_machove_chrez_novo/", "text": "УЕФА обяви планове за засилване на борбата срещу уредените мачове във футбола чрез ново партньорство. Днес европейската централа подписа споразумение за обмен на информация с международната асоциация за сигурност в спорта (ESSA). \"Със задоволство обявяваме, че ESSA ще си партнира с УЕФА в нашата мисия да изкореним манипулирането на мачове от футбола. Обмяната на информация между доверени партньори е крайъгълен камък в тази борба\", заяви директорът на отдела по почтеността в УЕФА Емилио Гарсия. Според условията на споразумението ESSA и 25-те водещи оператори на спортни залози, които членуват в тази организацията, ще информират УЕФА за потенциални опити за уреждане на мачове чрез своята платформа за сигнали, която проследява и докладва за подозрителни залагания по света. \"Уреждането на мачове е болест, която трови душата на футбола. Нашият спорт трябва да бъде предпазен от тези, които търсят облага от нея чрез престъпни деяния\", каза още Гарсия при представянето на новото партньорство. УЕФА има собствена система за засичане на съмнителни залози, която покрива около 32 000 мача в Европа на година. Освен това европейската централа създаде мрежа от комисии по почтеността в рамките на националните футболни асоциации, които поддържат връзка с местните правоохранителни органи. В допълнение УЕФА работи с Европол, както и с други криминални служби, в това число пряко с полицейските сили и прокурорите. Чрез партньорството с ESSA УЕФА цели да увеличи значително броя на следени мачове, тъй като асоциацията за сигурност в спорта работи с  всичките най-големи букмейкърски компании в света . През 2017 г. ESSA отчете 266 сигнала  за съмнителни залагания по време на спортни срещи, като 144 от тях бяха засечени през последното тримесечие от годината. Тенисът (160) и футболът (45) формираха 77% от случаите за съмнителни залози. Организацията отчете ръст в подозрителни мачове във всички останали спортове, които през 2016 г. са били общо 8%. Географски Европа продължава да е на водещо място, като 144 от сигналите, или 54% от общия брой, са от този континент. Азия е на второ място с 19% (50 сигнала).", "date": "2018.03.26", "title": "УЕФА ще засилва борбата с уредените мачове чрез ново партньорство"}
{"url": "https://www.dnevnik.bg/zelen/2018/03/26/3153111_prisustvieto_na_bedstvashtite_kone_v_planinata/", "text": "Собственикът на около 70 загинали от студ и глад и още 30  бедстващите коне  Петър Пищалов няма регистриран животновъден обект на негово име в Осоговската планина, където се намират животните. Така самото присъствие на конете в планината е най-вероятно в нарушение на закона. Това съобщи д-р Емил Гъгнев, началник на отдел \"Здравеопазване\" в Областната дирекция по безопасност на храните в Кюстендил, цитиран от \"Дарик радио\".  Изоставеното стадо коне се намира в момента под връх Руен. Заради снега и липсата на храна и вода се стигна до  трагичен инцидент,  в който около 70 животни са починали, а останалите 30 в момента бедстват в много тежко състояние. Поради лошите метеорологични условия – гъста мъгла и силен снеговалеж – днес служителите на областната дирекция по безопасност по храните не са успели да достигнат до животните и да извършат проверка на място. Инспекцията ще бъде направена при подобряване на времето, става известно от съобщение до медиите на агенцията.  Задължителен предпазен навес с храна и вода липсва Постоянният животновъден обект на Петър Пищалов е регистриран в землището на село Буново, в Конявската планина. Но за да ги отглежда в Осоговската планина, той е трябвало да има там регистриран временен обект, който да бъде ограден, с предпазен навес за животните и осигурена храна и вода. А такъв обект не е регистриран на името на Пищалов, който твърди, че е собственик на животните. Това разясни още д-р Гъгнев.  Самото транспортиране на животните също трябва да е под контрола на Областната дирекция за безопасност на храните - Кюстендил. По-рано през деня Пищалов заяви, че конете са негова собственост и че ги издирва от месец и половина. В същото време до този момент в областната дирекция по безопасност по храните в Кюстендил не е получавана информация за изгубени животни от собственика на животните, както и сигнали от други институции и граждани, уточняват в съобщение до медиите от дирекцията. \"Пищалов може да е казал, че конете са негови, но ние ще знаем собственика 100%, като отидем при животните и проверим микрочиповете на всяко от тях\", коментира д-р Гъгнев.  Точният размер на санкциите за собственика на конете ще се знае, след като се обобщят всички извършени от него нарушения, стана известно от обяснението на Гъгнев. Лошото време бави инспекцията на място \"Лошото време във високите части на Осоговската планина - гъста мъгла и силен снеговалеж, възпрепятства придвижването на ветеринарните лекари от областната дирекция до бедстващите коне в местността Бек бунар, на около 1800 м. По-рано днес  прокуратура се самосезира  да проверява спешно случая и екип на областната дирекция на агенцията по безопасност на храните обявиха, че отидат при конете веднага.  \"Ако не успеем да стигнем до животните днес, ще го направим утре при първа възможност\", каза Емил Гъгнев. На този етап служителите на ОДБХ в Кюстендил извършват проверки на животновъдните обекти, собственост на Петър Пищалов.", "date": "2018.03.26", "title": "Присъствието на бедстващите коне в планината най-вероятно е незаконно"}
{"url": "https://www.dnevnik.bg/biznes/2018/03/26/3153109_parnoto_niama_da_poskupva_ot_april/", "text": "Цените на топлинната енергия остават непроменени от началото на април, запазват се цените и на високоефективната електрическа енергия, произвеждана от топлофикациите с първично гориво природен газ. Това съобщава енергийният регулатор (КЕВР). От съобщението се разбира и че комисията не е съгласна с пълния размер на исканото от \"Булгаргаз\" поскъпване.  \"Планираното увеличение на цената на природния газ е в размер под 5 на сто, което не дава нормативно основание за повишаване на цените на топлинната енергия през следващото тримесечие и те остават непроменени.\" Това е заявил след днешното открито заседание на Комисията председателят на КЕВР Иван Иванов в отговор на въпроси на журналисти, цитиран от БТА. На открито заседание КЕВР в специализиран състав \"Енергетика\" е обсъдила доклад на работната група във връзка с внесеното заявление на \"Булгаргаз\" ЕАД за утвърждаване на цени за второто тримесечие на 2018 г., по които общественият доставчик продава природен газ на крайните снабдители и на клиенти, присъединени към газопреносната мрежа. В заявлението си \"Булгаргаз\" ЕАД е поискал увеличението на цената да бъде 4.82 на сто, но работната група е установила, че през 2017 г. дружеството е реализирало надвзет приход. В резултат на това регулаторът е направил отрицателна корекция в размер на 5 284 583 лв. поради положителна разлика между прогнозните и отчетни разходи на \"Булгаргаз\" ЕАД за доставка на природен газ на входа на газопреносната мрежа през 2017 г., уточняват от енергийния регулатор. Цената на природния газ за второто тримесечие на 2018 г. ще бъде 361.82 лв. за 1000 куб. м, или 34.04 лв. за MWh (без акциз и ДДС), се предлага в доклада на работната група. Предлаганата от енергийния регулатор цена на природния газ е с 2.6 на сто по-висока от досегашната цена за първото тримесечие на 2018 г. В заявлението си \"Булгаргаз\" ЕАД е поискал увеличението на цената да бъде 4.82 на сто, но работната група е установила, че през 2017 г. дружеството е реализирало надвзет приход. В резултат на това регулаторът е направил отрицателна корекция за 5 284 583 лв. поради положителна разлика между прогнозните и отчетни разходи на \"Булгаргаз\" ЕАД за доставка на природен газ на входа на газопреносната мрежа през 2017 г. На откритото заседание представителите на обществения доставчик са изразили несъгласие с предложената от работната група цена на природния газ за второто тримесечие, тъй като според тях това ще доведе до загуби на дружеството.  В срок до 27 март могат да се внасят възражения по доклада на комисията, а тя ще се произнесе по тях на 30 март. ", "date": "2018.03.26", "title": "Парното няма да поскъпва от април"}
{"url": "https://www.dnevnik.bg/sport/2018/03/26/3153108_hurvatski_futbolist_e_pochinal_sled_udar_s_topka/", "text": "Хърватският футболист Бруно Бобан e починал по време на мач през уикенда, след като е бил ударен с топката в гърдите от близко разстояние. Аутопсията е показала, че причината за смъртта е внезапно спиране на сърдечната дейност, съобщиха медиите в Хърватия в понеделник. Инцидентът е станал в събота  по време на мач между третодивизионнните отбори \"Марсония\" и \"Славония\" (Пожега). Десетина минути след началото на двубоя крилото на \"Марсония\" получава лек удар с топката в гърдите. 25-годишният футболист продължава игра, но няколко секунди по-късно колабира. Главният съдия на мача веднага привиква медицинските екипи, а малко след това на терена се появява и линейка. Опитите на лекарите да възстановят сърдечната дейност на Бобан обаче не дават резултат. 40 минути по-късно смъртта на футболиста е констатирана. Бобан беше голмайстор на източната дивизия на Трета лига с 12 попадения, а \"Марсония\" заема петото място в първенството с 30 точки от 17 мача. Между 2014 и 2016 г. фланговият футболист е играл за \"Славония\", след което се присъединява към брат си Габриел в елитния \"НК Загреб\". Той се завръща в \"Марсония\" преди по-малко от месец. \"Хърватската футболна асоциация, от името на цялото футболно семейство, изказва своите съболезнования към семейството на Бобам неговите приятели, съотборници и феновете на \"Марсония\" за тази опустошителна загуба\", се казва в съобщението на местната федерация. Редица хърватски футболисти също изказаха своите съболезнования в социалните мрежи. Сред тях беше и нападателят на \"Ювентус\" Марио Манджукич. \"Почивай в мир, Бобан. Моите искрени съболезнования към семейството му, както и към всичките му приятели и съотборници\", написа той. Toва е първият смъртен случай по високите нива на хърватския футбол от 2008 г. Тогава нападателят на \"Задар\" Хрвое Чустич почина от няколко черепно-мозъчни травми вследствие на удар в бетонна стена, разположена на три метра от терена за укрепване на огражденията, които разделят игрището от трибуните.", "date": "2018.03.26", "title": "Хърватски футболист е починал след удар с топка отблизо"}
{"url": "https://www.dnevnik.bg/sviat/2018/03/26/3153116_arabite_v_izrael_veche_sa_pochti_kolkoto_evreite/", "text": "Палестинското население на Западния бряг и Газа е между 4.5 и 5 млн. души, обяви представител на въоръжените сили пред комисия в израелския кнесет, цитиран от \"Джерузалем пост\" и \"Ройтерс\". Според полковник Ури Мендес, който е заместник-ръководител на управлявана от армията израелска координационна институция в двете територии, това са данните, предоставени от палестинската статистическа агенция. Този брой не включва палестинците в Източен Ерусалим, които са под израелска юрисдикция. Според тези данни само на Западния бряг става дума за между   души, а палестински данни говорят за до 3 млн. души. Председателят на комисията в кнесета Ави Дихтер, някога оглавявал израелското контраразузнаване \"Шин бет\", каза, че в Газа палестинците са  . Данните на Централната статистическа служба на Израел сочат, че ако към тези числа се добавят арабите, които живеят в други части на Израел (около   души към  пролетта на 2017 г .), общият брой може да достигне  . души. Това би било повече, отколкото са евреите към същия момент -  . души. Представители на израелските селища на Западния бряг вече оспориха числата, като обявиха, че според други проучвания палестинците там са не повече от 1.8 млн. души, а данните, представени от полковника от израелските въоръжени сили, са неверни. \"Те (палестинците) имат интерес да раздуват числата,\" каза Игал Имони, говорител на заселници в района. Същевременно дори ако става въпрос за 1.8 млн. души, двете общности не са далеч една от друга по численост. Една или две държави Тези числа \"са ни известни от много време\", каза Ахмет Тиби, депутат арабин в кнесета, цитиран от \"Ройтерс\". Според него, ако не бъде създадена палестинска държава, алтернативата, \"решение с една държава\", трябва да доведе или до \"апартейд, или до премиер арабин\". За \"крехкостта\" на еврейското мнозинство между река Йордан и Средиземно море предупреди и Офер Шелах, който също е член на комисията и е част от опозиционната партия \"Има бъдеще\". \"От демографска перспектива, ако Израел не се раздели с палестинците, има действителна опасност за осъществяването на ционистката мечта за еврейски и демократичен Израел.\" В \"Туитър\" Ципи Ливни от опозиционния Ционистки съюз предупреди, че \"еврейското мнозинство ще бъде загубено\", ако страната не се отърси от \"заблудата за анексия\" на завзетите през 1967 г. територии. Търсенето на решение, включващо две държави - с отделна палестинска - на практика е замразено от 2014 г. и някои в страната се опасяват, че ако Израел реши да бъде двунационална държава и не се откаже от териториите, завзети преди 51 г., може да бъде принуден да избира дали да остане демокрация (и да допусне възможността за палестинско мнозинство), или да запази израелското мнозинство, като отнеме правото на глас на палестинците.", "date": "2018.03.26", "title": "Арабите в Израел може да са колкото евреите"}
{"url": "https://www.dnevnik.bg/sport/2018/03/26/3153037_cska_1948_zagatna_za_jubileen_ekip_vduhnoven_ot/", "text": "Аматьорският \"ЦСКА 1948\" загатна какъв ще бъде екипът на отбора за следващия сезон. От клуба посочиха, че са изработили \"юбилеен екип\", вдъхновен от първия в историята на ЦСКА - с изчистени червени фланелки и бели гащета. \"70 години безкрайна любов! Искрата, която беше запалена във Военния клуб на 5 май 1948 години, е втъкана в юбилейната фланелка на ЦСКА. Екипът е готов след шест месеца денонощен труд на български и италиански дизайнери. Да, звучи невероятно, но искрата от жълтите павета стигна и до Апенините. Защото всичко около тази фланелка е невероятно. Всеки детайл, всеки нюанс е направен от армейци за армейци\", посочват от клуба. Вдъхновение от същия екип почерпи и \"ЦСКА-София\". Клубът от \"Българска армия\" вече обяви, че само за мача с \"Лудогорец\" на 5 май ще се използва този екип, като му  беше избрана и емблема . Тази година от \"ЦСКА 1948\" избраха камуфлажни фланелки за резервния си екип с идеята да направят препратка към историята на ЦСКА.", "date": "2018.03.26", "title": "\"ЦСКА 1948\" загатна за \"юбилеен екип\", вдъхновен от първия в историята на ЦСКА"}
{"url": "https://www.dnevnik.bg/sviat/2018/03/26/3153011_neraboteshta_alarma_blokirani_izhodi_-_kakvo_e/", "text": "Охранители неправомерно са блокирали изходите в оживен търговски център в руския град Кемерово, където десетки загинаха и пострадаха при пожар в неделя след обяд местно време. Това смята Следствият комитет на Русия, цитиран от местни издания.  По-рано властите съобщиха, че са идентифицирани телата на 15 от 64-те жертви на пожара, смятан за един от най-смъртоносните от разпадането на Съветския съюз насам.. Потърсилите медицинска помощ са над 50 души. За някои от телата може да е необходима генетична експертиза. Пожарът е бушувал на последния четвърти етаж и е засегнал площ от 1500 кв. м. Води се дело за причиняване на смърт по невнимание, нарушаване на правилата на противопожарната безопасност, довели до неволната смърт на две и повече лица и оказване на услуги, неотговарящи на правилата за безопасност. Равносметката Над десет души са приети в болница. По-рано министърът на здравеопазването Вероника Скворцова ги посети и след това съобщи, че в най-тежко състояние е 11-годишно момче, което скочило от прозорец на четвъртия етаж. Родителите и малкото му братче са загинали в пожара, предаде \"Асошиейтед прес\". В Кемеровска област е обявен тридневен траур от 27 до 29 март в памет на загиналите в пожара. По време на траура на територията на областта ще бъдат спуснати наполовина знамената на Русия и на региона. На различните организации и електронни медии е препоръчано да отменят развлекателните прояви и предавания. Руският съюз на застрахователите оценява щетите от пожара на 4 млрд. рубли (около 57 млн. евро). От тях щетите по самата сграда са 3 млрд. рубли, а на имущество на наемателите - 1 млрд. Проблеми от началото Местните власти допускат игра със запалка като възможна причина за случилото се, предаде \"Интерфакс\". Министърът на извънредните ситуации Владимир Пучков пък каза, че се работи по всички версии, с изключение на терористичен акт. Каквото и да е причинило пожара, на вниманието на руските медии в по-голяма степен бяха липсващите мерки за безопасност и реакцията на персонала. Руският Следствен комитет (СКР) съобщи, че за разпит са задържани четирима души, сред които един от наемателите на мола, от чието помещение се смята, че е тръгнал пожарът и ръководителят на фирмата, стопанисваща търговския център. От СКР ще разпитат собственика на търговския център заради \"сериозни законови нарушения\" не само при работата, но още при изграждането на центъра. Задържаните до момента са читирима души. Свидетели заявиха, че пожарната аларма не се е задействала и че персоналът на мола не е помогнал на присъстващите в сградата да се евакуират (това твърди и източник на РБК, запознат отблизо с разследването). СКР проверява и информацията, че вратите на единия киносалон в търговския комплекс са били заключени, а в друг - аварийният изход, при който са намерени телата на 15 души. Проверява се и дали е проработила системата за сигнализация при пожар. Допуска се възможността тя да е била превключена на ръчен режим, за да се избегне лъжливо задействане. Критики имаше и към федералните телевизии, защото те не прекъснаха програмите си в неделя след обяд (в момента на инцидента в Москва е едва 12 ч.), за да съобщят извънредно за пожара. Според Кремъл проблемът е, че те не са оценили мащаба на трагедията. \"Даже не запалиха светлините в залата\" Молът съществува от 2013 г. Преди това в сградата се е помещавал завод за сладкарски изделия. Анна Заречнева съобщи, че била на последния етаж на сградата, когато избухнал пожарът. Тя гледала филм в киносалона на мола с мъжа си и сина си. Те разбрали, че има пожар чак когато някакъв мъж се втурнал с викове в киносалона.  \"Не чухме пожарната аларма, даже не запалиха светлините в залата. Чак сега осъзнавам, че това можеше да ни е последният филм\", каза тя, цитирана от ТАСС и БТА. Заречнева добави, че мъжът ѝ останал на последния етаж да помогне за евакуирането на хората, защото охраната и персоналът на мола ги нямало никакви.  По-рано бе съобщено, че вратите на киносалона в горящия мол са били заключени. Според члена на Сдружението на собственици на киносалони Олег Берьозин това е необичайно. \"Безусловно трябва да извлечем поуки от тази трагедия и да проведем допълнително обучение на персонала. Всеки собственик на някакъв бизнес трябва да разбере, че носи отговорност за гостите си. Това важи не само за киносалоните, но и за ресторантите, търговските центрове и други обекти. Така се увлякохме по борбата с тероризма, че пропускаме другите неща.\" Смята се, че пожарът в Кемерово е най-смъртоносният, откакто през 2009 г.  156 души загинаха  в дискотека в град Перм.", "date": "2018.03.26", "title": "Неработеща аларма, блокирани изходи - какво е известно за пожара в Кемерово"}
{"url": "https://www.dnevnik.bg/zelen/2018/03/26/3153129_prijutenite_sled_izmruzvane_shturkeli_sa_pusnati_na/", "text": "Експерти от инспекцията по околна среда в Русе днес поставиха пръстени на 62 щъркела в Силистренско. Това е най-сигурният и достъпен метод за изучаване на миграцията и поведението на птиците. Повторното улавяне и наблюдение е важен източник на информация за птиците. Районната инспекция има данни за приютени 77 бедстващи щъркела през миналата седмица, но част от тях са пуснати в природата от хората, които са ги спасили. Най-голямата група от 31 птици е опръстенена и пусната в природата в община Дулово. Сред тях е открита птица с маркировка от Германия. Щъркелът е пуснат и се очаква да отлети към страната, в която му е поставен пръстенът. Една птица от групата в Дулово е с наранявания и е изпратена за лечение в Спасителния център в Стара Загора. Бели щъркели са освободени от селата Межден, Черник, Вокил и Зарица.", "date": "2018.03.26", "title": "Приютените след измръзване щъркели са пуснати на свобода"}
{"url": "https://www.dnevnik.bg/sviat/2018/03/26/3153128_srubskiiat_ministur_za_kosovo_e_zadurjan_v_mitrovica/", "text": "Ръководителят на сръбската правителствена служба за Косово и Метохия Марко Джурич е бил задържан при полицейска акция в Митровица, в Северно Косово, съобщиха сръбски и регионални балкански медии. Според сръбската държавна телевизия Джурич е арестуван, докато \"общувал с граждани\", които опитали да го защитят и в отговор срещу тях бил използван сълзотворен газ. Друга е версията на полицията в Косово, която съобщава за Балканската мрежа за разследваща журналистика (BIRN), че той е влязъл в страната (която Сърбия не признава) незаконно. За задържането му са изпратени специални части, разположени в Митровица, след като Джурич и министърът на отбраната, Александър Вулин, опитаха да влязат в страната, но получиха отказ и бяха предупредени, че може да бъдат арестувани, съобщиха косовски представители. Представители на сръбския президент Александър Вучич изразиха възмущението си от \"скандалния акт\" срещу \"невъоръжен човек\", който \"не е заплаха за никого\". Балканската телевизия N1 съобщи, че Вучич ще ръководи заседание на Съвета за сигурност по-късно тази вечер.", "date": "2018.03.26", "title": "Сръбският \"министър за Косово\" е задържан в Митровица"}
{"url": "https://www.dnevnik.bg/sviat/2018/03/26/3153134_rusiia_obvini_moshtni_sili_vuv_velikobritaniia_i_sasht/", "text": "Мощни сили\" във Великобритания и Съединените щати стоят зад покушението срещу руския агент Сергей Скрипал този месец в британския град Солсбъри. Това обяви руското външно министерство, цитирано от РИА \"Новости\", часове след като  20 държави изгониха  руски дипломати заради случая, зад който според Лондон стои Москва. Министерството определи случая като \"провокацията в Солсбъри\", без да навлиза в подробности. Според представители на Москва огледални мерки срещу всяка една от държавите, изгонили руски дипломати,  е въпрос на дни . Досега Русия неведнъж е нападала Великобритания и САЩ като възможни извършители на покушението в Солсбъри.", "date": "2018.03.26", "title": "Русия обвини \"мощни сили\" във Великобритания и САЩ за отравянето на Скрипал"}
{"url": "https://www.dnevnik.bg/sport/2018/03/26/3152697_grigor_dimitrov_zadulbochi_krizata_s_ranno_otpadane_v/", "text": "Григор Димитров приключи неубедителното си представяне на американска земя с ранно отпадане от мастърса в Маями. Световният №4 изигра разочароващ мач срещу французина Жереми Шарди и загуби с 4:6, 4:6 за 84 минути. Димитров допусна четвърта загуба в последните си пет двубоя и шеста в 17 срещи от началото на 2018 г. Той  отпадна от Фернандо Вердаско още след първия си мач  в първия \"Мастърс\" за сезона - в Индиън Уелс, а преди това записа поражения от  Малек Джазири на старта в Дубай  и от  Роджър Федерер във финала в Ротердам . Българският тенисист не успя да прескочи третия кръг за шести път при осмото си участие в Маями. Най-добрите му представяния в турнира остават осминафиналите през 2012 и 2016 г. Шарди, който заема 90-ото място в световната ранглиста, също не показа впечатляващ тенис. 31-годишният французин обаче беше доста по-стабилният от двамата на корта в един изпълнен с грешки мач. Димитров отстъпваше във всеки елемент, като към обичайните проблеми с ретура и бекхенда добави много колеблив сервис и нетипично голям брой пропуски от форхенд. Българинът имаше само една точка за пробив в целия двубой и Шарди спаси. В същото време французинът стигна до шест възможности да спечели подаването на българина и реализира две от тях - по една в двата сета. Шарди изпитваше трудности с началния си удар. Той вкара само 56% от първите си сервиси и записа пет двойни грешки при пет аса. Димитров обаче не успя да се възползва от това и спечели едва 15 от разиграните 57 точки в подаванията на французина. Шампионът от финалите на АТП пласира доста солидните 68% от първите си сервиси и направи само една двойна грешка. Въпреки това той позволи на съперника да спечели 26 точки от посрещане, цели 18 от които след вкаран първи сервис. Димитров и Шарди взеха комфортно първите си две подавания. В петия гейм пред българина се откри първия шанс за пробив. Той обаче подходи твърде пасивно и французинът се спаси. Това се оказа и единствената възможност за пробив пред световния №4. При 3:4 Димитров за пръв път срещна трудности при свой сервис. Той беше изправен пред два \"скрити\" сетбола, но успя да се измъкне. В следващото си подаване обаче българинът се пропука, сервирайки за оставане в първата част. Той подари два поредни сетбола на съперника с две непредизвикани грешки и Шарди се възползва още от първия. Във втората част Димитров продължи да играе неуверено и да допуска много грешки. Той спаси две точки за пробив при 1:2 и след това успя да се задържи близо в резултата до деветия гейм. Тогава българинът отново се пропуска в ситуация, в която трябваше да сервира за оставане в мача. Шарди поведе с 40:30, а пасивната игра на Димитров му позволи да стигне до удобна позиция да реализира още първия мачбол с печеливш форхенд по обратния диагонал. Французинът сложи край на серия от три поредни победи срещу Димитров и записа първи успех срещу българина от 2011 г., когато се срещнаха за пръв път. Шарди продължава без загубен сет към осминафиналите в Маями. В предишния кръг французинът победи сънародника си Ришар Гаске със 7:5, 6:1, а на старта се справи с бразилския квалификант Роджерио Дутра Силва след 6:3, 7:6 (2). В спор за място в четвъртфиналите Шарди ще срещне аржентинеца Диего Шварцман или канадеца Милош Раонич. Другият осминафинал в тази трета четвърт на схемата противопоставя шампиона от Индиъна Уелс Хуан Мартин дел Потро и Филип Крайнович. Аржентинецът разби Кей Нишикори с 6:2, 6:2, а сърбинът също беше убедителен срещу Беноа Пер - 6:3, 6:3.", "date": "2018.03.26", "title": "Григор Димитров задълбочи кризата с ранно отпадане в Маями"}
{"url": "https://www.dnevnik.bg/na_put/2018/03/26/3152661_ot_dnes_uiz_er_zapochva_poleti_do_perlata_na_rivierata/", "text": "Ден, след като започна всекидневни полети до Атина авиокомпания Уиз ер\" (Wizz Air) открива от днес линия до Ница. Всеки понеделник и петък от София ще може да се пътува до столицата на Френската Ривиера. От вторник, 27 март, започват и редовни полети на нискотарифната авиокомпания до Лисабон и испанския град Малага. И до двете дестинации полетите са във вторник и събота. Това е част от лятното разписание на софийското летище, през което още два превозвача добавят редовна линия до Любляна и кипърския град Пафос, а според съобщението на държавното дружество се очакват и голям брой чартърни полети до Турция, Египет, Италия, Мароко, Гърция, Тунис. Полетите до Ница откриват лесен достъп от България до една от най-атрактивните части на Южна Франция. Градът е петият по големина в страната (практиечски слетите в една агломерация няколко общини са с около 1 млн. души население) и е вторият по посещаемост след Париж от туристи. Местното летище е третото по натовареност във Франция (4 млн. души) след парижките \"Шарл де Гол\" и \"Орли\" и обслужва близкото княжество Монако. За разлика от столицата, обаче, Ница има репутацията не само на Перлата на Ривиерата, но и на вероятно първото място във Франция, станало прочуто благодарение и на туризма. Заслугата е на по-заможните британци, които с възхода на империята си започват от втората половина на 18 мек редовно да пътуват и почиват в Европа и слънцето на Ница се оказва особено магнетично за тях. Прочутата крайбрежна улица - част от световното културно наследство - и до днес носи името Promenade des Anglais (\"Разходката на англичаните\"). Ница е и голям културен център и има множество музеи, включително специално посветени на Марк Шагал, Матис и изящните изкуства. Градът е удобно място и за кратки екскурзии до близките Антиб, Кан, Грас и по цялото протежение на Ривиерата, стигаща на запад до Сен Тропе.", "date": "2018.03.26", "title": "От днес \"Уиз ер\" започва полети до Перлата на Ривиерата"}
{"url": "https://www.dnevnik.bg/intervju/2018/03/26/3152626_diana_radoslavova_glas_v_bulgariia_turseneto_na/", "text": "- Предполагам спадът на интерес към темата за бежанци и търсещи закрила е свързан с резкия спад на бройката хора, влизащи, или допуснати да влязат в България като такива. Статистиките от базата данни на Държавната агенция за бежанците (ДАБ) е, че през 2016г. 19 418 души са потърсили закрила у нас, докато през 2017г. тази бройка е 3 700 души - 7 пъти по-малко. Намалява, макар и не с такава интензивност, бройката на достигащите и до Европейския континент като цяло. Основната причина за това е, че административното задържане и връщането систематично се утвърждава като основния инструмент за регулиране на миграционните потоци, което е в голяма част не само национална, но и Европейска тенденция на изнасяне на континенталните граници в трети страни чрез насърчаването на реадмисионни споразумения и партньорства - т.н ектернализация на европейските граници. Това са споразумения с Турция, Либия, Мароко, Афганистан -страни с тоталитарни и репресивни режими, които чрез финансови обезпечения са убеждавани да държат имигранти (в болшинство търсещи закрила) далеч от европейските граници. В този контекст са разбираеми и изявленията на български политици по повод настоящото председателство на България, че като гранична държава ние изпълняваме добре задължението си за \"защита\" на европейските граници. Но тази защита за съжаление е най-вече на гърба на най-уязвимите и нуждеащи се от достъп, за които наистина все по-малко говорим. Увеличава се използването от тях на най-опасния Средиземноморски маршрут до Европа, увеличава се и броят на жертвите. Според статистики на Международната организация по миграция (МОМ) от 171 635 пристигнали в Европа по средиземноморието 3 116 губят живота си по пътя през изминалата година. Миграцията продължава да бъде обрисувана от политици и медии като заплаха, а не като възможност и задължение за съпричастност. В резултат, законодателството става все по-репресивно. Продължават практиките на систематични отблъсквания на хора от границите (т.н. push-backs), като физически и чрез огради се препятства възможността на хора да търсят закрила в България и Европа. Конкретно за България, огромен проблем е некачествена процедура за закрила, която не отговаря на минималните стандарти за предоставяне на статут, и неадекватното санкциониране на това от съда. В резултат се насърчава вторичната миграция и се създава немалка група недокументирани пребиваващи на територията ни чужденци, които са с отказан статут и с невъзможност да бъдат върнати в страните им на произход. Когато няма цялостен подход към различните аспекти на миграцията, когато единственият инструмент, на който се залага е превенция и връщане, когато спадът в бройката хора не се възприема като възможност спокойно да се изгради балансирана и работеща система, то тогава наистина има риск миграцията да се превърне в заплаха, а не във възможност. - Наредбата за интеграционните споразумения ( https://www.lex.bg/bg/laws/ldoc/2136897655  ) бе приета през 2016г. и последно преработена през 2017г. Въпреки това, вече четвърта година България отчита срамната статистика за нулево ниво на интеграционна политика. Все още сякаш разбирането е, че нямаме нужда от такава политика, защото така или иначе никой не остава в България. Това обаче е огромна грешка, защото въпреки транзитния облик на страната ни, тук се натрупва през годините значителна бройка останали, върнати, в това число и релокирани от Европа чужденци. И ако нулевите интеграционни показатели не се променят скоро, това ще бъде изключително пагубно за нашето собствено благосъстояние като общество. - Според горецитираната интеграционна наредба, за да започне процеса на интеграция, трябва да се сключи интеграционно споразумение между кмет на община и лицето, получило статут на закрила в България. Чрез интеграционните споразумения хората с предоставен статут би трябвало да получат от общината \"съдействие\" за намиране на работа, жилище, социално подпомагане, здравеопазване, образование, включително езиково обучение. В уредбата има един вид изместване на отговорността по интеграция от държавния орган (ДАБ) към местната власт – общините. Проблемът е обаче, че вече втора година, въпреки провежданите преговори, все още няма община, която да дръзне да поеме тази отговорност. Което препятства възможността да започне каквато и да е интеграция, отпускане на средства, предполагаемо съдействие на получилите закрила лица, които вече са част от обществото ни. Показателен е примера с групата съвсем наскоро релокирани от Италия 10 еритрейски граждани, които миналия месец получиха статут на бежанци тук. Това са хора, които нямат буквално нищо, освен дрехите на гърба си, които са им дадени в Италия. България получава за тяхната релокация от Европа по 6 000 евро на човек. По план, 75% от тези 6 000 евро е преценено да се отпуснат на общини, които да сключат спразумения с тях за интеграция. Всички 10 от еритрейските бежанци са подали заявления за такива споразумения. Но при липсата на община, те нама как да бъдат подпомогнати включително в намирането на жилища и излизането от бежанския лагер. Без жилища и адрес, те няма как да си извадят дори лични карти. Ясно е, че общините към настоящия момент не искат да поемат отговорност за интеграция. Въпросът обаче е кой поема тази отговорност? И ако няма отговорна държавна или местна институция, то тогава може би ние, като граждани, като общество, сме длъжни да поемем тази отговорност. И според мен тук идва и мястото на работодателите, които по един много естествен начин вече стават ключов фактор в миграционните и в интеграционните процеси. В нашата работа като правозащитна организация през последната година ние наблюдаваме силно нарастване на търсене на работна ръка сред бежанци и търсещи закрила в страната ни, получаваме все повече запитвания и готовност от съдействие от различни по вид фирми, производства, бизнеси, все по-голяма част от клиентите ни работят и са ангажирани в трудовия пазар. Към настоящия момент, например ние като организация и доброволци, работим в посока свързване на конкретните 10 еритрейски граждани с работодател, който много по-бързо и по-лесно от община ще им осигури доход, обучение, специализация, ефективна и явна интеграция. - Страхът е резултат от натрапваната концепция, че всички влизащи в страната ни са екстремисти, терористи, и миграцията е заплаха, която поставя обществото ни в криза. Истината е точно обратната. Да, има съображения за сигурност, които са адресирани повече от адекватно от релевантните институции. Но болшинството от идващите не са терористи и екстремисти, а са хора като нас, и кризата не е в България, а в Сирия, в Афганистан, в Еритреа, в Сомалия, и затова хора идват и ще продължават да идват. И докато тази концепция не се нормализира и промени, ще има страх и ще има агресия, което създава отровна атмосфера не само за имигрантите, но и за цялото ни обществото. Отново се връщам към примера с релокираните еритрейци – те са малка и напълно незастрашителна група, всички са православни християни, а не терористи и ислямисти, имат легално признат статут и не са влезнали незаконно в страната ни. Въпреки това, те са систематично жертва на заплахи и насилие в района на лагера, където живеят. Тук вече не става дори въпрос за миграция, а за чиста форма на расизъм и екстремизъм, който премества фокуса върху проблемите на нашето собствено общество, а не проблемите с мигрантите. - Да бъде предизвикана да се надигне една критична маса от хора, които са здравомислещи, информирани и не безразлични към опасни пропаганди и признаците на радикализъм и насилие сред самите нас, и да даде нов облик на страната ни. Вярвам, че позитивните промени ще са резултат на процес от долу нагоре, от зряло гражданско общество, което да създаде условия за резумни и ефективни политически и законодателни промени. - България продължава да е транзитна държава именно заради нездравите условията на прием и живот тук за новопристигащите, не толкова заради по-ниския стандарт на живот в сравнение с останалите Европейски дестинации. Но разбира се, има и хора които остават, или са принудени да останат. Хора, преминали през България и регистрирани като търсещи закрила тук също така подлежат и на връщане по силата на Дъблинския регламент и такива връщания се осъществяват. Споменахме вече и за Европейската политика на релокация, по която България е поела ангажимент за прием на релокирани квоти. Така че транзитният характер на миграционния поток не може да бъде извинение срещу нуждата от изработване на трайни, разнопосочни и ефективни механизми за цялостно управление на миграцията, а не само за нейното предотвратяване. - За сега все още никъде не се чува, но е само въпрос на време трудовата интеграция и гласът на работодателите в България да даде доста различен тон в дискусията за миграцията и бежанците. България е най-бързо свиващата се нация в света. Според съвсем скорошно становище на Асоциацията на организациите на българските работодатели, българският пазар на труда губи хора в много по-голяма степен отколкото придобива. На всеки 100 души, напуснали пазара на труда, идват едва 63 души. Годишно се пенсионират средно по 100 хил. души, а нетната емиграция, макар и да отслабва, възлиза на около 4000 души годишно. Има болезнен недостиг на стотици хиляди работници. Споменах, че в нашата лична практика наблюдаваме активно търсене и ангажираност на търсещи закрила и бежанци на трудовия пазар, тъй като те са най-непосредствената, налична работна ръка в страната ни в множество нуждаещи се сектори. Прекрасен пример за интеграция на бежанци чрез трудова ангажираност са и инициативи и проекти като Human in the Loop, MOVE.BG, и др.", "date": "2018.03.26", "title": "Диана Радославова, \"Глас в България\": Търсенето на работна ръка сред бежанци у нас нараства"}
{"url": "https://www.dnevnik.bg/video/2018/03/26/3098145_profesiite_na_budeshteto_video/", "text": "В близко бъдеще много от професиите, които днес ни изглеждат незаменими, ще изчезнат, защото вместо хора, дейностите ще бъдат извършвани от роботи. Според някои прогнози  през 2030 г. 85 % от работните места ще са такива, които не съществуват в момента . Какво ни очаква тогава - вижте във видеото. Още видео от рубриката \"С две думи\" -  тук.", "date": "2018.03.26", "title": "Професиите на бъдещето (видео)"}
{"url": "https://www.dnevnik.bg/bulgaria/2018/03/26/3152638_konferenciia_za_suzdavane_na_slujbata_na_evropeiskiia/", "text": "Конференция за създаване на службата на европейския прокурор ще се проведе в следващите два дни в София. Темата на форума е сред основните приоритети както на Българското председателство на Съвета на Европейския съюз, така и на Европейската комисия. На конференцията ще бъдат обсъдени как ще се избира и назначава главния прокурор на Европейския съюз и на делегирани европейски прокурори, както и какви ще са последици от създаването на службата, включително вътрешни процедурни правила, адаптации в националните правни системи и сътрудничество с националните органи. Участниците трябва да обсъдят и разработването на система за управление на случаите, както и сътрудничеството с други агенции на Европейския съюз и държавите, които не са членки. За днес е предвидена и пресконференция на министър Цецка Цачева и министъра на правосъдието на Люксембург г-н Филип Браз.", "date": "2018.03.26", "title": "Конференция за създаване на службата на европейския прокурор ще се проведе в София"}
{"url": "https://www.dnevnik.bg/bulgaria/2018/03/26/3152504_erdogan_i_liderite_na_es_se_sreshtat_vuv_varna_bez/", "text": "\"Отношенията между Европа и Турция са на исторически ниско ниво. Отдалечаването на Турция от демократичното управление, ускорено от репресиите след опита за атентат и референдума за промяна на Конституцията, които отблъснаха мнозина европейци. Антиевропейската реторика на президента Реджеп Тайип Ердоган по време на кампанията и заплахите му да върне смъртното наказание само влошиха ситуацията. На Турция се гледа с дълбоко подозрение. Могат ли отношенията Турция-ЕС, характеризирани с взаимно недоверие и липса на симпатии, да бъдат спасени?\" Това запита Европейският съвет за външна политика през май 2017 г. малко преди срещата между лидерите на ЕС и Ердоган на 25 май. Десет месеца по-късно преди новата среща - този път в резиденция Евксиноград край Варна - те не са изгубили актуалност. Българският премиер Бойко Борисов е домакин на разговорите между турския президент, председателя на Европейската комисия Жан-Клод Юнкер и председателя на Европейския съвет Доналд Туск. Това ще е поредният опит за съживяване на процеса на евроинтеграция на Турция с акценти обновяването на митническия съюз, преглед на сделката за спиране на имигрантите, борбата с тероризма, безвизовото пътуване за турски граждани. Митническият съюз Но от тях не се очаква някакъв пробив, а анонимен дипломат от ЕС казва за в.\"Хюриет\", че \"Юнкер и Туск не могат да дават никакви обещания от името на 28-те страни членки по въпроса за митническия съюз, тъй като Анкара първо трябва да убеди германския канцлер Ангела Меркел да започне такива преговори. Германия изпраща някои позитивни сигнали, но със сигурност очаква Анкара да предприеме определени стъпки за върховенството на закона.\" Съветът на ЕС не е дал ясен мандат на Европейската комисия за води технически преговори с Турция, защото няма консенсус между страните членки. Берлин втвърди позицията си особено след арестуването на над 20 германски граждани по време на последните чистки в Турция. След като на германски бизнес бе препоръчано да е внимателен в бизнеса с турците това бе възприето като негласно търговско ембарго, а ЕС е основен търговски партньор на Турция и правителството в Анкара изгражда множество от амбициозните си инфраструтурни проекти с кредити от европейски банки. Сделката за мигрантите и безвизовото пътуване Сделката за мигрантите от 18 март 2016 г. също е очаквано да присъства в дневния ред, като Ердоган е особено недоволен от бавното пристигане на обещания първи транш от 3 млрд. евро и бавното приемане в Европа на сирийски бежанци, живеещи в Турция. Схемата \"един срещу един\" предполага всеки пристигнал през Турция кандидат за бежански статут, на когото е отказано в Европа, да бъде връщан обратно и вместо него да бъде приеман по един сирийски бежанец. Тя не работи и защото програмата на квоти от бежанци, разселвани в ЕС, среща остра съпротива от няколко държави в съюза. Преди дни бе решено да бъдат отпуснати още 3 млрд. евро по мигрантската сделка, но Ердоган казва, че от обещаните общо 6 млрд. евро страната му е получила под 1 млрд. Той отново иска средствата да не минават през програми под контрола на ЕС, а в името на бързината да се управляват от турската администрация. За отпадането на визите също едва ли ще има някакъв пробив, защото през февруари Анкара представи позицията си относно изискванията на ЕС да бъде коригиран антитерористичния закон така, че да се приближи до европейските стандарти. Отговор от Брюксел няма и днес във Варна може да има някакво раздвижване по въпроса, но не се очаква нещо по-ясно преди цялостната оценка през април за напредъка на сближаването на Турция с ЕС. Все още кандитат за член на ЕС От Евксиноград може да се очаква искане на Ердоган партньорите да потвърдят изрично, че Турция е кандидат за пълноправно членство в ЕС. Така ще бъдат отхвърлени спекулациите от някои страни членки, че тази цел изглежда непостижима и вече се обмисля предлагане на нещо различно - от типа на статут на засилено асоцииране и прагматична нова рамка за сигурност и сътрудничество. \"Никой не си прави илюзии в Анкара за срещата във Варна и не храни надежди за задълбочаване на преговорите за членство\", каза преди дни Аслъ Айдънташбаш, старши анализатор в Европейски съвет за външна политика и автор на доклада \"Одит на силата в отношенията между ЕС и Турция\". Според нея процесът ще си остане замразен на книга, но в същото време едно непрекъснато хладно отношение от Европа прави все по-неизбежно завръщането към една Турция от 90-те години с висока безработица и инфлация, политическа нестабилност. \"Рефлексът е да се сведе диалогът до 1-2 големи теми, но това е погрешно\", смята тя. \"Севърският синдром\" ЕС вероятно още веднъж ще поиска Анкара да прекрати извънредното положение след опита за преврат от 15 юли 2016 г., макар че още веднъж Ердоган почти сигурно ще откаже с обяснение, че сигурността на държавата все още е заплашена. Европа критикува масовите уволнения, арести и гонения на служители от всякакви сфери, учени, журналисти, политици и представители на гражданското общество. Президентът на Турция продължава да отговаря на товя, че води борба с \"дълбоката държава\" - мрежа от сенчести властови връзки, опитващи се по незаконен начин да подчинят или свалят избраната от народа власт. Аслъ Айдънташбаш обяснява, че Европа трябва да разбере, че в днешна Турция \"дискурсът е съвсем различен и той се движи около т.нар. Севърски синдром (бел.ред. - Договорът от Севър от 1920г. е приет от Султан Мехмет VI, но отхвърлен от младотурците, които продължават да воюват до замяната му с Лозанския мирен договор от 1923г.) - всички са срещу нас, всеки се опитва да разкъса страната ни парчета.\" Енергийните полета край Кипър Ново поле на напрежение между ЕС и Турция се оказа контролът над потенциалните залежи от петрол и газ в Източното Средиземноморие, където турски бойни кораби прогониха сондажни платформи в близос до Кипър. На 22 март ЕС остро осъди \"незаконните действия\" на Анкара спрямо Кипър и призова да бъдат спазвани суверенните права на кипърците да проучват и експлоатират природните си ресурси съгласно европейските и международните закони. В неделя Ердоган каза в телефонен разговор с френския президент Еманюел Макрон, че тази позиция трябва да защитава и правата на жителите на т.нар. Севернокипърска турска република над тези ресурси. А Борисов? На този фон премиерът Борисов не може да постигне много повече от това да е добър домакин. Това ще бъде втората среща Борисов-Ердоган в последните 3 месеца и само по себе си това е положително. Проблемът е, че решението на големи двустранни въпроси като удържането на мигрантската вълна към Европа и енергийната инфраструктура в района - включително съдбата на газовите доставки от \"Турски поток\" или Каспийско море - е в ръцете на силни фактори и извън България и Турция. Преди година - още докато вървяха френските президентски избори и всички чакаха какво ще стане на германските парламентарни избори през есента - от Европейския съвет за външна политика оцениха положението така: \"Има почти общоприето признание сред страните от ЕС, че след референдума процесът на приемане на Турция не върви на никъде. В същото време сред страните е малка подкрепата и за прекратяване или формално замразяване на този процес. Вместо това ЕС е заел изчаквателна позиция\". Днес ще се разбере дали е настъпило някакво раздвижване.", "date": "2018.03.26", "title": "Ердоган и лидерите на ЕС се срещат във Варна без очаквания за пробив"}
{"url": "https://www.dnevnik.bg/sviat/2018/03/26/3151901_ikonomikata_i_sigurnostta_shte_sa_osnovniiat_zalog/", "text": "От днес до сряда десетки милиони египтяни ще гласуват за президент на фона на притеснения за нарастващото влияние на силовите структури и армията в обществото. Резултатите от третото гласуване за президент от Арабската пролет насам едва ли ще донесат голяма изненада. Въпросът, който занимава експертите в страната и чужбина, е какво ще е политическото и икономическо бъдеще на най-многолюдната арабска държава. Някога незаобиколим фактор в арабската политика, Египет се наложи  да се захване с вътрешните си проблеми  в годините на нестабилност около свалянето на президента Хосни Мубарак и възхода на ислямистката партия \"Мюсюлмански братя\", която влияе на целия Близък изток, но на практика се \"завърна\" в родината си с революцията. Критиците на сегашния президент Абдел Фатах ас Сиси изтъкват, че той е наблегнал на сигурността, погрома срещу \"Мюсюлмански братя\" и борбата с екстремистите, (недоказано) идентифициращи се с \"Ислямска държава\" в Синай и е укрепил ролята на силовите структури на всички нива в политиката. За тях Сиси, бивш командир на въоръжените сили, шеф на военното разузнаване и министър на отбраната, работил и в Саудитска Арабия, е твърде близък с Рияд и е позволил икономиката да зависи от променливи величини като потока от руски туристи. Поддръжниците му все пак отбелязват, че той е стабилизирал Египет в смутни времена и е успял да върне ролята на Кайро като фактор в решаването на израело-палестинския въпрос с известно  влияние върху \"Хамас\" и \"Фатах\"  ( последното  обаче може да е и косвен резултат от  разрива на Катар  със Саудитска Арабия и Обединените арабски емирства). Сега анализатори нямат съмнение, че той ще спечели вота. И двамата потенциални противници, които искаха да се изправят срещу него, се оказаха извън надпреварата - бившия премиер  Ахмед Шафик  и бившия началник на генералния щаб  Сами Анан  и това го остави без сериозен съперник. Единственият му опонент на изборите, регистрирал се малко преди вота - лидерът на партия \"Ел Гад\" Муса Мустафа Муса - правеше изявления и в подкрепа на политиките на Сиси по време на кампанията. Кореспондент на електронното издание за Близкия изток \"Ал Монитор\" разказва, че из Кайро могат да се видят множество плакати в подкрепа на Сиси, но кампанията на Муса е тиха. Изданието пише още, че случващото се дало повод за сарказъм в социалните мрежи, където някои активисти пишат: \"Не ходим по улиците на Египет, по-скоро сме в профила му в \"Инстаграм\".\"  Друга популярна шега  е със сериала \"Приятели\" и колаж с надпис в кафенето, посещавано от героите: \"Гюнтер и персоналът на \"Сентрал парк\" подкрепят Сиси.\" Президентът не води активна кампания, а разминаващи се данни от проучвания поставят подкрепата за него - и активността на изборите - под въпрос. Въпреки това поддръжниците му твърдят, че бързо са събрали 12 млн. подписа за кандидатурата му, а граждански организации агитират от негово име чрез различни събития. Икономиката и сигурността Освен евентуалната бъдеща регионална роля на Египет въпросителните са за икономиката - например как ще бъде овладяна двуцифрената, макар и намаляваща, инфлация. В процентно съотношение по други показатели страната е по-добре - например икономически, след като през 2013 г. е около 13.2%, а 5 г. по-късно - 11.6 на сто, - и е свързана основно с ръста на населението. Сиси разчита на трудни икономически реформи, за да стабилизира страната. Сигурността остава проблем, докато продължават  операциите срещу бойците в Синай  и нестабилността в съседна Либия. Тя обаче зависи и от икономически измерения. Проблеми може да създаде изхранването на милиони заради  огромния етиопски язовир , който скоро ще започне да се пълни и който може да намали нивото на Нил, реката, на която се крепи египетското земеделие. Списание Foreign Affairs междувременно отбелязва, че за Сиси неизвестните включват и въпроса докога може да разчита на подкрепа от армията, тъй като тя \"може да се обърне срещу него\", както се случи и с предшественика му Мохамед Морси и със самия Мубарак. Изданието припомня, че дори най-ярките отказали се кандидати дълго са заемали ръководни постове във въоръжените сили.", "date": "2018.03.26", "title": "Изборите в Египет повдигат въпроси за икономиката и сигурността"}
{"url": "https://www.dnevnik.bg/sport/2018/03/26/3152703_futbolnite_nacionali_sreshtat_kazahstan_na_stanimir/", "text": "Българският национален отбор по футбол ще опита да приключи с положителни емоции първия си лагер за 2018 г., след като в петък загуби домакинството на Босна и Хецеговина в Разград с 0:1. Тази вечер националите се изправят срещу водения от Станимир Стоилов Казахстан. Мачът ще се играе в унгарския град Фелчут от 19.00 часа и ще бъде предаван пряко по БНТ HD. Селекционерът на България Петър Хубчев посочи, че ще направи промени от мача с Босна, но няма да са много. \"Всичко зависи от моментното състояние на момчетата. Ние държим да има отборен дух, себераздаване и много по-голяма отговорност, когато сее играе в националния отбор. Най-радостното е, че усещам това в отношението на тима\", каза той на пресконференцията преди мача. Срещу Казахстан Хубчев използва схема с трима централни защитници. Треньорът обясни, че това са експерименти с оглед противниците, които България ще срещне в новосъздадения турнир Лига на нациите, който ще замени приятелските мачове в бъдеще. \"Ясно е, че няма да пасен цялата система като система, но искахме да видим някои неща. Коментирахме с момчетата и те са убедени, че това е един от вариантите ни. Още когато се събрахме за лагера, се разбрахме какво точно търсим.\" \"Това са по-скоро експерименти. Имаме ясна представа за силата на този отбор и схемата, в която може би най-добре се подреждаме, но искаме да видим и други неща, които смятам, чей може да ни направят още по-силен отбор\", заяви Хубчев. Бившият треньор на \"Берое\" сподели, че се надява България за изиграе поне още една контрола преди началото на Лигата на нациите през септември. Той обаче по-скоро очаква проверката с Казахстан да се окаже последната за националите. Селекционерът заяви, че има огромни големи забележки към физическото състояние на част от играчите. Той посочи това като един от най-големите проблеми в работата му с тима. \"Повдигате една много болна за мен тема. Предпочитам това нещо да го коментирам с някои от момчетата. Още на другия ден, след като тренирахме в Разград (преди  контролата с Босна и Херцеговина ), имах възможност да го кажа на тези, у които съм видял, че нещо липсва. Това обаче е лично мое мнение и убеждение и си позволявам да го коментирам само като съм в националния отбор.\" \"Ясно е, че като тренираме три-четири дни заедно, физически не можем да търсим и искаме нищо от тях. Те просто трябва да идват подготвени. Някои са играли много и то тежки мачове, други все още не са си намерили мястото в отборите, в които са, трети не са титуляри. Играчите са в различна степен на физическото си състояние. Ще си го позволя това да го коментирам само с тях, но имам уникално големи забележки\", каза още Хубчев. Мачът с България ще е втори за Казахстан под ръководството на Стоилов, който в последните четири години водеше местния шампион \"Астана\". В дебюта на българския специалист казахският отбор прекъсна серия от 11 поредни мача без победа. Тимът на Стоилов спечели с 3:2 като гост на Унгария и записа първия си успех в официална среща от близо две години насам. \"Щастлив съм и съм доволен най-вече заради футболистите и хората в Казахстан, на които тази победа може да им донесе увереност. След като за две години нямаш победа, с която да се гордееш, това може да е основата за начално развитие. Със сигурност ще има и пропадания. Не може отбор, който е на 136-о място в света, да иска постоянно да бие и да се очакват от него големи резултати. Ще опитаме да направим така, че да изглеждаме добре в квалификациите\", каза Стоилов преди мача. Tой допълни, че амбицията му е да вдигне поне малко нивото на националния отбор на Казахстан. \"Това ще бъде личен успех за мен и моя щаб. Досега не сме били в клуб или отбор, който да е бил фаворит на европейската сцена - дали в евротурнирите или при националните отбори. Амбицирани сме отново от нулата да надграждаме. Никой не може да каже докъде ще стигнем. Не съм прекомерен оптимист, но не съм и песимист. Реалист съм. Ако успея да убедя играчите в това, което изискваме, и клубовете съумеят малко да вдигнат нивото, имаме шансове да се представим достойно.\"", "date": "2018.03.26", "title": "Футболните национали срещат Казахстан на Станимир Стоилов"}
{"url": "https://www.dnevnik.bg/detski_dnevnik/2018/03/26/3149738_predlojeniia_za_proletnata_vakanciia_na_uchenicite/", "text": "Време за игри в \"Музейко\"  Детският научен център е подготвил полудневна програма, изпълнена с научни работилници, творчески ателиета и спортни игри. Подходящо за деца от 2 възрастови групи: от 1-ви и 2-ри клас и от 3-ти и 4-ти клас. Как протича един пролетен ден от ваканцията в Музейко? 8:30 – 9:00 Посрещане във фоайето 9:00 – 9:30 Игра из изложбите на Музейко 9:40 – 11:00 Ателие или научна работилница 11:00 – 11:10 Време за почивка 11:10 – 11:40 Игра из изложбите 11:40 – 13:00 Ателие или научна работилница 13:00 – 13:30 Обяд Цената за участие на едно дете в програмата е 30 лева на ден, а за целия период – 105 лева. Притежателите на годишни карти ползват отстъпка в размер на 5% от обявените цени. Има възможност да се заяви топъл обяд от кафетерията на \"Музейко\" на цена 6 лева на ден.  Тук  можете да намерите подробности за ателиетата и информация за записване. Откривателско учене \"Био игри\" и центърът по \"Забавна математика\" канят деца от 6 до 12 години на градско приключение чрез откривателско учене в Националния природонаучен музей при Българската академия на научите. То продължава от 2 до 5 април от 9 до 17 ч. Максималният брой на участниците е 20, които ще бъдат разпределени в две групи спопред възрастта им. Обедната почивка е един час, като всяко дете трябва да дете си носи вода и храна. 9:00 – 9:30 – посрещане на децата 9:30 – 11:00 – ателие с \"Био игри\" 11:00 – 11:10 – почивка 11:10 – 12:10 – ателие с \"Био игри\" 12:10 -13:00 – обяд-пикник и свободни игри 13:00 – 14:30 – ателие със \"Забавна математика\" 14:30 – 14:40 – почивка 14:40 – 15:40 – ателие със \"Забавна математика\" 15:40 – 17:00 – свободни игри 17:00 – вземане на децата Децата трябва да носят: шапка за слънце, връхна дреха, вода, храна Програмата по дни и подробности за записването можете да видите  тук . Производство на филм От 2 до 5 април 2018 г. Националният политехнически музей организира пролетно училище, съобщиха от музея. Поканени са всички деца от 7 до 11 години, които се интересуват от кино и са любопитни да научат как точно се правят филмите. Участниците ще се запознаят с историята на филмопроизводството и неговото развитие, различните жанрове и части, как се правят специалните ефекти и още много интересни неща. Те ще преминат през трите основни фази в работата на режисьорите: препродукция; продукция и пост-продукция. Децата ще направят свои собствени филмови продукции. Снимачният процес ще с ръководи от Алберто Стайков, звуковият аранжимент ще е дело на Васил Макаринов, разпространението - от Мадлен Янева, а асистент директор на продукция ще е Биляна Понзоловска. Последният ден е посветен на голямата премиера - съчетана с пуканки - в киносалона на музея, на която могат до присъстват близките на малките филмопроизводители. Предвидени са игри в двора на музея. За децата се осигурява минерална вода и чай, а храната е ангажимент на родителите. Занятиятаще се провеждат от 9.30 до 16 ч. Необходими са: бележка от личния лекар за здравословното състояние на детето, предупреждение за алергии или други здравословни особености. Повече информация може да получите на тел. 02 931 80 18 или на  polytechnic.pr@abv.bg Записванията са до 28 март 2018 г. Местата са ограничени – групата се състои максимум от 20 деца. Цената е 100 лева, а при записани две или повече деца от едно семейство има 20% отстъпка. За един ден цената е 30 лв. Плащането се извършва на място: ул. \"Опълченска\" 66 или по банков път: Уни Кредит Булбанк; BIC: UNCRBGSF; IBAN: BG66UNCR96603119994210 09:30-10:00 - Събиране на \"снимачните\" екипи; 10:00-11:00 - Малко от историята на киното, жанровете му и частите, които съдържа всеки филм - основи на филма; 11:00-11:30 - Подготовката на прецизни кадри, изисква почивка и закуска; 11:30-12:30 - Създаване на герои (децата сами избират героите на своя филм); 12:30-13:30 - Време \"за възстановяване\" - обяд и почивка; 13:30-14:30 - на сторибордове (сторибордът е поредица от картинки,чрез които се разказва историята във филма); 14:30-15:00 - Приключения в двора – почивка; 15:00-16:00 - Препродукция (събираме идеите за филма и сценария; определяме екипите и реквизита; правим график за снимките). 09:30-10:00 – Събиране на \"снимачните\" екипи; 10:00-11:00 – Снимачна техника, планове, ракурс и композиция; 11:00-11:30 – Почивка и закуска; 11:30-12:30 – Снимане на \"ням\" филм и филм - тип \"комикс\"; 12:30-13:30 – Време \"за възстановяване\" - обяд и почивка; 13:30-14:30 – Заснемане на \"игрален\" филм; 14:30-15:00 – Приключения в двора – почивка; 15:00-16:00 – Заснемане на \"документален\" филм. Сряда (04.04) - Звукозапис на глас и музика (аудиопродукция) 09:30-10:00 – Събиране на \"снимачните\" екипи; 10:00-11:00 – История на музиката и специалните аудиоефекти. Звукозапис; 11:00-11:30 – Почивка, закуска; 11:30-12:30 – Звукозапис и специални ефекти за немия филм и комикса; 12:30-13:30 – Време за обяд и почивка; 13:30-14:30 – Звукозапис и специални ефекти за \"игралния\" филм; 14:30-15:00 – Почивка, състезателни игри в двора; 15:00-16:00 – Звукозапис и специални ефекти – продължение. 09:30-10:00 – Събиране на \"снимачните\" екипи; 10:00-11:00 – Монтаж на филми; 11:00-11:30 – Почивка, закуска; 11:30-12:30 – Монтаж на филми - продължение; 12:30-13:30 – Време за обяд и почивка; 13:30-14:30 – Монтаж на филми - финал; 14:30-15:00 – Почивка, състезателни игри в двора; 15:00-16:00 – Премиерна прожекция с пуканки в киносалона на музея за всички зрители - представяме дебютните филми на малките сценаристи, режисьори, оператори и монтажисти. Не само ще се насладим на кинематографското им творчество, но ще наградим и най-добрите. Творчество в matzalo И деца, и родители, са поканени по време на ваканцията да сътворят нещо лично в студиото за рисуване върху керамика  matzalo . Изборът на различни керамики е голям и всяко дете ще може да си избере нещо по свой вкус. А екипът на ателието ще помага.", "date": "2018.03.26", "title": "Пет предложения за пролетната ваканция на учениците"}
{"url": "https://www.dnevnik.bg/sviat/2018/03/26/3152737_pri_pojar_v_turgovski_centur_v_rusiia_zaginaha_pone_37/", "text": "При пожар в търговски център в руския крад Кемерово в Сибир са загинали поне 64-ма души, а ранените са 42-ма, съобщи ТАСС. Съдбата на близо 60 души, сред които и 40 деца, е неизвестна. От търговския център, в който има кина, ресторанти и магазини, са евакуирани стотина души. Спасителите вече са претърсили първия и втория етаж, стигнали са до третия, но още не могат да си пробият път до четвъртия, последен етаж, където е огнището на пожара. Министърът на извънредните ситуации Владимир Пучков излетя за Кемерово, за да контролира на място спасителната операция, която ще продължи и през нощта.", "date": "2018.03.26", "title": "При пожар в търговски център в Русия загинаха поне 64 души (обновена)"}
{"url": "https://www.dnevnik.bg/bulgaria/2018/03/26/3152739_iskame_da_prenesem_dobrosusedskite_si_otnosheniia_s/", "text": "Срещата във Варна  е важна както за Европа, така и за България. Важно е добросъседските отношения между България и Турция да се пренесат и в отношенията между Европейския съюз и Турция, каза днес по БНТ министърът по европредседателството Лиляна Павлова. Тя изрази надежда, че с помощта на България диалогът между Турция и ЕС ще се възстанови и нормализира. В отговор на въпрос Павлова уточни, че от Турция не се иска нищо повече от това да спазва споразумението за бежанците, което има с ЕС. Министърът каза още, че ако стане въпрос за провокациите от страна на Турция към Кипър и Гърция, българската дипломация ще застане на позицията на ЕС. Форматът на срещата не предполагал България да поставя своите проблеми Лиляна Павлова каза, че среща като тази във Варна не предполага страната домакин да поставя свои проблеми, а ролята на България ще е на медиатор и честен посредник в разговора. Тя все пак уточни, че \"както винаги премиерът Борисов ще отстоява националният интерес\". Министърът за европредседателството каза още, че като домакин българският министър-председател ще има срещи на четири очи с председателите на Европейският парламент и Европейската комисия, както и с президента на Турция. За Екатерина Захариева срещата е за сигурността на България От своя страна по Би Ти Ви българският външен министър Екатерина Захариева обяви, че може да се каже, че срещата е за сигурността на България, защото ако Турция не спазва споразумението на бежанците, натискът на границата ни ще стане огромен. Тя също посочи, че срещата не е двустранна и на нея не могат да се разискват теми, които касаят само България. \"Въпросът за обезщетението на тракийските бежанци е дългогодишен и винаги се повдига, когато разговаряме с нашите турски съседи. Спекулациите, които в момента се чуват, очевидно са желание за изместване на успехите на България във външната политика\", коментира Захариева. Тя определи като абсурдно твърдението на Антон Кутев от БСП, че в момента България има беззъба външна политика. \"Само за 7-8 месеца България постигна толкова външнополитически успехи, които по времето на управлението на БСП могат само да мечтаят. България има изключително активна външна политика, която за първи път от много години позиционира България сериозно на геостратегическата карта\", заяви министърът. В отговор на въпрос Захариева обяви, че основната работа, свързана с влизането на България в Шенген, е свършена, като страната ни вече изпълнява всички критерии. Оставало само да се вземе решението от страните - членки на ЕС. За първи път имаме толкова значима роля в европейската политика, смята Бъчварова Попитана за очакванията за срещата, началникът на кабинета на премиера Румяна Бъчварова каза по \"Нова телевизия\", че самото й провеждане вече е голям успех. \"От Брюксел ни увериха, че самото провеждане на тази среща е голям успех за ЕС. Ако довечера диалогът протече по един конструктивен начин, това ще бъде голяма стъпка напред\", заяви тя. Бъчварова каза още, че конкретни споразумения не се очакват, но важното било да се запази добрият тон и да се постигне взаимно разбиране между Турция и ЕС, което към момента не съществува. Що се отнася до споразумението за бежанците, които Турция задържа на своя територия, както и изказванията ден преди среща във Варна на президента Ердоган, Бъчварова коментира, че по темата няма спор. \"В споразумението от 2016 г. е записано, че тези суми са дължими и в Брюксел не отричат възможността те да бъдат изплатени възможно най-скоро. Така че това изявление може да го тълкуваме по-скоро като послание към турската публика\", заяви началникът на кабинета на премиера. По думите й предстои да се уточни по кои фондове ще бъдат предоставени парите за втория транш. Румяна Бъчварова обобщи, че за първи път България има толкова значима роля в европейската политика.", "date": "2018.03.26", "title": "Искаме да пренесем добросъседските си отношения с Турция и в диалога Турция-ЕС, каза министър Павлова"}
{"url": "https://www.dnevnik.bg/tehnologii/2018/03/26/3152746_feisbuk_e_subiral_danni_za_kontaktite_telefonnite/", "text": "След като социалната мрежа \"Фейсбук\" публикува вчера извинение в американски и британски вестници за скандала с британската консултанска фирма \"Кембридж аналитика\", уебсайтът \"Арс текника\" съобщи, че потребители проверили какви данни са събирани за тях от \"Фейсбук\" и установили имена на контакти, телефонни номера и есемеси, събирани в продължение на две или повече години от устройства с андроид, предаде \"Асошиейтед прес\". От \"Фейсбук\" заявиха, че информацията е складирана в обезопасени сървъри и е взимана само със знанието на потребители, които са се съгласили да дадат достъп до нея. Говорителка на \"Фейсбук\" каза, че информацията не е споделяна с приятели или с външни приложения и се използва, \"за да се подобри общуването на хората във фейсбук\", като им се помогне да се свързват с други хора. От социалната мрежа обявиха на уебсайта си, че никога не продава данните и не събира съдържанието на есемесите или разговорите. Но говорителката не отговори на въпроса защо е необходимо да се събира информация за телефонни контакти и есемеси. Оповестено  снощи проучване на \"Ройтерс-Ипсос \" показа, че по-малко от половината американци вярват, че социалната мрежа \"Фейсбук\" спазва законите за защита на личните данни.", "date": "2018.03.26", "title": "\"Фейсбук\" е събирал данни за контактите, телефонните номера и есемесите на потребители"}
{"url": "https://www.dnevnik.bg/sport/2018/03/26/3152743_snimka_na_denia_grigor_dimitrov_v_okoto_na_uragana/", "text": "Григор Димитров задълбочи кризата си с ранно отпадане в Маями. Българският тенисист   след неубедителна игра. На снимката: Фотограф е уловил момент, в който Димитров се подготвя да удари появилата се пред окото му топка по време на мача с Шарди.", "date": "2018.03.26", "title": "Снимка на деня: Григор Димитров в окото на урагана"}
{"url": "https://www.dnevnik.bg/na_put/2018/03/26/3151025_kak_sa_izglejdali_sedem_ot_nai-izvestnite/", "text": "Древните руини дават на съвременните хора очарователен поглед върху миналото. Благодарение на тях може да се направят заключения какъв живот се е в водил преди хиляди години, какви пространства и сгради са обитавали хората и дори какъв е бил техният бит. Заставайки пред останките от някоя от хилядите древни сгради, историците, архитектите и туристите често си задават въпроса как биха изглеждали те в оригиналния си вид. В опит да отговорят група ентусиасти пресъздадоха седем от най-популярните археологически обекта в света с помощта на компютърните технологии. Проектът е на дизайнерското бюро  Neomam  по поръчка на международната туристическа компания  \"Експидия\" . Освен това, че проектът е ценен с познавателната си стойност, той е алтернатива на популярното в България \"социализиране\" на археологически обекти - физическо надграждане на старините със съвременни строителни материали и технологии. Още в древни времена този храм е подслонил монументалната златна статуя на гръцката богиня на мъдростта, занаятчийството и войната Атина Палада. Разположен на върха на хълма Акропола, Партенонът впечатлява с внушителни размери. През 1687 г. храмът е сериозно повреден по време на Великата турска война, но голяма част от сградата все още е непокътната и до наши дни. Днес Партенонът е туристическа атракция, привличаща милиони посетители годишно. Пирамидата Нохоч Мул е най-високата на мексиканския полуостров Юкатан и е един от най-важните археологически обекти от времето на маите. Районът около пирамидата е заселен около 100 г. пр. Хр. и изоставен около 1550 г. при пристигането на конквистадорите. Името Нохоч Мул означава \"голям хълм\". Именно така изглежда и самата пирамида, която е открита през 1800 г., но до 1973 г. остава затворена за обществото заради гъстата джунгла, в която се намира. Построен в прослава на бога на небето и гръмотевиците Юпитер, този храм е бил основният център на религиозния живот в древния град Помпей, намиращ се в залива на Неапол. Зад него се вижда как се извисява вулканът Везувий, който през август 79 г. сл. Хр. избухва и унищожава Помпей. Останките са открити през 16-и век, като археолозите продължават да откриват различни предмети от онази епоха. Адриановият вал е римско отбранително съоръжение от камъни и торф, което се намира на територията на съвременна Великобритания – в Северна Англия, край нейната граница с Шотландия. Строежът започва през 122 г. при император Адриан. Дължината на стената е 118 км, а височината – 3 метра. Историците все още обсъждат причините за построяването на вала. Най-популярната теория е, че след като става римски император през 117 г. Адриан е изградил стената, за да направи своята империя по-сигурна. За да се повиши сигурността, покрай стената са разположени укрепления на интервали от приблизително една римска миля. Храмът в Луксор е голям древноегипетски религиозен комплекс, намиращ се на източния бряг на река Нил. Посветен е на бог Амон и представлява в най-пълен вид архитектурните особености на Новото царство (XVI—XI век пр.н.е.) Отличава се с грандиозен замисъл, монументалност и голямо количество колони. Пирамидата на Слънцето в Теотиуакан, известен като града на боговете в Мексико, предхожда всички структури на маите с няколко века. Сградата имитира формата на местните планини и в нея има няколко гробници, които били създадени през различни етапи на строителство. Това е най-високата пирамида в тази част на Мексико и се смята, че е била място за много магически обреди. Дълбоко във вътрешността й археолозите открили група стаи във формата на детелина, където се смята, че са се извършвали много огнени и водни ритуали. Пирамидата е строена между 1-ви и 7-и век пр. Хр., но исторически данни за хората, които са я създали, почти липсват. На този площад в Рим се намират руините на четири древни римски храмове. Площадът е открит по време на строителни работи през 20-те години на миналия век. Чрез компютърна технология е пресъздаден известният като \"Храм Б\", който е най-новият от четирите религиозни сгради. Шест от неговите колони, както и оригиналният вариант на стълбите все още са непокътнати. Туристите не само ще намерят завладяващ археологически обект, но и стотици котки, живеещи сред руините.", "date": "2018.03.26", "title": "Как са изглеждали седем от най-известните археологически обекти в света"}
{"url": "https://www.dnevnik.bg/bulgaria/2018/03/26/3152752_zaetostta_na_bejanskite_centrove_v_bulgariia_e_17/", "text": "Заетостта в бежанските центрове в България в момента е 17%, като във всички териториални поделения на Държавната агенция за бежанците има настанени 850 души, каза днес по БНТ председателят на агенцията Петя Първанова. Тя допълни, че от началото на година 270 човека са потърсили закрила от България. Първанова обобщи, че от 2013 година до момента около 62 хиляди чужденци, търсещи международна закрила, са преминали през центровете на агенцията за бежанците. През 2016 г. през март заетостта също е била 16.17%, но през миналата година е била близо 60 на сто. Председателят на Държавната агенция уточни, че от 2013 година започва да расте броят на лицата, търсещи закрила, но през миналата те са най-малко. По думите на Първанова първите три месеца търсещите закрила са от Сирия, Ирак и Афганистан. Председателят на Държавната агенция за бежанците уточни още, че 85% са потвърдените от съда откази, по дела срещу отказан статут от агенцията.", "date": "2018.03.26", "title": "Заетостта на бежанските центрове в България е 17%"}
{"url": "https://www.dnevnik.bg/photos/2018/03/26/3145501_fotogaleriia_stivun_tailur_na_70_g/", "text": "Стивън Тайлър е американски музикант, по-известен като вокалист на групата \"Аеросмит\". Роден е на 26 март 1948, Ню Йорк, САЩ. Днес той навършва 70 години.", "date": "2018.03.26", "title": "Фотогалерия: Стивън Тайлър на 70 г."}
{"url": "https://www.dnevnik.bg/sport/2018/03/26/3152772_svetovnata_antidopingova_agenciia_obmislia_mashtabno/", "text": "Промяна на името и разширяване на дейността са част от мащабните промени, които Световната антидопингова агенция (WADA) обмисля. Целта на пълното ребрандиране на организацията е да се увеличат приходите, идващи от правителства и други организации, обясни изпълнителният директор по въпросите за международните партньорства Оливие Рабен, цитиран от insidethegames.biz. Според информацията в последните десет години WADA е била принудена да свие с 80% бюджета си за научни изследвания заради разпределянето на средствата в други пера. Сега организацията отчита 8% ръст в годишния си бюджет, който за 2018 г. е 32 млн. долара. Надеждите са до 2021 г. сумата да се увеличи с 10 милиона. В WADA смятат, че средствата ще ѝ помогнат \"да стигне там, където трябва да бъде\", но не и да осигури драстично подобрение в антидопинговия подход. Според Рабен стои въпросът дали WADA не трябва да има по-голямо влияние в обществото, като излезе извън спорта. \"Мисля, че работата ни е много над това (антидопинговите програми в спорта). Все повече и повече се свързваме с проблема с наркотиците в обществото, което е по-голяма тема.\" \"Ако поискам пари за УНИЦЕФ, вие знаете за какво ще ги използвам - за изграждане на кладенец в африканска държава, за образование на деца, ваксиниране... Ако се явя като представител на WADA и поискам пари, хората ще кажат: \"За какво\". Така че трябва да покажем положителната динамика зад работата\", каза той. По думите му WADA иска да обясни ясно какво иска да постигне, за да защити спорта и обществото. Той смята, че източници на средства за организацията могат да бъдат частни дарители, организации, филантропи, които се интересуват от спорт, и евентуално спонсори на олимпийските игри. Директорът по комуникациите в WADA Кейтрин Маклийн посочи, че може да се търси промяна в името на организацията. \"Днес е спорно дали голяма компания би искала да се свърже с \"антидопинг\". Може да се обмисли промяна в името. И не само заради търсене на финансиране, но и като обръщение към спортната общност.\"", "date": "2018.03.26", "title": "Световната антидопингова агенция обмисля мащабно ребрандиране в търсене на приходи"}
{"url": "https://www.dnevnik.bg/bulgaria/2018/03/26/3152812_moje_li_facebook_da_sabotira_kandidatura_za_rabota/", "text": "Не само приятелите четат информацията, която хората споделят в профила си в социалните мрежи. Тя е общодостъпна и за всеки, който желае да прегледа какво е публикувано с един \"цък\" на мишката. Голяма част от  работодателите споделят , че винаги проверяват кандидатстващите за работа и в социалните мрежи. Това може както да изиграе лоша шега на част от кандидатите, така и да изкара други с една крачка пред останалите. Логично възниква въпросът как да използваме социалните мрежи, за да подсилим кандидатурата си за работа? Доброто впечатление е важно. Не може да разчитате само и единствено на вашето CV и доброто  представяне на интервюто  да ви спечелят работното място. Ако искате да направите добро впечатление, трябва да се погрижите за добър дигитален имидж. Като за начало може да потърсите какво излиза в интернет срещу вашето име. Не е задължително проверката да е само чрез Google – може и през други търсачки. Всяка социална мрежа има настройки за поверителност. Те могат да бъдат използвани по предназначение, когато кандидатствате за работа. Погрижете се личните ви снимки и преживявания да не да станат достояние на бъдещия ви работодател. Внимавайте какво публикувате в  социалните мрежи . Не всички неща са подходящи да бъдат видени от специалистите по подбор на компанията. Важно е да следите какви групи и хора харесвате и следвате. Личният бранд  и подборът на кадри по ключови думи нямаха особена тежест в миналото, но днес са две области, които влияят на начина, по който работодатели и кандидати взаимодействат и общуват помежду си. Обърнете внимание на вашето онлайн присъствие. Недобре поддържаните профили в социалните мрежи не говорят добре за вас. За да привлечете внимание, е хубаво да сте активни и да публикувате съдържание, което съответства на търсения от вас имидж. Обърнете внимание и на спецификите на всяка от социалните мрежи. Във Facebook е напълно приемливо да споделяте и лична информация, и преживявания. В крайна сметка това е социалната мрежа за приятелския ви кръг. И макар че няма нищо лошо да публикувате снимки от купони - все пак сме хора и е хубаво да ни се случват и такива неща - не прекалявайте с тях и не допускайте такива, които може да бъдат компрометиращи. Често за целта е достатъчно просто да ограничите възможността да бъдете отбелязвани.  В същото време използвайте LinkedIn, за да създадете и поддържате професионалния си имидж. Маркирайте всички ваши сертификации, публикации, награди и т.н. Ако нямате такива, може би е време да използвате социалната платформа, за да създадете първия си блог текст на тема, която е свързана с вашите интереси и сфера на работа или такава, в която бихте искали да се позиционирате. Обърнете внимание на профилната си снимка. Ако е нужно - направете си професионална фотосесия. Винаги е добре да имате представителна снимка в портфолиото си, не се знае кога може да ви потрябва. В България социални мрежи като Twitter, Pinterest, Google+ не са много развити, но ако общността от професионалисти, към която се стремите или в която вече се намирате ги използва активно, постарайте се и вие да направите това. Ако искате да се погрижите за дигиталното си присъствие, така че да впечатлите положително новия си работодател, препоръчваме ви да прочетете тези текстове със съвети от \"Кариери.бг\": -  Бизнес етикетът и социалните мрежи -  Моята виртуална визитка -  Как да използваме социалните мрежи, за да подсилим МBA кандидатурата си -  Какъв е твоят бранд -  Как да оптимизирате LinkеdIn профила си -  Как да ви забележат в LinkedIn След като се погрижите за вашия дигитален имидж, е време да потърсите и подходяща за вас работа. За тази цел разгледайте актуалните обяви на  Karieri.bg :  търси  служители на следните позиции : - Senior Property Engineer - Senior Accountant - Senior Legal Counsel - Research Analyst - Financial Analyst - Office Manager търси  директор на дирекция \"Спестовни, инвестиционни и банково-застрахователни продукти\"  търси  мениджър \"Ключови клиенти\"  търси  Account Manager  търси  Sales Executives  търси: Senior Accountant, Tax & Bookkeeping Outsoursing Advisor, Deal Advisory Administrative Assistant Junior Auditor Receptionist  търси  Intern търси: Експерти в дирекция \"Икономически изследвания и прогнози\" Инженер поддръжка Юрисконсулт в дирекция \"Анализ и контрол на риска\"  търси: Асистент на директор \"Продажби\" Sales Manager Exclusive Business търси: Consular and General Affairs Officer (temporary replacement) Assistant to the Consular and General Affairs Officer  търси: Ideal Way Manufacturing Project Leader Brand Manager – Pet Care търси  експерт \"Финанси\"  търси  Marketing Manager (OTC Products) търси  Dev&Care Support  търси  After Sales Engineer  търси  Junior Accountant/Accountant/Счетоводител", "date": "2018.03.26", "title": "Може ли Facebook да саботира кандидатура за рaбота"}
{"url": "https://www.dnevnik.bg/bulgaria/2018/03/26/3152820_kratki_novini_klientite_na_evn_bulgariia_sa_spestili/", "text": "Пожарникари започват проверки в търговски центрове, ресторанти, хотели и други туристически обекти, както и църковни храмове и манастири във връзка с предстоящите Великденски и майски празници. Инспекторите ще проверяват условията за своевременна евакуация, както и поддържането в изправност на осигурените активни и пасивни мерки за пожарна защита. В по-големите и в по-специфични обекти ще бъдат проведени учебни евакуации, както и пожаро-тактически занятия.  МВР и прокуратурата се похвалиха с разбита група за имотни измами  Към наказателна отговорност са привлечени петима души - единият като ръководител на престъпната група, а останалите като участници. Според разследващите групата е действала в София, основно на територията на столичния квартал \"Люлин\". До момента има данни за над 10 апартамента, взети по незаконен начин. Трима от обвинените са в ареста, един е под парична гаранция, след като е оказал пълно съдействие на разследването. За петия не е взета мярка \"задържане под стража\", но се чака решение на Специализирания наказателен съд. Има данни, че групата се е занимавала и с други незаконни дейности - лихварство, скимиращи устройства, обясниха на брифинг шефът на спецрпрокуратурата Иван Гешев и директорът на ГДБОП Ивайло Спиридонов, цитирани от \"Нова телевизия\". Лотарията с касови бележки набира популярност Над 11 милиона касови бележки са регистрирани до този момент за участие в надпреварата за 50 хил. лв., голямата награда във втория сезон на Ллтарията с касови бележки на НАП, съобщава агенцията. Фискалните бонове, записани в играта до сега, са на обща стойност 157 млн. лв., а средно за шестте месеца от началото на лотарията един участник регистрира по около 200 касови бележки. В данъчната лотария имат право да участват всички български граждани, които са навършили 14 години и регистрират фискалните си бонове в интернет, на специално създадения за целта сайт –  www.kasovbon.bg . Клиентите на \"EVN България\" са спестили 54 мегаватчаса в \"Часът на Земята\" Намаление на потреблението на електрическа енергия с 54 мегаватчаса в Югоизточна България отчете \"ЕVN България\" по време на международната инициатива \"Часът на Земята\", която тази година се проведе между 20:30 и 21:30 ч. на 24 март. Разликата е сравнимa приблизително със средното потребление за 1 час на област Сливен.", "date": "2018.03.26", "title": "Кратки новини: Започват предпразнични проверки на църкви и заведения"}
{"url": "https://www.dnevnik.bg/zelen/2018/03/26/3152796_incident_s_desetki_zaginali_kone_v_osogovska_planina/", "text": "Десетки загинали от глад и студ коне, както и още 30 бедстващи животни в Осоговската планина бяха намерени от туристи през уикенда. Екип на Агенцията по контрол на храните и представители на туристическото дружество в Кюстендил ще направи проверка на място днес, за да разследват инцидента, информира кореспондент на БНР в понеделник. Умиращите животни се намират на поляните под връх Руен. От 100-тина коня са оцелели само около 30. От пост в социалните мрежи на Венцислав Венков става ясно, че останалите лежат заринати под снега, паднали от глад. Вчера доброволци са им занесли храна. Причината за трагедията е \"крайно безотговорно отношение към животните от бизнесмен от Кюстендил, който е развъждал коне в планината и е получавал евросубсидии\", съобщи началникът на областната дирекция по контрол на храните в Кюстендил Стоян Саев. Той е бил предупреждаван да се грижи по-добре за животните, но не го е правел, каза още Саев. Пред БиТиВи собственикът на конете Петър Пищалов заяви, че е търсил животните, но не ги е намерил. \"За последно път ги видях преди Нова година. Търсихме тези коне повече от месец и половина. Докато не падна снегът, съм продължавал да ги търся. Качват се хора нагоре, постоянно разпитвам дали са ги виждали\", обяснява той. \"Това са моите коне, аз не мога да стоя безучастен. Благодарен съм на хората, които са качили храна. Отговорността си е моя, защото това са моите животни. В този снежен капан реално не са имали много шанс\", каза още собственикът и уточни, че това са каракачански коне, \"които си живеят в планината традиционно от хилядолетия\". По думите му те са \"доста подготвени за зимата.\" Имало е случаи, когато коне са изкарвали зимата при подобни условия, твърди собственикът той. Пищалов призна, че получава субсидия за отглеждането на конете – годишно по 140 евро на животно. По думите му е имал около 70 коня. Според него обаче субсидията не е достатъчна за отглеждането на конете. \"Ако човек разчита на тези пари, които трябва да вземе, той е обречен\", посочи той. \"Тази година заради тези субсидии ме скъсаха от проверки. Аз не мога да съм на 100 места едновременно\", допълни още Пищалов. Той увери, че днес ще качи с шейна в планината. \"Ще се опитаме да прокараме пъртина. Взел съм лекарства и малко храна. Ще преценя обстановката и ще гледам да направя най-доброто за животните\", отбеляза той. Предупреждения за бедстващите животни е имало в социалните мрежи от няколко седмици, твърди Дарик радио. Със съдействието на Планинската спасителна служба в Кюстендил и по-специално на Христо Абаджиев и Росен Димитров през уикенда доброволци са занесли храна на конете - бали със слама и овес. Групата се е качила до местността Бек Бунар с 5 моторни шейни, снегът на тази височина е около 1,5 метра.  Конете, които са живи са около 30, но не могат да ходят и да бъдат свалени в по-ниската част на планината, обяснява един от планинските спасители и председател на ТД \"Осогово\" Христо Абаджиев. Планира се и нова акция, за да се закара с моторни шейни храна на конете. Надеждата е снегът да се стопи по- бързо, за да могат животните да пасат и трева, а като добият сили да бъдат свалени на безопасно място.", "date": "2018.03.26", "title": "Инцидент с десетки загинали и бедстващи коне в Осоговска планина ще бъде разследван"}
{"url": "https://www.dnevnik.bg/sviat/2018/03/26/3152815_egipet_izgoni_britanska_jurnalistka_pravila_intervjuta/", "text": "Египет изгони журналистка на британския в. \"Таймс\" с оправданието, че тя е работила без необходимото разрешение в страната. Египетските власти заявиха снощи, че са изгонили кореспондентката на британския вестник \"Таймс\" Бел Трю, защото е нарушила закона, като правила интервюта без необходимото разрешение, предаде \"Франс прес\". Вестникът осъди този \"опит за сплашване, извършен в потискащата атмосфера\" срещу печата, създадена от президента  Абдел Фатах ас Сиси . Бел Трю, която живеела в Египет от седем години, бе арестувана преди три седмици, след като взела интервю от роднина на човек, умрял на кораб с мигранти на път към Европа. След ареста тя била отведена от полицията на летището и заставена да се качи на самолет за Лондон, посочи \"Таймс\". Египетската служба за информацията, която регулира дейността на чуждестранния печат, заяви, че Бел Трю е направила интервюто, без да поиска временна журналистическа карта, докато изчаква издаването на годишната си карта. Издаването на такива карти беше забавено за всички чуждестранни журналисти, отбелязва АФП. Освен това британската кореспондентка е правила видеозаписи на интервюта на улицата, без да има необходимото разрешение, посочва Египетската служба за информацията. \"С оглед на тези драстични нарушения компетентните власти решиха да изгонят британската журналистка\", се казва в съобщението на службата. Тя уточнява, че Бел Трю е поискала специално разрешение да отразява президентските избори в Египет, които ще се състоят от днес до сряда, и го е получила.", "date": "2018.03.26", "title": "Египет изгони британска журналистка, правила интервюта без разрешение"}
{"url": "https://www.dnevnik.bg/sviat/2018/03/26/3152822_semeistvoto_na_netaniahu_e_na_razpit_za_korupciia/", "text": "Израелският премиер Бенямин Нетаняху, съпругата му Сара и синът им Яир са подложени на разпит за предполагаема правителствена помощ на най-голямата израелска телекомуникационна компания \"Безек\", предадоха световните агенции. Разпитът на Нетаняху се извършва в резиденцията на премиера в Ерусалим, а  Сара  и Яир са разпитвани в полицейското управление в град Лод, съобщава ТАСС. Сара и  Бенямин Нетаняху  са разпитвани като обвиняеми, а синът им само дава показания, съобщава ДПА, цитирайки анонимен полицейски източник. Корупционното дело се отнася до приемането на разпоредби, облагодетелствали \"Безек\" със стотици милиони долари. В замяна на това популярният информационен сайт на компанията е осигурил благоприятно отразяване на  Нетаняху  и семейството му. Бившият медиен съветник на израелския премиер Нир Хефец и бившият генерален директор на министерството на комуникациите Шломо Филбер са подписали споразумения да свидетелстват за обвинението по този случай, припомня ДПА. Нетаняху отрича категорично да е правил нещо нередно, заявявайки, че не е имал влияние върху решенията, отнасящи се до \"Безек\" и че те са били взети от професионална комисия. От ноември 2014 г. до февруари 2017 г. Нетаняху е бил министър на комуникациите, съвместно с длъжността си на премиер. Полицията вече препоръча повдигането на обвинения за корупция срещу Нетаняху при два други случая. Решението обаче трябва да бъде взето от израелския главен прокурор Авишай Манделблит./ БТА", "date": "2018.03.26", "title": "Семейството на Нетаняху е на разпит за корупция"}
{"url": "https://www.dnevnik.bg/skorost/2018/03/26/3152856_za_nepravilno_izprevarvane_veche_shte_se_vzimat/", "text": "Водачите, които изпреварват неправилно, ще се разделят с 10 вместо 8 от контролните си точки, ако с маневрата създават непосредствена опасност за движението. Това следва от влязлата в сила на 23 март наредба за максималния размер на контролните точки. Друга новост е, че за каране в насрещното освен взимането на книжката за три месеца и глобата от 1000 лв. водачите ще остават и без 10 контролни точки. Ако това нарушение бъде извършено повторно, ще се отнемат 12 точки. С промените вече за общо 17 провинения ще се отнемат точки. 13 точки по-малко за новите шофьори В промените в наредбата е предвидено още новите шофьори да получат 26 вместо 39 точки, като максимален брой ще имат две години след като са взели книжка, ако нямат нарушения. Уточняват се и редът, по който отнети точки могат да бъдат възстановени. 13 могат да се върнат след преминато допълнително обучение, но това не може да се прави повече от веднъж на година. Точките се възстановяват и служебно след изтичане на две години, считано от датата, на която е влязло в сила последното наказателно постановление, с което са отнети. Ето и всички нарушения, за които се отнемат контролни точки: 1. за управление на МПС с концентрация на алкохол в кръвтанад 0,5 на хиляда до 1,2 на хиляда включително – 10 контролни точки; 2. когато нарушението по т. 1 е извършено повторно – 15 контролни точки; 3. за отказ да бъде извършена проверка с техническо средство за установяване употребата на алкохоли/или наркотични вещества или техни аналози – 12 контролни точки; 4. за управление на моторно превозно средство, на което табелите с регистрационния номер не са поставени на определените за това места – 8 контролни точки; 5. за управление на моторно превозно средство, което не е регистрирано по надлежния ред или е регистрирано, но е без табели с регистрационен номер – 10 контролни точки; 6. за нарушаване на правилата за преминаване през железопътен прелез – 5 контролни точки; 7. за превишаване на разрешената максимална скорост с над 50 km/h в населено място – 12 контролни точки; 8. за неспиране на пътен знак \"Спри! Пропусни движещите се по пътя с предимство!\" – 8 контролни точки; 9. за използване на мобилен телефон, освен при наличие на устройство, позволяващо използването на телефона без участието на ръцете му – 6 контролни точки; 10. за неизпълнение на задължението за използване на предпазен колан или за носене на каска – 6 контролни точки; 11. за превозване на деца в нарушение на изискванията – 6 контролни точки; 12. за преминаване при червен сигнал на светофара – 8 контролни точки; 13. когато нарушението по т. 12 е извършено повторно – 12 контролни точки; 14. за неосигуряване на предимство при преминаване през пешеходна пътека – 8 контролни точки; 15. когато нарушението по т. 14 е извършено повторно – 12 контролни точки; 16. (ново – в сила от 23.03.2018 г.) за неправилно изпреварване, ако от това е създадена непосредствена опасност за движението (чл. 179, ал. 1, т. 5, предл. 5 от ЗДвП) – 10 контролни точки; 17. (ново, в сила от 23.03.2018 г.) за движение в платното за насрещно движение по автомагистрала или скоростен път (чл. 178ж, ал. 1, предл. 2 от ЗДвП) – 10 контролни точки; 18. (ново – в сила от 23.03.2018 г.) когато нарушението по т. 17 е извършено повторно (чл. 178ж, ал. 2 от ЗДвП) – 12 контролни точки. Какви са останалите санкции за пътни нарушения според последните промени в Закона за движение по пътищата можете да видите  тук .", "date": "2018.03.26", "title": "За неправилно изпреварване вече ще се взимат повече точки"}
{"url": "https://www.dnevnik.bg/sviat/2018/03/26/3152847_malaiziia_predloji_10_godini_zatvor_i_tejki_globi_za/", "text": "Премиерът на Малайзия Наджиб Разак внесе днес в парламента законопроект за обявяване на \"фалшивите новини\" за незаконни, предаде \"Ройтерс\". Текстът предвижда солени глоби и до 10 години затвор за разпространяване на неверни информации, което предизвика безпокойство за медийната свобода в азиатската държава преди тазгодишните парламентарни избори. Премиерът  Наджиб Разак  е замесен в корупционен скандал за милиарди долари. Правозащитници се опасяват, че целта на новата законодателна инициатива е да криминализира новинарски материали за евентуални провинения на хора от правителството и критичните мнения, отбеляза \"Асошиейтед прес\". Текстът определя като фалшиви новини всички \"новини, информации, данни и съобщения, които са напълно или  частично неверни , независимо дали са поднесени под формата на статии, видеоматериали и аудиозаписи\". Това ще се наказва с 10 години затвор, глоба от до 500 000 рингита (128 000 долара) или и двете. Според представители на правителството опозицията използва  фалшиви новини  като оръжие за печелене на гласове. Те предупреждават, че всякакви новини за затъналия в дългове малайзийски държавен фонд 1 Ем Ди Би (1MDB), които не са потвърдени от правителството, са фалшиви. САЩ и още няколко страни разследват твърдения за трансгранична схема за източване на средства и пране на пари чрез този фонд за икономическо развитие, който бе създаден и преди време ръководен от Наджиб Разак, но натрупа дългове за милиарди долари. Според американското правосъдно министерство поне 4.5 млрд. долара са били откраднати от хора, близки до Наджиб. Други южноазиатски страни, включително Филипините и Сингапур, също предложиха законопроекти за борба с фалшивите новини. / БТА", "date": "2018.03.26", "title": "Малайзия предложи 10 години затвор и тежки глоби за \"фалшиви новини\""}
{"url": "https://www.dnevnik.bg/sviat/2018/03/26/3152866_barak_obama_poiska_da_suzdade_milion_mladi_obamovci/", "text": "Барак Обама иска да създаде \"милион млади Обамовци\" чрез едноименната си фондация, каза той по време на дискусия в Япония. Говорейки за живота си след президентството,  той  обясни, че най-важната му цел е да развие следващото поколение. \"Ако свърша това ефективно, бих могъл да създам сто, хиляда, един милиони малки Бараковци или  Мишели . Следващите хора, които да поемат щафетата на човешкия прогрес.\" Той даде за пример младежите, които този  уикенд поискаха по-строг контрол над оръжията  в САЩ след поредното  масово убийство . \"Това се случи само заради куража и усилията на 15-16-годишни, поели отговорността на възрастните, които не успяха да решат този проблем. Според мен това е пример на какво са способни младите, щом получат възможности. Мисля, че всички институции трябва да помислят как да се възползват от тази креативност, енергия и хъс. Защото тях ги има, просто много често им казваме: \"Чакайте си реда.\"", "date": "2018.03.26", "title": "Барак Обама поиска да създаде \"милион млади Обамовци\""}
{"url": "https://www.dnevnik.bg/bulgaria/2018/03/26/3152825_podgotovkata_na_evropeiskata_prokuratura_shte_struva/", "text": "Проектобюджетът за 2019 г. за създаване на бъдещата европейска прокуратура е 4.9 млн. евро. Институцията трябва да заработи през ноември 2020 г. Дотогава ще бъде назначена временна администрация, която ще изработва правилата по избор на еврообвинителите и метода на работата на бъдещата служба. Това се разбра от конференция, посветена на създаването на наднационална служба за разследване в евросъюза. На форума присъстваха правосъдният министър Цецка Цачева, главният прокурор Сотир Цацаров, правосъдният министър на Люксембург Феликс Браз - където ще е централата на бъдещата европрокуратура, европейски магистрати и експерти. Очаква се през април/май 2018 г. да бъде назначен временен директор, който ще има функциите на бъдещия главен европейски прокурор и временна администрация. Те ще работят по създаването на институцията, разработването на правила по избор на прокурорите и други. 4.9 млн. евро ще е бюджетът на институцията през 2019 г. 2.3 млн. евро от тях ще бъдат за персонал, 0.6 млн. евро за инфраструктура и 1.9 млн. евро за оперативни разходи, в които се включва и създаването на система за управление на дела. Бюджетът на институцията, след като тя заработи, ще се предлага от главния европейски прокурор и ще се одобрява от Европейската комисия. \"Изграждането на бъдещата институция е един от приоритетите на нашето европредседателство\", заяви правосъдният министър Цецка Цачева. Тя съобщи, че по време на българското председателство на Съвета на ЕС още две държави са решили да се присъединят към европейската прокуратура - Холандия и Малта. коментира тя. Шестте държави в съюза, които не са се присъединили към регламента за европейска прокуратура, са Швеция, Полша, Унгария, Ирландия, Великобритания и Дания. По думите на Цачева правомощията на европейската прокуратура трябва да се разширят и тя да може да разследва терористични актове. Правосъдният министър на Люксембург Феликс Браз обяви, че в централата на европейската прокуратура ще работи един главен прокурор и 12 прокурори. От конференцията се разбра, че ще се търси в бъдещета институция. Във всяка държава, присъединила се към регламента, ще има и по един делегиран прокурор, който да работи с евроинституцията. Критериите и начините на избор предстои да бъдат определени. Представителят на Европейската комисия Франсиско-Фонсека Морило цитира песен на \"Бийтълс\" - The Long And Winding Road, с което заяви, че пътят по създаването на бъдещата европейска институция е дълъг и труден, но допълни, че като е пристигнал в България, е научил една поговорка, приложима към случая - \"Сговорна дружина планина повдига\". \"Нека създадем европейската прокуратура без повече забавяне\", завърши той. \"Сега е времето за реалното изграждане на европейската прокуратура. Предстоят определяне на процедурите и правилата за европейски главен прокурор\", обяви в приветственото си слово Цацаров. Той продължи думите на Морило с това, че планината вече била повдигната, трябва да се задържи \"за да вървим гладко напред\".", "date": "2018.03.26", "title": "Подготовката на европейската прокуратура ще струва близо 5 млн. евро за година"}
{"url": "https://www.dnevnik.bg/razvlechenie/2018/03/26/3152870_stani_bogat_trugva_po_bnt_ot_1_april/", "text": "Телевизионната игра \"Стани богат\" тръгва в ефира на БНТ от 1 април от 19 ч. Това съобщиха от обществената телевизия, посочвайки, че от тази година играта се завръща и в родината си - Великобритания, начело с бившия водещ на \"Топ гиър\" Джереми Кларксън. Известната викторина се излъчваше по \"Нова телевизия\" от 2001 г. до 2014 г., с известни прекъсвания.Връщането й на екран е част от промените, които смята да въведе новото ръководство на обществената телевизия. 15 въпроса и три жокера могат да донесат на участника 100 000 лева, но сигурните суми ще бъдат само две - 500 лв. (на 5-и въпрос) и 2500 лв. (на 10-и въпрос). Над 3000 души до момента са подали заявки за участие през електронната платформа stanibogat.bnt.bg. 25% от заявилите участие са хора под 35-годишна възраст, а най-възрастният кандидат е над 80 години, съобщават от БНТ. От телевизията посочват, че съгласно правилата всеки може да участва само веднъж, но втори шанс могат да получат онези кандидати, които са отпаднали в предварителния кръг \"Най-бързият печели\". Преди новия си старт у нас и във Великобритания, през 2017 г. \"Стани богат\" започна да се излъчва отново във Финландия, Индия, Русия, Швеция, САЩ, Италия и Полша. Кой ще седне в стола на водещия у нас ще остане изненада до 1 април, казват от БНТ. Според публикациите в различни медии това ще бъде или актьорът Михаил Биллалов, известен с ролята си на мафиот от сериала на БНТ \"Под прикритие\", или самият генерален директор на медиата Константин Каменаров.", "date": "2018.03.26", "title": "\"Стани богат\" тръгва по БНТ от 1 април"}
{"url": "https://www.dnevnik.bg/sport/2018/03/26/3152868_karanga_se_izvini_no_niama_da_promeni_igrata_si_zaradi/", "text": "Голмайсторът на ЦСКА Фернандо Каранга се извини за поведението си около дербито с \"Левски\". Нападателят обаче посочи, че няма да промени начина си на игра заради  наложеното му наказание . Бразилецът е със спрени права за една среща и няма да играе в домакинството срещу \"Ботев\" в събота. Той беше наказан заради това, че след  победата срещу сините  вдигна надуваем фалос, на който имаше завързани шалове на \"Левски\". \"Извинявам се, ако съм засегнал някого\", каза Каранга по време на награждаването си за футболист на 26-ия кръг в Първа лига. Той коментира и жеста с \"прерязване на гърлото\", предизвикал много коментари и донесъл му глоба от 3000 лева. Председателят на дисциплинарната комисия на БФС  Юрий Кучев го определи за \"обществено неприемлив\" . \"Така изразявам радостта си, правил съм го и в Бразилия. Харесва ми да съм щастлив и да се радвам\", посочи нападателят и даде знак, че занапред ще промени начина си на празнуване след гол. Той обаче уточни, че няма намерение да променя играта си, въпреки че при следващ жълт картон ще бъде наказан за два мача. \"Това е моят стил на игра и няма да го променя. Още от началото на сезона има провокации срещу мен. Треньорът и президентът на клуба говориха с мен, искат да съм по-спокоен\", заяви Каранга. Нападателят каза, че голямата цел е титлата, но ЦСКА се стреми към успех във всички турнири. \"Важен е всеки мач. Този с \"Левски\" е в миналото, а сега най-важен е този, който идва - срещу \"Ботев\". Бразилецът добави, че остава съсредоточен въпреки честите информации за негов трансфер през лятото. \"Има си хора, които се занимават с това\", посочи той.", "date": "2018.03.26", "title": "Каранга се извини, но няма да променя играта си заради наказанието"}
{"url": "https://www.dnevnik.bg/politika/2018/03/26/3152873_za_zapadnite_balkani_e_vajna_transportnata_digitalna_i/", "text": "За Балканския полуостров и Западните Балкани е от изключителна важност свързаността – транспортна, дигитална, енергийна. Това обяви президентът Румен Радев след среща със словенския си колега Борут Пахор, на която Пахор е заявил подкрепа за присъединяването ни към Шенген. \"За нас е от съществена важност опитът на Република Словения в постигането на един от най-високите темпове на икономически ръст в ЕС, в осигуряването на висок стандарт и качество на живот на словенските граждани. Българи и Словения са не само партньори и съюзници в рамките на НАТО и ЕС, ние споделяме сходен исторически опит и традиции\", каза още Радев, цитиран от \"Фокус\". Той обяви, че с Пахор са се обединили около мнението, че между нашите две страни съществува регулярен и пълноценен политически диалог на различни нива, който е добрата предпоставка за развитието на отношенията във всички останали области – икономика, образование, култура, туризъм и инвестиции.  \"България и Словения са от двете страни на крехкия регион, наречен Западни Балкани. Много е важно от тези две страни да има държави, които допринасят за стабилността и сигурността на региона, както и да дават личен пример в положителното развитие на своите двустранни отношения\", допълни още Радев. От своя страна Борут Пахор обяви, че взаимоотношенията между двете страни трябва да се задълбочат. \"Словения и България се намират от двата края на един конфликтен и тежък регион – Западните Балкани, който се старае да се присъедини към ЕС и НАТО\", заяви словенският президент и призова България и Словения да използват опита си, за да допринесат за спокойствието в региона. ", "date": "2018.03.26", "title": "За Западните Балкани са важни транспортната, дигиталната и енергийната свързаност, обяви президентът"}
{"url": "https://www.dnevnik.bg/bulgaria/2018/03/26/3152878_zlatko_baretata_e_okonchatelno_opravdan_po_vtoroto_mu/", "text": "Златомир Иванов-Баретата е окончателно оправдан по второто му дело, по което е обвинен като ръководил на организирана престъпна група за разпространение на наркотици. За окончателното  решение  съобщи пресцентърът на Върховния касационен съд (ВКС). Върховните съдии Мина Топузова, Спас Иванчев и Христина Михова са потвърдили  решенията от предишните инстанции , но част от наказанията срещу признатите за виновни са намалени. По делото за организирана наркобанда, която според прокуратурата е търгувала с дрога в София, Черноморието и Казанлък между 2011 и 2013 г., за невинни са признати не само Баретата, а и Ивайло Борисов-Ториното и Златко Гочев-Малкия от Стара Загора. Подсъдимите по делото бяха общо 10. Извън тримата оправдани другите 7 души получиха различни наказания - от глоба до 5 години затвор. Наложените наказания след окончателното решение на ВКС по делото са: - Стефан Грозданов за участие в организирана престъпна група за разпространение на наркотици - 5 години затвор - Петър Цветанов – за участие в престъпно сдружение - 3 години и 6 месеца затвор - Тодор Цветанов – за участие в престъпната група - 3 години и 6 месеца \"лишаване от свобода\" - Тихомир Стоянов - за престъпление, свързано с държане на високорисково наркотично вещество - глоба от хиляда лева - Кристиян Лалев - за участие в престъпната група и за престъпление, свързано с държане с цел разпространение без надлежно разрешение на високорискови наркотични вещества – 3 години условно с 5 години изпитателен срок и глоба в размер на 1000 лева - Добромир Добрев - за държане с цел разпространение без надлежно разрешение на високорискови наркотични вещества - 3 години затвор и глоба в размер на 6 хил. лева - Галин Лазаров - за държане с цел разпространение без надлежно разрешение на високорискови наркотични вещества - 3 години условно и глоба от 6 хил. лв. Това не е единственото дело срещу Златомир Иванов-Баретата за наркотрафик. През 2016 г. по делото \"Фирмата\"  той получи 6 години и половина затвор . Той обаче не лежа в затвора, след като бе изтърпял предварително наказанието си от шест години и половина  чрез наложената му мярка за неотклонение \"домашен арест\" по време на процеса. ", "date": "2018.03.26", "title": "Златко Баретата е окончателно оправдан по второто му дело за ръководене на група за наркотици"}
{"url": "https://www.dnevnik.bg/zelen/2018/03/26/3152871_bratut_na_dvete_luvcheta_asen_sushto_zamina_za/", "text": "След  лъвчетата Терез и Масуд  още един млад лъв от Разград замина за Холандия, съобщи Би Ти Ви.  Веднъж спасен от зоопарка в Разград, този уикенд той замина за център за големи котки \"Фелида, където след  драматични обрати , отлагане на пътуването и  протести  вече са другите  две лъвчета . Екипът на международната фондация \"Четири лапи\", която пое грижите за всички лъвове от Разград, очаква тази вечер Асен да е в Холандия и най-вероятно във вторник сутринта да пристигне в новия си дом. Преди четири месеца Асен – брат на двете спасени лъвчета,  беше намерен  в много тежко здравословно състояние в нелегалния зоокът и беше транспортиран за прегледи от специалисти и лечение в столичната зоологическа градина от екипа на \"Четири лапи\". В края на ноември миналата година 3-годишният Асен пристигна в тежко състояние в София, след като месеци наред е живял в много лоши условия. Тогава специализираният екип на \"Четири лапи\" установи, че той е обезводнен, отпаднал и с дистрофия на мускулите заради липсата на движение. \"Той беше на прага на смъртта. Ние го открихме в много тежко състояние\", разказва Явор Гечев от \"Четири лапи\" пред Би Ти Ви. Животното е било затворено в тясно вътрешно помещение без добро почистване, без достатъчно храна. \"Де факто го бяха оставили да умре в това помещение. Успяхме да го измъкнем в последния момент.\" По думите на Гечев фондацията открива Асен съвсем случайно, оказва се, че дори в областната дирекция по безопасност на храните не са знаели, че този лъв живее в зоопарка при тези условия. От ОДБХ се свързали с \"Четири лапи\" и са помолили за помощ. Няколко месеца Асен живя в Столичния зоопарк, докато състоянието му се подобри. Освен видимата промяна в теглото благодарение на лечението има промяна и в поведението му – много по-спокоен е и е много по-стабилен като походка. До края на живота си Асен ще бъде на лекарства, под постоянно наблюдение и грижи. Родителите на Асен, Терез и Масуд - Рая и Хектор, също са в зоопарка в София, където на този етап се полагат най-добрите грижи. За тях също ще се търси дом.", "date": "2018.03.26", "title": "Братът на двете лъвчета Асен също замина за Холандия"}
{"url": "https://www.dnevnik.bg/biznes/2018/03/26/3152863_poveche_hora_vzimat_zaemi_za_pokupka_na_avtomobili_i/", "text": "През 2017 г. повече българи са взимали потребителски кредити за покупка на автомобил, а са намалели тези, които влизат в дълг, за да ремонтират дома. Това показват данни на \"Райфайзенбанк България\". Според тях хората могат да си позволят малко повече от най-наложителното, коментира пред журналисти Ани Ангелова, директор \"Банкиране на дребно\". През 2016 г. 64% от клиентите на институцията са теглили заем за ремонт на дома, докато година по-късно с това предназначение са вече 40% от отпуснатите кредити. В същото време за година от 5% на 13% се покачва делът на кредитите за покупка на автомобил. Заради ниските лихви пък се е удвоил делът на потребителите, които рефинансират стари задължения - от 11% на 25%. За обзавеждане и техника се взимат 13% от кредитите при 10% година по-рано. Средният размер на потребителския кредит остава непроменен на годишна база - 15 хил. лв., но изплащането му вече е за 7, а не за 6 години, средният размер на вноската пада от 260 лв. на 225 лв. месечно. Последното се дължи на спада на лихвите. През изтеклата година средната сума на вземаните ипотечни заеми е нараснала от 94 хил. на 106 хил. лв., като предпочитаната валута остава левът. Лека промяна има в типа имоти, които се финансират с такива заеми. През 2016 г. 94% от заемите са били за апартаменти, а година по-късно спадат на 92%. За сметка на това повече хора са купили къщи - от 6 на 8% е нараснал делът на заемите за тях. Увеличават се покупките на монолитно строителство, а спадат тези на панелни и ЕПК жилища. Лека промяна има в образа на средния кредитополучател на банката. Той е мъж на 38 години (37 години през 2016 г.), има едно дете (две деца година по-рано), среден доход от 1700 лв. при 1300 лв. през 2016 г. и работи вече не само в ИТ сферата, но може да е икономист или инженер. За изтеклата година \"Райфайзенбак България\" отчита печалба след данъци от 134.5 млн. лв. след данъци и 8% ръст на кредитния портфейл до 4.36 млрд. лв. Специално при кредитирането на домакинствата се отчита 11% ръст. Прогнозата на банката е, че безработицата в България през тази година ще спадне до 5.7%, а инфлацията ще се покачи до средно 2.6%. От тази година български стартъпи ще могат да участват в конкурса на банката, като победителят ще спечели 5 хил. евро. Те могат да бъдат в няколко сфери, имащи отношение към дейността на банките - анализи на кредитополучателите, технологии, свързани с личните данни, корпоративно банкиране, инвестиционни технологии, клон на бъдещето, отворено банкиране. Кандидатстването ще бъде между април и юни. Конкурсът е в рамките на акселератора на \"Райфайзен банк интернешънъл\" -  Elevator Lab . Тази година за пръв път се приемат кандидати на национално ниво, но и през предходната е имало 8 проекта от България.", "date": "2018.03.26", "title": "Повече хора взимат заеми за покупка на автомобили и къщи, сочат данните на \"Райфайзенбанк\""}
{"url": "https://www.dnevnik.bg/photos/2018/03/26/3152880_snimka_na_denia_na_kralskiia_balkon/", "text": "Прочутият музей на восъчните фигури на Мадам Тюсо в Лондон откри кралски балкон, на който присъстват принц Чарлз, съпругата му Камила, принц Филип, кралица Елизабет, принц Уилям и съпругата му Кейт.", "date": "2018.03.26", "title": "Снимка на деня: На кралския балкон"}
{"url": "https://www.dnevnik.bg/politika/2018/03/26/3152891_i_prezidentut_obiavi_che_za_obezshteteniiata_na/", "text": "Няколко дни след като БСП призова въпросът за справедливи обезщетения на тракийските бежанци да бъде поставен на срещата ЕС - Борисов - Ердоган днес, и президентът Румен Радев обяви, че той не може да бъде премълчаван при никакви съображения. \"Въпросът за дължимите обезщетения за имотите на тракийските бежанци е част от този ангажимент и той не може да бъде премълчаван от никакви съображения. Това е въпрос на справедливост и национално достойнство. Търсенето на решение за този казус не е анахронизъм, а е част от съвременния европейски прочит на историята. Той е в духа и практиката на днешната международна политика и българското общество няма да допусне историческата истина да се преиначава, а горчивите факти да се замитат под килима на геополитическите съображения\", каза още Румен Радев по време на тържествено поклонение по повод Деня на Тракия и отбелязването на 105 години от Одринската епопея в столицата, предаде \"Фокус\".  Войнската доблест и непреклонност не могат да изкупят слабостта нито на някогашните, нито на днешните политици\", допълни държавният глава. ", "date": "2018.03.26", "title": "И президентът обяви, че за обезщетенията на тракийските бежанци не трябва да се мълчи"}
{"url": "https://www.dnevnik.bg/razvlechenie/2018/03/26/3152849_salsa-hiphop_spektakul_postavia_nachaloto_na_tri_dni/", "text": "Спектакъл, комбиниращ салса и хип-хоп, вдъхновен от Шекспир и посветен на екологичните кризи на нашето време, поставя началото на три наситени с танци дни в Пловдив тази вечер. на трупата Contra-Tiempo и хореографа Ана Мария Алварез е откриващият спектакъл на платформата Spotlight USA, която ще доведе 9 от най-интересните нови американски танцови компании в България. Голямото начало е от 20 ч. в пловдивския Дом на култура \"Борис Христов\" тази вечер, в присъствието на министъра на културата Боил Банов. Танците обаче ще започнат още преди това с представление на открито със свободен вход.  на хореографа Джона Бокаер, бивш танцьор от трупата на Мърс Кънингам и от представления на Робърт Уилсън, ще подгрee програмата днес и в сряда от 13 ч. на стълбите на културния дом, вдъхновен от фолклора на Карпатите и посветен на противоречията и проблемите на балканския регион. В днешния 26 март той ще бъде последван от представлението от 15.30 ч. в Камерната зала на драматичния театър - танцов дует, създаден в сътрудничество с известните американски хореографи Лиза Нелсън и Стив Пакстън, който поглежда назад към тяхно емблематично представлението от 1978 г., както и от   на танцовата компания Tahni Holt, чиито членки са между 15- и 80-годишна възраст (от 17 ч. в Голямата зала на театъра). Денят на 27 март, вторник, ще предложи срещи с  мултижанрова трупа, чиито представления са вдъхновени от пънк, комикси, приказки, ужаси и музика на живо, както и с  Голямото представление вечерта е   на сиатълските хореографи Кейт Уолик и Джони Гос, посветен на сиатълската алтернативна сцена от 80-те и 90-те години. В сряда освен Джона Бокаер следобед в театъра може да бъде видян спектакълът \"Толкова човешко\" на Кристин Бонанси, френски хореограф, работеща в Ню Йорк, а вечерта в \"Борис Христов\" - \"Принципите на несигурността\" на хореографа Денс Хегинботам и Майра Калман, художник, колумнист на  . Билетите за всички спектакли от   – платформа за американски съвременен танц, са на цена от 12 лева онлайн през  epaygo.bg или на касите на EasyPay , както и 15 лева на място.", "date": "2018.03.26", "title": "Салса-хип-хоп спектакъл поставя началото на три дни танци в Пловдив"}
{"url": "https://www.dnevnik.bg/sviat/2018/03/26/3152869_sled_purvata_si_nosht_v_zatvora_puchdemon_moje_da/", "text": "Демонстрации в Барселона, арести и ранени привърженици на независимостта пред сградата на каталунското правителство белязаха първата нощ, която бившият каталунски премиер Карлес Пучдемон прекара под стража в Шлезвиг-Холщайн, Германия, в очакване да се яви пред съдия по-късно днес. Решението дали да бъде пуснат на свобода в очакване на решение за екстрадиция трябва да се вземе до 48 часа от момента на задържането му. Пучдемон  беше арестуван в Германия , на влизане през датската граница, след като властите в Мадрид издадоха европейска заповед за ареста му. По-рано миналата седмица испанските власти  решиха да изправят пред съда  и него, и други участвали в каузата за отцепване на Каталуня, по обвинения в бунт, подстрекателство към размирици и разхищение на средства. Хиляди се включиха в митинга с искане за освобождаване на всички \"политически затворници\" - термин, използван от привържениците на независимостта каталунските политици и активисти, които в момента са с мярка превантивен затвор заради опитите за отделяне от Испания. Предстои областен съд в град Ноймюнстер, в Шлезвиг-Холщайн, да реши дали Пучдемон трябва да остане в затвора. Друга инстанция в град Шлезвиг ще трябва да разгледа искането за екстрадиция от Испания. Според германски прокурори процесът може да отнеме дни, дори седмици (най-много два месеца), ако се има предвид времето за обжалване. Адвокат на Пучдемон вече каза, че клиентът му, който прекара последните 5 месеца в Брюксел, засега не планира да иска политическо убежище в Германия. Разликите между Германия и Белгия В Белгия съдът така и не реши дали Пучдемон да бъде предаден на испанското правосъдие, тъй като Върховният съд в Мадрид временно  оттегли заповедта за ареста му , седмици преди извънредните избори в Каталуня. Същевременно в наказателния кодекс на страната не фигурира престъплението \"бунт\", което присъства в испанския, и това пораждаше притеснения, че той може да бъде екстрадиран, за да бъде съден единствено по по-лекото обвинение за присвояване на държавни средства. В германското законодателство съществува престъплението \"държавна измяна\", което включва доказателства за употреба на сила или за заплахи за употреба на сила от страна на обвиняемия. Пред \"Ройтерс\" германският правосъден министър каза, че въпросът за екстрадицията на Пучдемон в момента е от компетенцията на областните съдилища и правителството няма да вземе отношение. Катарина Барли подчерта, че въпросът за по-нататъшната съдба на Пучдемон в случай на положително решение ще е в ръцете на испанското правосъдие. Освен за Пучдемон испанските власти издадоха европейски заповеди за арест и на други каталунски политици - включително бившия министър на образованието Клара Понсати. Тя прекара няколко месеца с Пучдемон в Брюксел, но по-късно обяви, че е напуснала белгийската столица и ще преподава в Шотландия. Премиерът в Единбург Никола Стърджън каза, че Шотландия е готова да съдейства на Испания независимо от подкрепата за \"правото на народа на Каталуня да определи бъдещето си\". Някои от другите бивши министри \"в изгнание\" вече обявиха в социалните мрежи или чрез адвокатите си, че обмислят вариант да отидат в Германия, тъй като според политици в страната няма как съдът да ги екстрадира по обвиненията в бунт.", "date": "2018.03.26", "title": "След първата си нощ в затвора Пучдемон може да прекара месеци в Германия"}
{"url": "https://www.dnevnik.bg/zelen/2018/03/26/3152904_prokuraturata_se_samosezira_za_incidenta_s/", "text": "Районна прокуратура Кюстендил се е самосезирала по публикации в медии за изоставеното стадо коне в планината Осогово, в резултат на което се стигна до  трагичен инцидент,  в който около 70 животни са починали от студ и глад, а останалите 30 в момента бедстват в много тежко състояние. За проверката съобщават от пресцентъра на разследващия орган и се ангажират да предоставят своевременно информация за резултатите. Междувременно от Министерство на земеделието съобщават, че екип от ветеринарни специалисти от Областната дирекция по безопасност на храните - Кюстендил, също отива на място, за да окаже помощ на бедстващите коне. Прокуратурата е възложила спешна проверка на органите на полицията, както и на Българската агенция по безопасност на храните. Целта е да се прецени за наличие на престъпление за проявена жестокост към гръбначни животни, от което е причинена смъртта им (по чл. 325б от Наказателния кодекс). Предмет на проверка е и информацията, че стадото коне е било отглеждано от собственика Петър Пищалов със средства, отпуснати по програми на Европейския съюз. Ще бъде разследван начинът на получаване на средствата, както и разходването и отчитането им. Трима експерти от областната дирекция по безопасност на храните трябва да проверят на място състоянието на конете, дали имат чипове за идентификация, както и дали собственикът на конете е получил средства по линия на ПРСР. Експертите ще окажат пълно съдействие за подобряване на състоянието на конете, заявяват от пресцентъра на министерство на земеделието.", "date": "2018.03.26", "title": "Прокуратурата се самосезира за инцидента с изоставените коне"}
{"url": "https://www.dnevnik.bg/sviat/2018/03/26/3152914_polsha_i_baltiiskite_strani_izvikaha_ruskite_poslanici/", "text": "Руските посланици в Полша, Литва, Латвия и Естония са извикани във външните министерства на четирите страни, съобщиха РИА \"Новости\" и агенция \"Ройтерс\", която цитира руски издания. Причините за решението не се съобщават, нито дали то може да е свързано с отровения агент Сергей Скрипал, заради когото Великобритания наложи  ограничителни  мерки  на Русия  и заедно с  няколко други държави  я обвини, че стои зад нападението с нервнопаралитично  вещество . По-рано в. \"Таймс\" писа, че  20 държави  от Европейския съюз (сред тях България, но  властите в София отрекоха ) са готови да изгонят руски дипломати заради случая със Скрипал. Днес \"Блумбърг\", позовавайки се на \"запознати с въпроса\" източници, съобщи, че най-малко 10 европейски държави се очаква да наложат мерки, които ще бъдат обявени още този следобед. Посланикът на Русия в Полша е бил извикан в 13 ч. московско (и българско) време. Дипломатически източници на ТАСС междувременно съобщават, че във външните министерства на Литва, Латвия и Естония по-късно този следобед трябва да пристигнат и оглавяващите мисиите на трите балтийски страни. Източници на ТАСС цитират представители на Варшава и Талин, според които на посланиците ще бъде съобщено за \"ответни мерки\" заради отравянето на Скрипал. Според европейски дипломат, цитиран от \"Ройтерс\", балтийските страни ще са сред над десет държави, които се очаква до изгонят руски представители още днес. Междувременно полски и руски медии съобщиха, че полските служби са задържали мъж на име \"Марек В.\", заподозрян, че е шпионирал в полза на Русия. Според полската TVP той работил в държавна институция в страната и предавал информация към руски агенти, работещи под дипломатическо прикритие. Става дума за данни за инвестиционни проекти, важни за националната сигурност, както и за материали, свързани с енергийната инфраструктура на Полша. ", "date": "2018.03.26", "title": "Полша и балтийските страни извикаха руските посланици във външните си министерства"}
{"url": "https://www.dnevnik.bg/sport/2018/03/26/3152916_ludogorec_shte_nastani_privurjenicite_na_cska_na/", "text": "Привържениците на ЦСКА ще бъдат настанени в сектор \"А\" при гостуването на \"Лудогорец\" на 6 април, заяви изпълнителният директор на шампионите Ангел Петричев пред \"Дневник\". Той каза, че няма притеснения за сигурността на срещата. Петричев не уточни колко билета ще бъдат предоставени за привържениците на червените. Сектор \"А\" на \"Лудогорец арена\" се намира точно до централната трибуна на стадиона. Промяната се налага, тъй като в момента \"Лудогорец\" изгражда трибуната за гости. Доскоро клубът търпеше сурови критики заради условията в сектора във вида, в който беше. През есента привържениците на няколко клуба се оплакаха, като го определиха за \"аквариум\". От \"Лудогорец\" отговориха, че трибуната ще придобие европейски вид, като ще се запазят високите мерки за сигурност. Тя  ще изглежда като срещуположната трибуна \"Козмин Моци\" . В началото на февруари собственикът на клуба  Кирил Домусчиев показа снимки от първите стъпки по изграждането на сектора . Това ще е третата новопостроена трибуна на \"Лудогорец арена\", като ще остане единствено сектор А. \"Лудогорец вече няколко пъти прие гостуващи агитки в сектор \"А\", като такъв беше случаят и с \"Милан\" в 1/16-финалите в Лига Европа. Срещата с ЦСКА ще е изпитание от по-високо ниво заради традиционно високото напрежение между двата клуба и привържениците им.", "date": "2018.03.26", "title": "\"Лудогорец\" ще настани привържениците на ЦСКА в сектор \"А\" в Разград"}
{"url": "https://www.dnevnik.bg/biznes/2018/03/26/3152917_za_godina_iznosut_na_mashini_i_oborudvane_raste_s_12/", "text": "През 2017 г. износът на машини и оборудване отбелязва ръст от 12% на годишна база и възлиза на над 3,8 млрд. евро. Това съобщи заместник-министърът на икономиката Александър Манолев по време на откриването на международното изложение MachTech & InnoTech Expo, цитиран от пресцентъра си. По данните на министерството секторът създава работа на над 600 хил. души, като се очаква броят да нарасне през следващите години поради постоянно развиващите се интелигентни технологии. Манолев цитира данни, според които делът в износа на тези стоки е 15%.  \"Всичко това показва не само че сме конкурентоспособни, но и че все по-голям дял в икономиката ни заемат сектори с висока добавена стойност\", посочва още Александър Манолев.  Изложението се провежда в \"Интер експо център\" до 29 март. Това е 8-ото му поредно издание, като участие взимат над 120 компании и се очакват над 4 хил. посетители. Освен представители от България участие във форума ще вземат и изложители от Австрия, Румъния, Унгария, Полша, Турция, Швеция и Китай.  По време на изложението компаниите в бранша ще представят и ще се запознават с новостите в металообработката, лазерните технологии, машинното проектиране, индустриалната автоматизация, електроника и проектиране. ", "date": "2018.03.26", "title": "За година износът на машини и оборудване расте с 12%"}
{"url": "https://www.dnevnik.bg/politika/2018/03/26/3152950_radev_poiska_borisov_da_pita_erdogan_za_namesata_na/", "text": "Президентът Румен Радев обяви, че очаква България да не остава само в ролята на домакин на срещата ЕС-Турция, която се провежда във Варна днес. \"Надявам се премиерът да постави въпроса за ненамеса на Турция в нашите вътрешни работи, в изборния процес, в религиозните ни дела, а също така и за обезщетенията на тракийските бежанци. Важно е също така европейските лидери да разберат, че проблемите на България са и европейски проблеми и е нормално ние да очакваме от тях да отстояват българския интерес\", каза Радев пред журналисти, цитиран от \"Фокус\". На въпрос дали позицията, която страната ни ще отстоява по време на срещата, е била съгласувана с него, Радев отговори: \"Не. Не е съгласувана, но аз съм изказал публично своите съображения. Всички тези, които са в защита на българския интерес, имат моята подкрепа. Това е важна среща\",  Във връзка с предстоящата среща между него и турския президент Реджеп Тайип Ердоган в рамките на срещата на НАТО държавният глава коментира: \"Отговорих на г-н Ердоган за неговото предложение да направим тази среща в рамките на срещата на върха на НАТО през юли месец. Надявам се той да приеме това предложение. Разбира се, темата ще бъде нашите двустранни отношения\". ", "date": "2018.03.26", "title": "Радев поиска Борисов да пита Ердоган за намесата на Турция в изборния процес и религиозните дела у нас"}
{"url": "https://www.dnevnik.bg/bulgaria/2018/03/26/3152937_nakazanieto_na_piian_shofyor_ubil_trima_pri_katastrofa/", "text": "Върховният касационен съд (ВКС) окончателно призна Любомир Трайков за виновен за причинена от него смърт на трима души след катастрофа в Пловдив. Наложеното му наказание е 5 години затвор и вземане на шофьорската му книжка за 7 години. Върховните съдии Николай Дърмонски, Румен Петров и Спас Иванчев са изменили решението на по-долната съдебна инстанция, която осъди Трайков на 6 години затвор и отнемане на книжката за 7 г. Първоинстанционният съд пък бе определил наказание от  4 години \"лишаване от свобода\"  и \"лишаване от право на управление на МПС\" за 6 г. за причиняване на смърт на повече от един човек при катастрофа в пияно състояние. Производството протича по реда на съкратеното съдебно следствие, след като подсъдимият призна изцяло фактите в обстоятелствената част на обвинителния акт и се съгласи да не се събират доказателства по делото. Процесът стигна до върховната инстанция след жалби на подсъдимия и на частните обвинители. Трайков е поискал намаляване на наложените му наказания, а частните обвинители - връщане на делото за ново разглеждане от Апелативния съд с указания за увеличаване на наказанията. ВКС посочва в мотивите си, че от фактите по делото е установено движение направо на подсъдимия Трайков и пресичане на неговата посока на движение от страна на пострадалия Ламджиев. Върховните съдии пишат: \"Подсъдимият и пострадалият са се движели в едно и също платно за движение, в две насрещни ленти, напълно равнопоставено. В момента, в който разделителната ивица е прекъснала и е дала възможност на пострадалия да извърши маневрата завой наляво, равностойното движение се е променило, като това на подсъдимия е било с предимство пред извършващия маневрата пострадал.\" Съгласно съдебната практика, Според съда на първо място по реда на закона, на правната и житейска логика стои задължението на пострадалия да осигури предимството на правоимащите го. независимо от това каква е била скоростта на имащия право на предимство при преминаване. След като не е изпълнил своето задължение, се е стигнало до удар между двете превозни средства и тогава неизпълнението на задължението на подсъдимия да шофира с позволена и/или съобразена скорост влиза в причинно-следствената връзка за настъпването на тежкия резултат - смъртта на пострадалите. В мотивите на решението на ВКС се сочи също, че е безспорно наличието не на един, който е достатъчен, а на два квалифициращи признака – деянието е извършено от подсъдимия в пияно състояние (0,8‰ алкохолна концентрация) и е причинена смърт на повече от един човек. Преценявайки посочените смекчаващи и отегчаващи вината обстоятелства, върховните съдии напомнят, че при който с математически подход се изчислява съотношението между тях. \"Възможно е отделни обстоятелства да имат значително по-голяма относителна тежест, а други пък следва да се преценяват с един по-балансиран подход. Така например няма спор, че подсъдимият е нарушил Закона за движение по пътищата, като почти двукратно е превишил позволената в градски условия скорост. От друга страна обаче, той е бил с предимство и е очаквал то да му бъде осигурено, независимо от скоростта му на движение\", пише в мотивите на върховния съд. Съдебният състав на ВКС приема, че наложеното от Пловдивския апелативен съд не е справедливо при посочения баланс на смекчаващи и утежняващи отговорността обстоятелства. \"Това говори в подкрепа на извода, че наказанието следва да се определи при превес на смекчаващите вината обстоятелства, но не и толкова значителен, колкото е възприет от съда от първата инстанция. Относителната тежест на допуснатото нарушение на правилата за движение – двукратно почти превишена скорост, както и наличието на един погубен човешки живот повече от предвиденото в закона, в съвкупност е твърде висока, за да може наказанието да се определя толкова близко към минимума на предвидената в закона санкция\", аргументират се още върховните магистрати. Те подчертават, че следва да се отчита и Според съда наказанието \"лишаване от свобода\" трябва да се определи на 7 години и половина, като със законовата редукция - намаляване с 1/3 заради съкратеното съдебно следствие, окончателният размер трябва да е 5 години. Наказанието \"лишаване от право на управление на МПС\" трябва да остане в определения от въззивната инстанция размер от 7 години, като в този си вид и двете наказания ще са напълно достатъчни, за да изпълнят заложените в Наказателния кодекс цели на специалната и на генералната превенция, посочва ВКС.", "date": "2018.03.26", "title": "Наказанието на пиян шофьор, убил трима при катастрофа, бе намалено на 5 години затвор"}
{"url": "https://www.dnevnik.bg/sport/2018/03/26/3152912_durjavata_uvelichi_parite_za_domakinstva_v_sporta_do/", "text": "Държавата ще отпусне над 7 млн. лева през 2018 г. за домакинствата на международни състезания в няколко спорта, показва справка, предоставена от Министерството на младежта и спорта (ММС) на \"Дневник\".  Общата сума, която идва по програмата на министерството, е 4.7 млн. лева. Това е  с над 200 хил. лева повече от миналата година . В друга графа са средствата, насочени за световното първенство по волейбол и за  стартовете по мотокрос , тъй като те бяха отпуснати след решения на Министерския съвет. Само за стартовете в мотокроса държавата ще даде на Българската федерация по мотоциклетизъм 1 662 455 лева, което праща федерацията на първо място по пари за домакинства за 2018 г. Наскоро министърът на спорта  Красен Кралев каза, че очаква \"брилянтна организация\" на стартовете в мотокроса . Тази година България приема състезания от най-висок ранг в няколко спорта. В това число влизат световните първенства по волейбол за мъже, по художествена гимнастика и по гребане. Най-много пари от министерството на спорта за организиране на състезания получава федерацията по художествена гимнастика. Тя е и единствената, одобрена от ММС с две различни събития. За световното първенство в София през септември са отпуснати 1.260 млн. лева, след като миналата година за подготовката на турнира авансово бяха преведени 195 хил. лева. Отделно федерацията, ръководена от Илиана Раева, получава и 120 хил. лева за турнира от Световната купа, който ще се проведе тази седмица (30 март - 1 април) в \"Арена Армеец\". В челото по приходи влизат още  федерацията по ски с 900 хил. лева за Световната купа по сноуборд в Банско  и федерацията по тенис с 500 хил. лева за турнира за мъже от категория \"АТП 250\", които се проведоха в началото на годината. Още 600 хил. лева са за организацията на световното по гребане, което ще се проведе в Пловдив. Напредък в парите за домакинства бележи федерацията по таекуондо WTF. На организацията, получаваща чести похвали от Кралев, са отредени 400 хил. лева за европейско първенство за всички възрастови групи в дисциплините спаринг и пумсе. В общата сметка влиза и волейболът. Държавата се съгласи да поеме плащането на таксата от 5 млн. долара за домакинството на световното първенство за мъже. Надпреварата ще се проведе в България и Италия от 9 до 30 септември. Сумата, която държавата се ангажира да плати, беше разпределена в няколко вноски в последните години. Миналата седмица Министерският съвет отпусна последната вноска от 500 хил. долара (787 хил. лева), което е ангажиментът за 2018 г.", "date": "2018.03.26", "title": "Държавата ще даде над 7 млн. лева за домакинства в спорта през 2018 г."}
{"url": "https://www.dnevnik.bg/zelen/2018/03/26/3152962_sgrada_nad_hija_sedemte_rilski_ezera_se_dava_pod_naem/", "text": "Сграда на горско стопанство над хижа \"Седемте рилски езера\" се отдава под наем за ловен туризъм с конкурс на министерство на земеделието. Хижата обаче е с курортно предназначение и се намира на територията на национален парк \"Рила\", извън дивечовъдния участък \"Паничище\". Затова Антикорупционният фонд сезира главния инспекторат на Министерски съвет със съмнения за възможни нарушения на закона, обясняват от фонда. Справка на правния екип на неправителствената организация в кадастрално-административната информационна система показва, че база за ловен туризъм сграда \"Рилски езера\" не се намира на територията на дивечовъден участък \"Паничище\", а се намира на територията на Национален парк \"Рила\", като в кадастралната карта и регистър е посочено, че сградата има функционално предназначение курортна, туристическа сграда.  Експертите на фонда обръщат внимание, че според закона за лова и опазване на дивеча \"бази за ловен туризъм\" са сгради и прилежащите към тях терени и инфраструктури, специализирани за нуждите на ловния туризъм. А законът за защитените територии забранява дивечоразвъдна дейност и ловуването в национални паркове освен при регулиране на числеността на животинските видове. Затова фондът сезира по компетентност Инспекторатакъм кабинета, като очаква да се извърши проверка, да се съберат доказателства и да установи дали са налице извършени нарушения на закона. \"Дневник\" потърси коментар по казуса от инициатора на конкурса - министерство на земеделието.", "date": "2018.03.26", "title": "Сграда над хижа \"Седемте рилски езера\" се дава под наем за ловен турзъм, сигнализират от Антикорупционния фонд"}
{"url": "https://www.dnevnik.bg/bulgaria/2018/03/26/3152975_prokuraturata_povdigna_obvinenie_na_spas_vasilev/", "text": "Днес Софийската районна прокуратура внесе обвинителен акт срещу Спас Василев, станал известен в социалните мрежи с името \"Александър Николов\", за извършена от него измама, съобщиха от прокуратурата. През октомври миналата година стотици хора се оплакаха, че са били измамени от него с оферти за евтини самолетни билети до различни дестинации. Оказа се, че почти никой не го е виждал на живо, но фейсбук профилът му с фалшиви снимки и самоличност беше изключително популярен. Оттам е минавала и основната част от комуникацията. След няколко дни шум в медиите Василев, който е от Кочериново, сам се предаде в ГДБОП, а оттам обявиха, че от месеци работят по случая. Използваните от него снимки се оказаха на французина  Александър Мартинез, работещ за компанията \"Ер Франс\" . Кой е Спас Василев четете  тук . Свидетелката Я. Б. била учител по френски език на обвиняемия в гимназията. През 2011 г. тя живеела във френския град Гренобъл, но поддържала контакти със Спас й разказвал, че бил изкарал шестмесечен стаж на летището в швейцарския град Женева, както и че работел на летището в София. На 20 ноември 2011 г. Спас Василев по скайп излъгал бившата си учителка, че разполага с оферта на авикомпанията Air France за самолетни билети на атрактивни цени по направление Лион-София за 129 евро за билет. Б. си поръчала пет билета. Тя не се усъмнила в думите на Василев, че работи на летище София, нито в истинността на предложената й оферта, тъй като имала добри впечатления от обвиняемия като ученик. Чрез три парични превода през системата Western Union от Гренобъл му превела 765 евро. На 25 ноември Спас Василев изпратил на Б. съобщение по електронна поща като потвърждение на резервираните самолетни билети със съответните номера на билетите. Тези номера съответствали на номера на действителни билети, издадени от Air France, но били използвани от други пътници през предходната 2010 година.  Когато Б. решила да ползва билетите, не успяла да се свържи с обвиняемия. Тя се обърнала към Air France и така разбрала за измамата. През март 2012 година Спас Василев успял по същия начин да измами и свидетеля И. Р., когото заблудил, че работи в Агенция за обслужване на полети. Василев го излъгал, че може да му осигури пакет от десет самолетни билета до дестинации в Европа, по избор, срещу 500 лева. Р. превел авансово по сметка на Василев 90 лв., три месеца по-късно още 100 лв., а през октомври - още 300 лв. След това Р. не успял да се свърже с обвиняемия. По случая е образувано досъдебно производство под ръководството и надзора на Софийска районна прокуратура. Предстои делото срещу Василев да бъде насрочено за разглеждане в Софийския районен съд.  В Софийска районна прокуратура се водят още две досъдебни производства срещу Василев, отново за извършени от него измами, пострадали от които са много хора. По тези дела разследването продължава.", "date": "2018.03.26", "title": "Прокуратурата прати Спас Василев на съд за измами"}
{"url": "https://www.dnevnik.bg/sport/2018/03/26/3152982_arsen_venger_se_oplaka_ot_vuzrastova_diskriminaciia/", "text": "Мениджърът на \"Арсенал\" Арсен Венгер предположи, че част от критиките към него се дължат на възрастова дискриминация. Според него много хора го съдят заради възрастта му и времето, в което заема настоящия си пост, а не за постигнатото през годините. \"Вижте, когато си на години, се фокусираш върху това да направиш най-доброто за своя клуб и игнорираш всичко останало. Колкото повече остаряваше, толкова повече срещаш възрастова дискриминация\", каза Венгер в интервю за BeIN. Французинът има още една година от своя договор с \"Арсенал\". 68-годишният треньор, който е начело на отбора от 1996 г., даде ясен знак, че няма намерение да напуска предсрочно. Недоволството срещу него обаче нараства постоянно. В последните домакински мачове се наблюдава отлив на публиката, а част от легендите на клуба все по-остро критикуват работата на Венгер. \"Приемам, че ако резултатите не са добри, трябва да си носиш последствията. Но като цяло ми е малко трудно да приема тези непрекъснати коментари за това колко отдавна си в даден клуб и на каква възраст си. Приемам обаче всичко останало, защото заемам публична длъжност и трябва да постигам резултати. Приемам, че ще бъдат съден на базата на резултатите\", каза още Венгер. \"Може би съм твърде наивен да вярвам, че с течение на времето - като перспектива и контекст - ще изпъкне това, което съм направил за моя клуб, а не толкова резултатът от последния ми мач или това дали ще бъда аплодиран, когато един ден се оттегля\", продължи французинът. \"Малко ме е писнало от цялото това модерно нещо да се грижим изцяло за имиджа си. През целия си живот винаги съм работел с идеята за това кой съм, а не за това как изглеждам, така че изобщо не се притеснявам\", каза още мениджърът на \"Арсенал\". \"Артилеристите\" са шести във Висшата лига, като изостават с цели 13 точки от топ 4. Отборът  загуби тежко финала за Купата на лигата , а единственият шанс за класиране в Шампионската лига през следващия сезон е  спечелването на Лига Европа . През уикенда се появиха публикации в германските медии, че бившият треньор на \"Борусия\" (Дортмунд)  Томас Тухел е приел да поеме \"Арсенал\"  при евентуална раздяла с Венгер през лятото. По-рано този месец имаше и  слухове, свързващи селекционера на Германия Йоахим Льов  с мениджърския пост на \"Емирейтс\".", "date": "2018.03.26", "title": "Арсен Венгер се оплака от \"възрастова дискриминация\""}
{"url": "https://www.dnevnik.bg/bulgaria/2018/03/26/3153004_protesti_sluhove_i_zasileno_policeisko_prisustvie_vuv/", "text": "Рехави протести и полицаи на почти всеки ъгъл по централните булеварди - така изглеждаше Варна часове преди началото на срещата ЕС- Турция, която ще се състои в резиденция \"Евксиноград\" довечера. В срещата ще участват президентът на Турция Реджеп Ердоган, председателят на Европейската комисия Жан-Клод Юнкер, председателят на Европейския съвет Доналд Туск и премиерът Бойко Борисов, като домакин. Варна осъмна с протестни плакати, закачени на видни места главно около основните булеварди в града - \"Ердоган, не си желан!\" и \"Бойко, не сме троянски кон на Ердоган!\". Акцията е дело на \"Да, България\". В 12 часа пред Съдебната палата под звуците на патриотични песни се събраха около 60 души, свикани от партия \"Възраждане\". Освен партийните и националните знамена те носеха професионално изработени плакати - \"Стоп, Ердоган\", \"105 години от Одринската епопея, Одрин е наш\", \"Източна Тракия говори на български и е част от нашите духовни граници\". Протестът беше мирен с изключение един участник, който крещеше \"Оставка\" и разказваше личната си история на висок глас, което накара преминаващи граждани да му правят забележки. Слухове за турски танкове \"Турският президент не трябва да бъде допуснат в България, той не уважава България и ЕС, не виждам защо ние трябва да му демонстрираме уважение\", заяви лидерът на \"Възраждане\" Костадин Костадинов. Той обясни, че протестът не е срещу турския народ, а срещу управляващия режим в Турция, а срещата във Варна е недопустима. Според него Ердоган няма място на територията на България, още по-малко на 26 март, когато страната ни отбелязва деня на Тракия и си спомняме за геноцида на Османската империя. Някои от протестиращите дори решиха, че датата нарочно е избрана, за да провокира. Сред тях се разпространяваше слух, че на летище \"Варна\" има разположени турски танкове. Проверка на \"Дневник\" показа, че снимки от изтеглящи се от учения в Румъния турски бронирани машини от ноември са разпространена от fake news сайтове с твърдения, че са направени тези дни. Костадинов не изключи възможността за шествие или друга по-видима акция до края на деня, но допусна и да няма такива заради дъжда във Варна. Протест срещу репресиите Половин час по-късно от \"Да, България\" и ДСБ организираха флашмоб пред катедралата. Дъждът ги накара да се преместят \"под козирката\" на отсрещната страна на булеварда. \"Аз съм против политиката, която Ердоган води срещу собствения си народ, потъпкването на демокрацията и начина, по който осъществява репресии срещу свободните хора в Турция. По-добре нещата да се решат политически, отколкото силово. Като гражданин съм против диктатор да идва в моя град, но все някъде тези срещи трябва да се направят, така че това е едно необходимо зло. Надявам се да прояви разум и да има добри резултати от цялата среща,\" каза оперният певец Евгений Йосифов, който беше един от протестиращите. Тяхната акция беше по-малобройна. НСО пази заедно с турските тайни служби Видимо е засиленото присъствие на полицаи и полицейска техника по централните варненски булеварди. \"До 18 часа по трасетата на кортежите на официалните гости са разположени патрулни автомобили на полицията, а в късните следобедни часове основните кръстовища ще бъдат поети от регулировчици\", съобщиха от полицията. Маршрутът, по който ще премине кортежът на Ердган ще бъде уточнен в последния момент, а вариантите се пазят в тайна Заедно с Националната служба за охрана за срещата във Варна са и неуточнен брой представители на турските тайни служби. Срещата ще е поредният опит за съживяване на процеса на евроинтеграция на Турция с акценти обновяването на митническия съюз, преглед на сделката за спиране на имигрантите, борбата с тероризма, безвизовото пътуване за турски граждани,  но не се очаква някакъв пробив . \"На работната вечеря ще се направи оценка на въпросите от общ интерес и на последните събития в Турция, включително в областта на правовата държава и основните свободи. Лидерите ще обсъдят и начини за придвижване на отношенията между ЕС и Турция на основата на взаимно уважение и общи интереси\", се казва в официалното съобщение от Европейската комисия.", "date": "2018.03.26", "title": "Протести, слухове и засилено полицейско присъствие във Варна преди срещата Турция-ЕС"}
{"url": "https://www.dnevnik.bg/sviat/2018/03/26/3152989_turciia_oshte_iska_da_vleze_v_es_no_niama_da_turpi/", "text": "Турция ще поиска от Евросъюза да премахне всички пречки пред членството ѝ и все още смята присъединяването за своя стратегическа цел. Това каза президентът Реджеп Тайип Ердоган, преди да пристигне за  срещата с лидерите на съюза  във Варна. Ердоган каза още, че ще обсъди \"провала\" на съюза да  изпълни обещанията си  за сирийските бежанци, предаде \"Ройтерс\". В последните дни преди срещата той неколкократно призова ЕС да отпусне оставащите средства, които съюзът трябва да даде на Анкара заради ангажимента ѝ за спиране на мигрантския поток. Пред репортери на летище \"Ататюрк\" в Истанбул Ердоган каза, цитиран от в. \"Сабах\", че правителството иска да продължи преговорите за членство и тази позиция ще бъде съобщена на председателя на Европейската комисия Жан-Клод Юнкер и на председателя на Европейския съвет Доналд Туск. \"Няма да позволим на определени кръгове - чиито намерения и цели познаваме идеално - да препречват пътя на Турция като уважавана, равноправна и заслужила пълно членство\", добави той, без да навлиза в подробности. В деня на срещата австрийският канцлер Себастиан Курц обаче даде да се разбере, че Австрия ще настоява преговорите, замразени от години, да бъдат напълно прекратени заради политическата обстановка в Турция, предаде германският \"Франкфуртер алгемайне цайтунг\". Макар да изрази надежда, че срещата във Варна ще даде нова енергия на процеса на турското присъединяване, Ердоган обвини ЕС, че не е изпълнил обещанията си за визова либерализация и средствата за бежанците, и това също ще е на дневен ред. \"За съжаление ЕС не показа, а и не показва същата искреност и лоялност, която показахме ние, когато става въпрос за изпълняване на задълженията\", каза президентът и подчерта, че Турция няма да приеме двойни стандарти, когато става въпрос за отношенията със съюза. Анкара ще очаква от Брюксел и пълна подкрепа в борбата срещу тероризма, добави Ердоган.", "date": "2018.03.26", "title": "Турция още иска да влезе в ЕС, но няма да търпи двойни стандарти, каза Ердоган"}
{"url": "https://www.dnevnik.bg/sviat/2018/03/26/3153014_sasht_i_evropa_shte_ekspulsirat_ruski_diplomati_zaradi/", "text": "Европейски държави и САЩ обявиха едновременно ответни мерки срещу Русия в знак на солидарност с Великобритания след нападението срещу бивш руски агент на нейна земя. Такива мерки предприемат общо 15 държави от ЕС и три други европейски страни, САЩ и Канада. По-рано председателят на Европейския съвет Доналд Туск обяви на срещата ЕС – Турция във Варна, че 14 държави членки са решили да изразят солидарност с Великобритания заради случая и че \"не изключва\" да има още мерки, \"включително други случаи на експулсия\", в идните дни и седмици. Два часа след като институциите на общо 14 страни потвърдиха това, към тях се присъедини още една - Испания. Президентът Доналд Тръмп е наредил експулсирането на 60 руснаци от САЩ и да се затвори руското консулство в Сиатъл, съобщи агенция \"Ройтерс\", позовавайки се на висши източници от администрацията. Дванайсет от засегнатите са разузнавачи от мисията в ООН.  Руски сенатор веднага отвърна,  че същият брой дипломатически служители на САЩ ще бъдат прогонени от Русия. По-рано в. \"Таймс\" писа, че  20 държави  от Европейския съюз (сред тях България, но  властите в София отрекоха ) са готови да изгонят руски дипломати заради случая със Скрипал. Днес \"Блумбърг\", позовавайки се на \"запознати с въпроса\" източници, съобщи, че най-малко 10 европейски държави се очаква да наложат мерки, които ще бъдат обявени още този следобед. В Европейския съюз Изгонените от европейски държави представители на Русия са около 40 души.   ще прогони четирима руски дипломати заради покушението срещу руския агент  Сергей Скрипал  във Великобритания, съобщи в. \"Зюддойче цайтунг\" - информация, която по-късно бе потвърдена и от външното министерство. Четирима руски дипломати ще бъдат прогонени от  . \"Европейският съвет стигна до заключението за липса на друго убедително обяснение освен това за отговорността на Руската федерация и в знак на солидарност с нашите британски партньори днес ние уведомихме руските власти за решението си да експулсираме от френска територия в срок от една седмица четирима руски служители с дипломатически статут\", съобщи посолството в София. ще експулсира двама руски служители до края на седмицата, съобщи външното министерство в Рим. Външният министър на  съобщи, че четирима дипломати  ще бъдат експулсирани , а от  - един.  ще експулсира трима дипломати и ще забрани на 44 души да влизат в страната.  ще прогони руския аташе по отбраната. Премиерът на   Андрей Бабиш заяви, че Кремъл е преминал всякакви граници със спекулациите, че веществото, с което е бил  отровен Скрипал  -  новичок  - може да идва от Чехия. Трима руски дипломати трябва да напуснат страната до 1 април.  също ще обяви руски дипломати за персона нон грата, каза премиерът на страната Андрей Пленкович в обръщение, излъчено по обществената телевизия. Той каза, че страната му е решила да е \"солидарна с Обединеното кралство\" и да покаже, че \"не приема подобно нападение\" срещу страна членка на съюза. \"Русия отиде прекалено далеч. Напълно неприемливо е в европейски град да има опит за убийство с руско нервопаралитично вещество. Великобритания има пълната ни подкрепа. Дания ще изпъди двама руски дипломати като част от общия европейски ответ на атаката в Солсбъри\", писа в \"Туитър\" премиерът на   Ларс Расмусен. Външното министерство на   също обяви, че ще изгони един дипломат заради случая.  също участва в акцията, прогонвайки двама души, работещи като разузнавачи в посолството в Хага. Те ще имат две седмици да напуснат. Правителството на   ще изгони един руски дипломат.  ще прокуди един руски дипломат от посолството в Букурещ, съобщи агенция \"Ройтерс\". След като държавите в списъка от ЕС станаха общо 14, към тях се присъедини и  , чийто външен министър Алфонсо Дастис каза, че двама руски дипломати ще трябва да напуснат. Извън ЕС  Към европейските страни по-късно се присъединиха   (двама дипломати) и   (един дипломат). Президентът на   Петро Порошенко обяви, че ще експулсира 13 руски дипломатически лица  заради случая.  ще прогони четирима в знак на \"солидарност с Обединеното кралство\". Според изявление на кабинета те са използвали дипломатическия си статут, за да подкопаят сигурността на страната и да се намесят в демокрацията ѝ. Външното министерство на   съобщи, че засега няма да предприема подобни мерки, но си запазва правото да го направи по-нататък. Москва отрича да е виновна за отравянето на Скрипал и дъщеря му Юлия, но Великобритания вече прогони 23-ма руски дипломати. Същият брой дипломати бяха изгонени от Русия.", "date": "2018.03.26", "title": "17 европейски държави и САЩ обявиха, че експулсират руски дипломати заради случая \"Скрипал\""}
{"url": "https://www.dnevnik.bg/detski_dnevnik/2018/03/26/3153036_tursi_se_chovek_podobril_jivota_na_decata_v_bulgariia/", "text": "Ако познавате този \"Герой на децата\" и искате усилията и постиженията му да намерят заслужено признание, номинирайте го за наградата на Национална мрежа за децата. Тя се връчва вече 8 години подред в рамките на годишните  награди \"Златна ябълка \". Целта им е да привлече общественото внимание към и със своята гражданска активност в областта на образованието, здравеопазването, правосъдието, възпитанието или работата с уязвими групи помагат за повече детски усмивки.  От днес до 1 май 2018 г.  Национална мрежа за децата  приема номинациите за наградата \"Герой на децата\". Необходимо е да се попълни  форма за номиниране . Изборът на победителя ще бъде направен с онлайн гласуване на сайта на наградите \"Златна ябълка\", което ще продължи до 25 май 2018 г.  Наградите \"Златна ябълка\" ще бъдат връчени в навечерието на Деня на детето - на 31 май в София. Те са в седем категории: \"Герой на децата\", \"Болница\", \"Училище\", \"Община\", \"Журналист\", \"Благотворител\" и Награда за цялостен принос.", "date": "2018.03.26", "title": "Търси се човек, подобрил живота на децата в България"}
{"url": "https://www.dnevnik.bg/sport/2018/03/26/3153034_cska_predstavi_emblemata_s_koiato_shte_igrae_sreshtu/", "text": "Привържениците на ЦСКА са избрали емблемата, с която отборът ще играе в мача с \"Лудогорец\" на 5 май. От клуба от \"Българска армия\" заявиха, че близо 20 000 души са се включили в  анкетата в сайта . Ръководството на \"ЦСКА-София\" пусна днес  в продажба билетите за мача . От клуба наеха Националния стадион \"Васил Левски\" с желанието да отпразнуват 70-ата годишнина от създаването на ЦСКА. Червените посочват, че три от десетте емблеми са събрали почти равен брой при гласуването. \"В крайна сметка победител е емблемата, която е била на екипите на ЦСКА през 1949 година, с надпис ЦДНВ, пише в информацията. \"Оказа се, че голяма част от вас знаят, че тази емблема е първата, поставена на официалните футболни екипи на ЦСКА. Колекционери също заявиха, че това е първата емблема, сложена на екип на червения отбор, за която има доказателства\", допълват от клуба. \"Единствено в мача навръх рождения ни ден футболистите ще излязат на терена с екипа, който ще бъде изработен специално за юбилея.\" Тази седмица се очаква червените да представят подробности около програмата за мача на 5 май. Миналото лято \"ЦСКА-София\" водеше съревнование с аматьорския \"ЦСКА 1948\" в търга за активите на фалиралото ПФК ЦСКА АД, сред които най-висока стойност има емблемата. Близката до Гриша Ганчев \"Ред енимълс\" спечели наддаването с предложение за 8 млн. лева. Последва дълга процедура по обжалване на начина на разпределение на средствата, което продължава да бави обявяването на срок за плащане. От \"ЦСКА 1948\" призоваха да се сложи край възможно най-скоро и  да се пристъпи към времето за превеждане на сумата . Спортният директор на клуба от \"Българска армия\"  Пламен Марков каза, че след допускането на отбора до евротурнирите \"ЦСКА се връща в автентичния си вид\" . Адвокатът Първан Първанов, водил делата на клуба пред УЕФА, обясни, че  българското законодателство и УЕФА не регулират \"прехвърлянето\" на историята между дружествата . Той заяви тогава, че при плащане на сумата за активите клубът \"ще осигури най-високото в историята на футбола удовлетворяване на кредиторите, когато говорим за фалирали футболни клубове\".", "date": "2018.03.26", "title": "ЦСКА представи емблемата, с която ще играе срещу \"Лудогорец\" на 5 май"}
{"url": "https://www.dnevnik.bg/analizi/2018/03/26/3153046_evropa_triabva_da_si_vurne_liderstvoto_v_inovaciite_za/", "text": "Десетилетия наред през XX век европейските автомобили бяха образец за най-високо качество и икономичност. Европейската автомобилна индустрия създаде коли, които са желани навсякъде по света. Тук, в Европа, тази индустрия се превърна в гръбнак на нашата промишлена икономика и днес осигурява заетост на повече от 12 млн. европейски работници - над 5 процента от общата работна сила на Европа. Заради бързите промени в света на мобилността обаче Европа рискува да изгуби позиции и работни места в полза на конкуренти от Азия и Северна Америка. За да не изостанем от глобалната конкуренция, ние трябва да реализираме силни политики, които да позволят на европейските производители да бъдат конкурентни в глобалния преход към транспорт с ниски въглеродни емисии. Наскоро обявената от Европейската комисия инициатива \"Батериен алианс на ЕС\" е стъпка в правилната посока. Политиките и стандартите, които възприемаме днес, ще зададат посоката за следване от нашите автомобилни компании, като им осигурят време да разработят необходимите технологии и системи за следващото поколение екологично чисти превозни средства. Чрез интелигентни политики, които насочват автомобилния сектор към декарбонизация, европейските производители на автомобили ще създадат допълнителни работни места. Ако нашите автомобили допринасят за намаляването на емисиите на CO2 съгласно европейските климатични цели, това ще повиши брутния вътрешен продукт на ЕС. Европа би спечелила много, ако намали вноса на петрол. В момента ЕС внася 89% от необходимия му суров петрол, преобладаващият дял от който се изразходва за личен транспорт. Европа е силно зависима от вноса на суров петрол от Русия, която доставя над 30% от всичкия импортиран суров петрол в ЕС. Други 20% идват от Близкия изток (начело със Саудитска Арабия, Ирак и Иран), а 16,5% — от Африка (предимно Нигерия, Алжир и Либия). Защо да плащаме милиарди евро на външни държави, за да зареждаме резервоарите на автомобилите си, когато те биха могли да се захранват с произведена в Европа енергия? Има и множество други ползи, освен икономическата конкурентоспособност и геополитическите съображения за енергийна независимост, които ще се реализират благодарение на екологично чистия транспорт. Най-важната от тях е общественото здраве. Много европейски градове страдат от опасни нива на замърсяване на въздуха. Освен това електромобилите имат потенциала да спестят средства на потребителя. Първите модели бяха и са все още скъпи, но електромобилите от новото поколение ще стават все по-достъпни. Като вземем предвид икономиите от гориво (в типичния случай зареждане на акумулаторите от електрическата мрежа е значително по-евтино от зареждане на резервоара с дизелово гориво или бензин) и намалените разходи за поддръжка (електромобилите изискват значително по-малко сервизно обслужване), това би донесло сериозни икономии за потребителя. За да извлечем максимални ползи от декарбонизацията на транспорта, преходът към по-екологични автомобили трябва да върви ръка за ръка с въвеждане на по-евтини технологии за добив на енергия от възобновяеми източници. В момента транспортът генерира приблизително една четвърт от парниковите газове в Европа. Оттук следва, че ако Европа иска да изпълни своя ангажимент по Парижкото споразумение, тя трябва да декарбонизира личните превозни средства. За успеха на този преход и за да остане нашата автомобилна индустрия начело на иновациите, днес компаниите трябва да инвестират в технологиите и разработките, които ще задвижват автомобилния парк на бъдещето. Политиците трябва да действат сега, за да осигурят на нашите автомобилни компании стабилната дългосрочна рамка за развитие, която им е необходима, за да направят тези инвестиции. Заседанието на Европейския съвет през март е подходящ момент да изпратим ясни политически сигнали за поемане на решителен дългосрочен курс към декарбонизация. Европейските автомобилни производители биха могли да оглавят надпреварата за екологично чист транспорт и е отговорност на политиците да им помогнат в това начинание.", "date": "2018.03.26", "title": "Европа трябва да си върне лидерството в иновациите за екологично чисти автомобили"}
{"url": "https://www.dnevnik.bg/sport/2018/03/26/3153135_daniela_padnova_specheli_bronz_ot_evropeiskoto_po/", "text": "Българката Даниела Пандова спечели бронзов медал в първия ден на европейското първенство по вдигана на тежести в Букурещ. Щангистката от Сливен зае трето място в категория до 48 килограма и грабна първото си отличие от голям шампионат при жените. Пандова беше шеста след първото движение - изхвърлянето, в което се справи с тежест от 71 килограма. Силно представяне в изтласкването я придвижи до третата позиция с общ сбор от 165 килограма. Румънката Елена Рамона Андриеш спечели златния медал, след като даде най-добър резултат и в двете дисциплини. Представителката на домакините изхвърли 79 кг, тласна 100 кг и с общ сбор от 179 кг заслужи първата си европейска титла. Европейската шампионка от 2017 г. Анес Мишел завърши втора. Французойката не успя да защити титлата си, след като завърши със сбор от 174 кг - 78 в изхвърлянето и 96 в изтласкването. Двукратната европейска шампионка Джани Паляро от Италия остана четвърта със 163 кг (73+90). България участва с 11 щангисти в европейското първенство. Ангел Русев (56 кг), Стилиян Гроздев и Владимир Урумов (62 кг), Диян Минчев (69 кг), Юндер Бейтула (77 кг) и Георги Шишков (105 кг) са българските представители при мъжете, а при жените освен Пандова ще се състезават Мая Иванова (53 кг), Галя Шотова (63 кг), Румяна Станчева (75 кг) и Петя Стоименова (+90 кг). Шампионатът, който ще продължи до 1 април, трябваше да се проведе в Албания.  Местните власти обаче отказаха домакинството  и Румъния спаси надпреварата в последния момент.", "date": "2018.03.26", "title": "Даниела Пандова спечели бронз от европейското по щанги"}
{"url": "https://www.dnevnik.bg/sport/2018/03/26/3153136_sus_slaba_igra_i_gol_v_94-ata_minuta_bulgariia_izmukna/", "text": "С гол на Николай Бодуров България постигна измъчена победа с 2:1 срещу Казахстан в приятелски мач пред почти празните трибуни на стадион \"Панчо арена\" в унгарското село Фелчут. Българските футболисти се представиха много неубедително, като за целия двубой не създадоха нито едно чисто голово положение от игрова ситуация. Въпреки това те поведоха в средата на първото полувреме с попадение от дузпа на Ивелин Попов. Възпитаниците на Петър Хубчев отстъпваха игрово през цялата втора част, допуснаха изравнителен гол десет минути след почивката и позволиха на съперника да стигне до изгодни възможности да спечели мача. Едно статично положение след изтичането на минималното добавено време все пак донесе успеха на българския състав. Хубчев направи промени в стартовия състав от мача с Босна и Херцеговина. Новото попълнение на \"Лудогорец\" Цветомир Панов дебютира с националната фланелка, а титулярно място получиха още Симеон Славчев, Станислав Манолев и Страхил Попов. На пейката останаха контузеният Божидар Чорбаджийски, Ивайло Чочев, Петър Занев и Михаил Александров. Селекционерът на България промени и тактическата схема. След като заложи на трима централни бранители срещу Босна, този път той заложи на четирима в защита. Николай Бодуров и Васил Божиков бяха в центъра, а Панов и Попов на двата бека. Пред тях действаха Славчев, Манолев, Георги Костадинов, Ивелин Попов, Георги Миланов и Спас Делев. Българският отбор започна нервно мача, допускаше доста грешки и трудно успяваше да задържи продължително топката. Играчите на Казахстан бяха добре организирани в отбрана, но също не създаваха нищо интересно пред противниковата врата. Като цяло агресията отсъстваше в играта и на двата състава. В 23-ата минута България получи право да изпълни дузпа. Ивелин Попов се възползва от грешка при изнасянето на топката и изведе на скорост Манолев. Фланговият играч на ЦСКА проби в наказателното поле. Той успя да се пребори с Гафуржан Суюмбаев, който при падането си препъна българския футболист. Ивелин Попов застана зад бялата точка и отбеляза с хубав удар, който първо се отби в напречната греда. След гола българският отбор заигра с повече спокойствие и самочувствие. До края на първото полувреме обаче не се стигна до чисти голови ситуации пред двамата вратари. На почивката Станимир Стоилов потърси промяна в своя отбор. Българският специалист пусна в игра Йеркебулан Тунгишбаев и това даде резултат. Крилото на \"Ордабасъ\" раздвижи доста десния фланг на Казахстан и създаде доста проблеми за дебютанта Панов. Още в началните минути на второ полувреме се стигна до няколко опасни атаки от тази зона. В 49-ата минута Тунгишбаев центрира отдясно, а Роман Муртазаев изпревари Бодуров и стреля с десния крак. Топката обаче се отби в напречната греда. Шест минути по-късно натискът на Казахстан даде резултат. Тунгишбаев се възползва от поредната грешка в българката отбрана и отбеляза първия си гол с националната фланелка, останал очи в очи с вратаря Пламен Илиев. В оставащите минути Казахстан беше отборът, който по-настоятелно търсеше победата. Българските футболисти предимно се отбраняваха и изцяло разчитаха на дълги подавания към Делев, които бяха обречени на неуспех. Четвърт час преди края Казахстан имаше чудесна възможност да измъкне победата. Грешка на Костадинов позволи на Муртазаев да се откъсне сам срещу Илиев. Божиков все пак успя да притисне нападателя на Казахстан, който отправи много слаб удар право в ръцете на българския вратар. В последната от трите минути добавено време България стигна до свободен удар вдясно от наказателното поле. Защитата на Казахстан не се подреди добре при центрирането на Делев към далечната греда и позволи на Бодуров да вкара с глава на метър от голлинията. Това беше едва втори мач за Казахстан под ръководството на Стоилов, който в последните четири години водеше местния \"Астана\". Отборът беше в серия от 11 поредни мача без победа и не беше печелил официална среща от близо две години, преди в петък да победи Унгария с 3:1 като гост.", "date": "2018.03.26", "title": "Със слаба игра и гол в 94-ата минута България измъкна победа срещу Казахстан"}
{"url": "https://www.dnevnik.bg/photos/2018/03/26/3152938_fotogaleriia_svetovnite_snimki_na_denia_za_26_mart_2018/", "text": "Един от водещите на шоуто - състезание за транссексуални \"Drag Race Thailand\", което се провежда в Банкок.", "date": "2018.03.26", "title": "Фотогалерия: Световните снимки на деня - 26 март"}
{"url": "https://www.dnevnik.bg/sport/2018/03/26/3153150_hubchev_momchetata_opitaha_da_stignat_maksimuma_na/", "text": "Селекционерът на българския национален отбор по футбол Петър Хубчев не остана доволен от играта в контролата с Казахстан.  Националите спечелиха измъчена победа с 2:1  в мач, в който се представиха много неубедително. \"Не съм съвсем доволен. Най-доброто от целия мач е резултатът, но той е без значение\", каза Хубчев пред БНТ HD. Според него е имало голяма разлика в играта на отбора през двете полувремена. Той обаче не пожела да коментира на какво се дължи това. \"Мисля, че го казах на момчетата. Няма как да го коментирам с вас\", заяви селекционерът. \"За съжаление пак трябва да делим мача на полувремена. През първата част това, което търсехме в различна схема, се получи и то не зле. Но ако се задоволяваме с по едно полувреме, няма да свършим работа до край\", допълни Хубчев. Той оцени като много полезни контролите с Казахстан и Босна и Херцеговина (0:1). По думите му \"най-важното от това събиране беше желанието, с което момчетата участваха в тренировките и мачовете\". \"Вече другото е въпрос на майсторство\", добави бившият треньор на \"Берое\". Хубчев сподели, че мнението му за физическото състояние на част от играчите се е потвърдило. \"Момчетата, които не играят редовно или много, са наясно с това. Доброто от цялата история е, че поне опитаха да стигнат до максимума на моментните си възможности. Много неща искам да подобря, но не мога да ги коментирам с вас\", завърши той.", "date": "2018.03.26", "title": "Хубчев: Момчетата опитаха да стигнат максимума на моментните си възможности"}
{"url": "https://www.dnevnik.bg/bulgaria/2018/03/26/3153105_borisov_izpulni_zarukata_na_prezidenta_i_postavi/", "text": "Премиерът Бойко Борисов обяви, че е поставил пред президента на Турция Реджеп Ердоган въпроса с обезщетенията за имотите на бежанците от Беломорска Тракия. Това съобщи на пресконференция във Варна след срещата си с Ердоган Борисов. \"Всички теми, като се започне от тракийските бежанци, които  във вътрешен план ни беше поставено , съм го поставил\", заяви Борисов, изпреварвайки встъпителните думи на председателя на Еврокомисията Жан Клод Юнкер, председателя на Европейския съвет Доналд Туск и президента на Турция Реджеп Ердоган. Премиерът използва домакинството си, за да направи това встъпление, с уговорката, че то е насочено към българските медии, след като по-рано днес президентът Румен Радев публично го призова да засегне темата в разговора си с Ердоган. Същата тема му  беше зададена и от БСП. \"Разбира се, отговорите... имаше доста претенции от турска страна\", каза Борисов и допълни, че през юни е предвидена нова среща с турската страна, \"за да ги решаваме една по една\". Той напомни, че темата не е поставяна от десетилетия. В края на пресконференцията Борисов уточни, че е получил насрещни искания - за решаване на проблема с имотите на мюфтийството, за възродителния процес и пенсиите на изселниците, за управлението на водите. Той призова да не се бърка дневният ред на международната среща с двустранните проблеми. В изявлението си по-късно Ердоган не засегна темата. Днес се отбелязва Денят на Тракия в чест на подвига на българските войни, паднали край Одрин на 26 март 1913 г. и из тракийските полета, както и почитта към тракийските бежанци, намерили подслон в България. Заради свикването на срещата във Варна именно на тази дата   градът посрещна турския премиер с лозунги  \"Стоп, Ердоган\", \"105 години от Одринската епопея, Одрин е наш\", \"Източна Тракия говори на български и е част от нашите духовни граници\". Протестът беше свикан от партия \"Възраждане\". Според Ангорския договор от 1925 г. Турция признава имуществените права на българските бежанци и същевременно отказва да изплати компенсации на изселниците, доброволно напуснали региона. Потомците на тракийските бежанци са вече близо 1 милион души. Имотите, собственост на бежанците от Източна Тракия през 1913 г., по изчисленията на българското външно министерство от 1983 г. възлизат на над 10 милиарда долара.", "date": "2018.03.26", "title": "Борисов изпълни искането на президента и БСП и постави въпроса за тракийските бежанци пред Ердоган"}
{"url": "https://www.dnevnik.bg/photos/2018/03/26/3153163_snimka_na_denia_obeshtanie_za_priiatelstvo/", "text": "Премиерът на България Бойко Борисов, председателят на Европейския съвет Доналд Туск, президентът на Турция Реджеп Ердоган и шефът на Еврокомисията Жан-Клод Юнкер (от ляво надясно) се хванаха за ръце в знак на разбирателство след срещата си в двореца \"Евксиноград\" край Варна. Българският премиер е домакин на разговорите в опит за съживяване на процеса на евроинтеграция на Турция с акценти обновяването на митническия съюз, преглед на сделката за спиране на имигрантите, борбата с тероризма, безвизовото пътуване за турски граждани. От изявленията след 150-минутната вечеря се разбра, че всеки от участниците е застъпил своята \"болна\" тема: Борисов - за границата и вътрешните въпроси, Туск - за демократичните стандарти, Ердоган - за визите и парите за бежанците, а Юнкер - за газовите връзки.", "date": "2018.03.26", "title": "Снимка на деня: Обещание за приятелство"}
{"url": "https://www.dnevnik.bg/politika/2018/03/26/3153149_sled_sreshtata_es-turciia_bez_resheniia_i_kompromisi/", "text": "Единственият проблем между Турция и ЕС, който намери разрешение на срещата в \"Евксиноград\" е, че споразумението за бежанците ще бъде продължено и съюзът ще изплати следващите траншове от 1.2 млрд. и 3 млрд. евро. От думите на председателя на Европейската комисия Жан Клод Юнкер се разбра, че се очаква въпросът за арестуваните от Турция гръцки граничари да бъде разрешен до православния Великден, като \"се доверяваме на турските власти\". Реакцията му е следствие на ангажимента на българския премиер Бойко Борисов пред гръцкия му колега Алексис Ципрас. Борисов каза в изявление след срещата, че очакванията за нея са били \"да няма толкова конструктивна позиция\", но същевременно увери, че \"са поставени всички въпроси\",  включително вътрешнополитическите очаквания сред които проблемът с тракийските бежанци . \"Най-големият успех е, че се завръщаме на масата за преговорите\", каза Борисов и даде заявка за още една среща в този формат до края на председателството на ЕС на България, което приключва на 1 юли.  \"Оценяваме високо усилията на Турция за миграцията\", каза председателят на Европейския съвет Доналд Туск. Борисов благодари на турския президент Ердоган, че бежанският натиск е сведен до нула.  , каза Туск. Това беше и фокусът на изказването му. \"Ние разбираме, че Турция преживя много с опита за преврат, но ЕС остава готов да помогне в това отношение. Добрите двустранни отношения са важен аспект и част от процеса на присъединяване. Все още има някои притеснения - случилото се в Егейско море и задържането на граждани в Турция\", каза Туск. Той обърна внимание и върху притесненията на ЕС от действията на Турция в борбата с тероризма. \"Изразихме някои притеснения за действията на Турция в Африн. Насилието трябва да бъде спряно, разчитаме на Турция да контролира добре своите действия\" заяви Туск с уговорката, че\" в някои области имаме трудности с Турция, но в други имаме разбиране. Искаме да поддържаме нашето партньорство\". \"Ако попитате дали днес постигнахме решение или компромиси - отговорът ми е: \"Не\". Но мога да ви уверя, че повдигнахме всички наши притеснения - за свободата на медиите, действията в Сирия. Нашата среща бе посветена на продължаването на диалога между ЕС и Турция и сме на мнение, че този диалог трябва да продължи\", добави Туск. Той коментира и притесненията на ЕС от действията на Турция, която осуетява опитите на Кипър за сондаж в Егейско море, и задържа граждани на ЕС в името на \"борбата с тероризма\" на Ердоган. Кипър има право да проучва своите ресурси, каза Туск. Според него това е изключително важно за успешното обединяване на Кипър и подобряването на отношенията между Гърция и Турция. Ердоган, който говори след него, реагира, че въпросът е спорен, и добави, че в хода на днешния разговор е дал данни в подкрепа на турската позиция. Ердоган иска присъединяването към ЕС да се ускори Нядяваме се периодът на лоши взаимоотношения с ЕС да е останал в миналото, каза в началото на изказването си турският президент. \"Нашата кандидатура за ЕС започна през 63-та, вече сме 2018, все още сме кандидати\", напомни той и постави и въпросите за визовите облекчения за турските граждани, и за митническия съюз. Той призова за по-бързо придвижване на тези преговорни глави, от които, по думите му, имат полза и двете страни. \"Подкрепям техните усилия да станат членове на ЕС. Аз съм против простата идея, която е повърхностна, да прекратим преговорите с тях. Не, аз съм гарант, че тези преговори ще продължат. Трябва да се продължат усилията. Турция трябва да подобри отношенията си с държаите в ЕС, ще говоря с Кипър и Гърция, това е особено важно\", заяви председателят на ЕК Жан-Клод Юнкер. Ердоган защити действията си в \" борбата с терора\" и изреди всички терористични организации, в които включи и двете кюрдски PKK и PYG. Според него действията му в Сирия са добри не само за гражданите на Сирия, но и за сигурността на гражданите на Европа. Турция уважава човешките права и е правова държава, заяви Ердоган. Това се показвало от народа, който се стекъл на улиците на 15 юли 2017 г. (денят на опита за преврат). Докато продължава тази опасност, ще продължават операциите, каза Ердоган. Той е предоставил информация за действията в Сирия \"на флашки\". Юнкер: Последния път небето беше синьо \"За втори път идвам - първия път небето беше синьо, сега има мъгла, не виждам Черно море. Щастлив съм обаче, че успявам да допринеса за климат на доверие между ЕС и Турция\", започна метафорично председателят на Европейската комисия Жан-Клод Юнкер. \"Понякога ми се налагаше да ставам, да се разхождам из стаята, тази част от срещата няма да разказвам. Споделяме икономически и стратегически общи неща. Турсуият народ е велик, изпитвам уважение към него\", добави Юнкер. Според него е грешка след като Турция да е стратегически партньор на ЕС да се описват различията вместо сближаващите неща. \"Споделяме геостратегически интереси и в енергийното снабдяване, никога не говорим за това. Европа дава своя финансов принос. Вярвам, че първото осигуряване на газ ще дойде в Турция през 2018 година\", заяви Юнкер. 70 минути \"тет а тет\" След като президентът на Турция Реджеп Ердоган беше посрещнат с военни почести на летището във Варна двамата с Борисов са разговаряли близо 70 мин. Преди това Борисов и председателят на Европейския съвет Доналд Туск обсъдиха очакванията от лидерската среща ЕС – Турция. Според правителствената пресслужба двамата са подчертали важността на срещата. \"Както неведнъж съм заявявал, за България е важно да има добри отношения със своя съсед. Добрите отношения са важни и за ЕС заради овладяването на миграционния поток, който създаде много проблеми на съюза през последните години\" посочи българският министър-председател. Борисов е подчертал, че България е заинтересована от нормализирането на диалога между Анкара и Брюксел и ще се опита да допринесе за постигане на разбирателство, което разрешава, а не създава проблеми. Идеята ти за тази среща като възможност да бъде възстановен диалогът с Турция е чудесна и се цени високо от всички, с които съм обсъждал темата, е отговорил Туск. С \"приятелю Ердоган\" се обърнаха в началото на вечерята към турския президент и председателят на Европейския съвет Доналд Туск, и шефът на Европейската комисия Жан-Клод Юнкер, се вижда от протоколно видео, разпространено от правителството. Първата повдигната тема е била споразумението за бежанците, като Реджеп Ердоган още в началото е настоял ЕС да спазва ангажиментите си. В Турция вече има бежанци, които имат своите деца, родени в страната, е казал Ердоган.", "date": "2018.03.26", "title": "След срещата ЕС-Турция – без решения и компромиси"}
