{"url": "https://www.dnevnik.bg/sport/2018/02/12/3128585_chelsi_poe_vuzduh_s_pobeda_sreshtu_posledniia_i_se/", "text": "Шампионът \"Челси\" пое глътка въздух с убедителна победа във Висшата лига. След двете тежки загуби лондончани се наложиха с 3:0 срещу последния \"Уест бромич\". Еден Азар изигра силен мач и вкара два гола, а третият беше дело на Виктор Моузес. С успеха си сините се върнаха в четворката. Те събраха 53 точки и изпревариха с една \"Тотнъм\", като изостават с една от \"Ливърпул\" и с три от \"Манчестър юнайтед\". Поставеният под напрежение Антонио Конте и футболистите му направиха така, че поне временно да си осигурят успокоение. \"Челси\" атакуваше повече и създаваше положения, но и гостите стигнаха до добри възможности. В 25-ата минута след двойно подаване с Оливие Жиру Азар даде преднина на отбора си. Пред Джей Родригес беше най-добрата възможност за \"Уест бромич\" през първата част. Гостите имаха отличен шанс да изравнят в 57-ата минута. Тогава Соломон Рондон се пребори за топката и стреля, но Тибо Куртоа спаси с крак. При последвалия ъглов удар Джони Еванс игра с глава, но топката мина встрани. Малко по-късно топката попадна в Моузес в наказателното поле и той спокойно удвои. В 71-ата минута Азар вкара втория си гол, като стреля силно в долния ляв ъгъл.", "date": "2018.02.12", "title": "\"Челси\" пое въздух с победа срещу последния и се завърна в четворката"}
{"url": "https://www.dnevnik.bg/sviat/2018/02/12/3128425_zashto_sauditska_arabiia_se_otkaza_ot_goliamata/", "text": "Саудитска Арабия доброволно се отказа от контрола над най-големия ислямски храм в Белгия - Голямата джамия в Брюксел, като знак, че страната се опитва да изчисти репутацията си като износител на ултраконсервативни мюсюлмански възгледи, които според някои политици и експерти на Запад (а и в мюсюлманския свят) допринасят за хиляди случаи на радикализация, пише \"Ройтерс\".  Рияд е стопанин на джамията, недалеч от сградите на Европейския съюз в Брюксел, от 1969 г., за период от 99 години. Саудитски или подкрепяни от Саудитска Арабия имами получаваха срещу по-ниски цени на петрола за Белгия достъп до нарастващата мигрантска общност в страната, голяма част от която е мюсюлманска. Преди да бъде поет от саудитците, храмът не се използва - построен е за международно изложение през 1880 г. В средата на миналия век обаче все повече марокански мигранти пристигат в страната, поканени да работят там. Ръководството на джамията отрича духовници там да проповядват радикални възгледи. След атаките в Европа от последните две години обаче, включително тези в Париж и Брюксел, все повече гласове в Белгия и други страни - членки на ЕС, настояват, че течения като уахабизма - официална доктрина за Рияд - създават условията младежи да извършват терористични актове на европейска почва. Освен това повече джихадисти на глава от населението са отишли да се сражават в Сирия през последните години, отколкото от която и да било друга европейска страна, според официалните данни. Миналата година саудитският престолонаследник принц Мохамед бин Салман каза, че страната му ще се обърне към \"по-умерена\" форма на исляма и че \"не е била на себе си\" от 30 години. Според западни представители, цитирани от \"Ройтерс\", кралството не е обявило, но е приело план да прекрати подкрепата си за джамии и религиозни училища в чужбина. Класифициран доклад на белгийските служби за сигурност отбеляза през 2016 г., че уахабизмът, проповядван в тази и в други джамии, тласка мюсюлманите към \"по-радикални идеи\" и \"софтуер на омраза\", твърди източник от службите, чието име \"Ройтерс\" не споменава. \"Никой не е обръщал внимание на проблема десетилетия наред.\" \"Европейски ислям\" Агенцията отбелязва, че стъпката към \"умерен\" ислям рискува да срещне съпротива в страната и да създаде вакуум за фундаменталисти. Все пак според белгийския дипломат Дирк Ахтен, посетил Рияд през ноември като глава на правителствена делегация, саудитците в момента \"са предразположени към диалог без никакви табута\". Той същевременно предупреждава, че някои саудитски представители \"не признават или едва признават\", че тази форма на салафизъм води до джихадизъм. Брюксел обмисля Мюслюманският съвет на Белгия - група, за която се смята, че е по-близка до Мароко - да замести неправителствената организация \"Мюсюлманска световна лига\", която се финансира предимно от Рияд и която управляваше Голямата джамия досега със средства в размер около 5 милиона евро на година. От друга страна, самата организация търси по-приемлив тон, с който да подходи към Брюксел - генералният ѝ секретар Мохамад бин Абдул Карим ал Иса миналата година дори се срещна с папа Франциск и публично осъди отричането на холокоста. Шефът на организацията, считана доскоро за рупор на саудитската идеология, каза за \"Ройтерс\", че  новата му мисия ще е да унищожи екстремизма . Белгийският парламент  за пръв път препоръча  тази стъпка през октомври и настоя, че в джамията трябва да се проповядва \"европейски ислям\", който е в по-голяма степен в унисон с европейските ценности. Правителството опита по-късно  да изгони от страната  имама на джамията, но белгийски съд отмени решението. Въпросът дали самите имами са насърчавали към насилие, или са свързани с терористични атаки в Европа е спорен, макар според белгийските власти \"вербуването\" от страна на джихадистки и други салафистки групировки да става по-често онлайн и по улиците на крайни квартали.", "date": "2018.02.12", "title": "Защо Саудитска Арабия се отказа от Голямата джамия в Брюксел"}
{"url": "https://www.dnevnik.bg/bulgaria/2018/02/12/3128483_prokuraturata_triabva_otnovo_da_popravia_obvinenieto/", "text": "Прокуратурата за пореден път ще трябва да поправи обвинителния си акт срещу бившия съдия Румяна Ченалова, след като спецсъдът прекрати днес делото и го върна на разследващите за отстраняване на редица процесуални нарушения. Миналата година същото постановиха и Софийският градски съд, и Софийският апелативен съд. След това обаче в сила влязоха последните изменения на Наказателно-процесуалния кодекс и всички дела срещу магистрати бяха прехвърлени на специализирания съд, както и  това срещу Ченалова. Тя е обвинена в престъпление по служба и документно престъпление , извършени, докато гледала дело между фирмата \"ОЕТ – Обединени енергийни търговци\" и Националната електрическа компания (НЕК). Според прокуратурата бившият магистрат и основен участник в записите от \"Яневагейт\" е ощетила държавната компания. Повече за обвинението вижте  тук . \"Тотално е игнорирано производството по ГПК. Всичко, което е записано в обвинителния акт, показва очевидно непознаване на процесуалния закон. Прокуратурата си позволява да скача от норма в норма... Твърдят, че има пострадали от извършеното от мен престъпление. Кои са тези пострадали? Значи те и НПК не познават. Пострадалият участва в съдебната фаза на процеса. Съдът трябва да го призове\", коментира пред медиите Ченалова. Представителките на обвинението Клементина Паличева и Людмила Николова пък се оплакаха от спецсъда заради това, че не им е дал възможност да изразят становище по претенциите на подсъдимата и защитата ѝ. Затова и обявиха, че ще протестират пред Апелативния спецсъд определението за връщане на делото. Един от пропуски в досъдебното производство, посочени от съда досега, бе, че разследващите едновременно твърдят, че бившата съдийка не е изпълнила служебните си задължения, а в същото време ги е нарушила, което води до вътрешно противоречие в обвинителния акт.", "date": "2018.02.12", "title": "Прокуратурата трябва отново да поправя обвинението срещу Румяна Ченалова"}
{"url": "https://www.dnevnik.bg/analizi/2018/02/12/3128479_diletantstvoto_-_v_apogei/", "text": "Върховната управленска команда през последните 2-3 години се съсредоточи основно върху следните властови задачи: - Такива, които са с внушителен пропаганден и дори шумотевичен ефект; - Такива, които са свързани с преразпределение и усвояване на огромен финансов ресурс; - Такива, които създават ореол около първия партиен и правителствен ръководител на виден държавен и обществен лидер с историческо значение и от европейски мащаб. Напоследък се отвори още една писта за властови усилия и всеотдайности, горещ ентусиазъм и бликащо от щастие доволство, концентрирали в себе си базисното внимание на лицата в командния пункт и на капитанския мостик на страната ни: - Такива, които попадат в кръга от задължения и намерения, срещи на високо равнище и хепънинги на председателството. Докато върви тази неимоверно екзалтирана суета, докато се вихрят тези пориви на най-високото, на стратегическото равнище в държавата, на по-долните нива, в различните институции и администрации, структури и агенции техните ръководители са останали без надзора отгоре, без задушаващата и лишаващата ги от самоинициатива партийна прегръдка и се чувстват с развързани ръце. Настъпил е техният час, дошло е тяхното време! Това им дава възможност да дишат с пълни гърди и да вършат всичко, което им хрумне и което им се ще. Доколкото обменям опит с приятели и познати, колеги и събратя по принципи и ценности, вредом в тези институции и администрации, навсякъде в тези структури и агенции се е разгорял дух на реформи и преустройства, на разместване на сбора на събираемите и на носене на камъните от единия край на двора до другия. Тези искрометни, превъзторжени дела, дела и само дела се извършват от въоръжени до зъби с добри намерения и превъзбуждани като нажежено желязо от неприкрити амбиции ръководители. Откриват се и се закриват дирекции и отдели, стартират се и се преустановяват дейности, докарват се и се изкарват хора, стоки, услуги и капитали, предрешават се и се разбиват лични човешки съдби. ръцете на ръководителите ги сърбят да правят нещо, да променят и прекрояват подчинените им ведомства, техните лични владичества по собствено усмотрение и по своя прищявка. Край тях разни, прегърнали страстно и сластно шанса си, съветващи ги персони се стремят да прочетат по мимиките и жестовете им техните намерения, за да ги предложат изпреварващо, а междувременно възхваляват планираните решения като единствено верни, несъмнено правилни и неизбежно точни. Пътьом се разчистват сметки с противници или с просто по-добри специалисти от тях. Импровизацията достига своя пик, дилетантството – своя апогей. Рушат се процеси, които работят добре, а се правят нововъведения, които няма да работят по-добре, ако изобщо работят добре или въобще работят. Никой не се замисля за последиците от предприетото, то се предполага, че е към по-добро, а ако не се получи по-добро, то нещата и без това не вървят на добре, така че няма кой да може да каже и да докаже, че те са станали още по-зле, защото са направени по още по-лош начин. Очевидно немалко институции като системи, като цели и стратегии, субекти и обекти на управлението, структура и ресурси, норми и ценности са достигнали до такова анархично и раздробено състояние, че хаосът в тях се самовъзпроизвежда и каквото и да се направи – и неразумно, и даже съвсем естествено - то все влошава нещата. Всяка една такава система, загубила основна част от своята системност и всъщност останала без критичния минимум системност, не само предразполага стоящите по-горе да й пратят такъв ръководител, който пасва на това нейно не-системно, анти-системно състояние, но и подтиква, подкокоросва своя ръководител да продължи да задълбочава липсата й на системност, да разстройва и дезинтегрира системността й. И въпросът не е в някоя отделна институция, въпросът е в това, че подобно явление има измеренията и присъщите черти на всеобщност, на масовост, на правило, на закон. Законът на подяждането и изяждането на държавата и държавността. Би могло да се каже, че държавата ни като сложна, динамична, самоорганизираща се и самоанализираща се система преминава в своето развитие (\"развитие\") в качествено (злокачествено) нова фаза, когато тя вече е все по-малко система, с все повече хаос и анархия при функционирането й, затова нейните подсистеми и отделните елементи от тях (организации, структури, администрации, звена) вече не са системи, а слабо свързани, лишени от общ смисъл и единен замисъл, страдащи от дефицит на полезност и от свръхпредлагане на безидейност, хаотично съществуващи, произвеждащи хаос и губещи всякаква способност да целеполагат и целепостигат анархични образувания, които помежду си не се координират и взаимно си пречат, а сами за себе си функционират колкото се може по-безперспективно, като съхраняват някакви индикации, че са живи, но стават все по-малко жизнени Не би могло да бъде другояче. Когато държавата като система губи своята системност, това незабавно рефлектира върху нейните подсистеми, които губят способността си да работят в система, а оттук това пряко се отразява на елементите във всяка от тези подсистеми – те се превръщат в нещо като черни дупки, поглъщащи човешки нерви и здраве, амбиции и съдби и произвеждащи безпътица и безхаберие, хаос и анархия. Докато не е късно, трябва да се замислим над тези процеси. Разпадът на системността в държавата ни (а значи и в държавността) тръгва отгоре надолу. В държавата ни като система вече не е налице най-същественото условие тя да е система – синергията, когато най-просто казано 1+ 1 = 3. Днес е налице неизбежният факт, че в нея 1 +1 = 1, а понякога и някъде имаме дори 1 + 1 = 0. Тоест съвместният ефект от усилията на отделните елементи на системата е по-малък от простия аритметичен сбор на техните способности. И може да се окаже, че няма нищо по-важно за онези, които искат да управляват България така, че тя да стане демократична, модерна, европейска и нормална държава, от това - да възстановят системността на държавата, състоянието на държавата ни като система. А на първо време те трябва да се опитат да спрат нейния разпад и деградирането й в механичен сбор от всякакви структури, общият резултат от дейността на които е много по-малък от простия аритметичен сбор от техните способности. И понякога, даже все по-често, дори клони към нула.", "date": "2018.02.12", "title": "Дилетантството - в апогей"}
{"url": "https://www.dnevnik.bg/bulgaria/2018/02/12/3128490_kalfin_ne_predlojil_priemane_na_istanbulskata/", "text": "Министърът в няколко правителства Ивайло Калфин не е предлагал приемането на Истанбулската конвенция само защото тя е скъпа за прилагане. Това обяви самият той в ефира на Би Ти Ви. Калфин в момента е съветник на еврокомисаря по бюджет Гюнтер Йотингер. Калфин посочи, че България по принцип има \"доста скромни социални услуги\", а ратификацията на конвенцията предполага поемането на значим ангажимент по създаването на специализирани центрове за жертви на насилие, осигуряването на психологическа помощ и др. Допълни, че в момента тези услуги се предлагат частично от неправителствени организации. Той изрази недоумение от аргументите на противниците на приемането на конвенцията, като попита защо не са протестирали, когато преди няколко години в българското законодателство е създадена възможност хората да си сменят пола чрез медицински процедури. Според него в настоящата ситуация \"всички са щастливи\" - опозицията, която се е окичила като с медал с темата, а управляващите, че енергията на обществото е насочена не към важните въпроси за него. И той на свой ред обяви, че понятието социален пол няма отношение към двата биологични пола, нито става дума за трети пол, а за социалните роли на мъжете и жените и равенството между тях.", "date": "2018.02.12", "title": "Калфин не предложил приемане на Истанбулската конвенция, защото е скъпа"}
{"url": "https://www.dnevnik.bg/sviat/2018/02/12/3128329_severna_koreia_moje_i_da_vzeme_diplomaticheskoto_zlato/", "text": "Северна Корея се очертава като ранен фаворит за спечелване на един от най-важните медали на зимните олимпийски игри - дипломатическото злато. Това е оценката на бивш южнокорейски заместник-министър и политически експерти, които казват, че Северът използва игрите, за да забие клин между Южна Корея и нейния съюзник САЩ и евентуално да смекчи натиска върху своята осакатена от санкции държава.  Само месец след като севернокорейският лидер Ким Чен-ун изненада света и каза, че  страната му е готова да участва в игрите , южнокорейският президент Мун Дже-ин отложи военни учения, приветства сестрата на Ким на олимпиадата в Пьонгчанг и даде условно съгласие за двустранна среща на върха в Севера. \"Очевидно изглежда, че Северна Корея печели златото\", каза Ким Сун-хан, който беше заместник-министър на външните работи на Южна Корея през 2012-2013 г., а сега преподава в Корейския университет в Сеул. \"Нейната делегация и спортисти получават цялото внимание, а сестрата на Ким Чен-ун показва елегантни усмивки пред южнокорейската публика и света. Дори за миг тя изглежда нормална държава.\" Вицепрезидентът на САЩ Майк Пенс, който в петък присъства на церемонията по откриването наред със севернокорейците, каза, че САЩ, Южна Корея и Япония не са променили позицията си за нуждата от изолиране на  Северна Корея . Той каза, че Северът използва игрите за груба пропаганда. Именно Пенс обаче се оказа една от най-изолираните фигури на събитието. Той остана седнал, когато общият корейски отбор излезе на стадиона, за разлика от Мун, който се изправи наред с по-малката сестра на Ким Чен-ун - Ким Йо-чен - и ръкопляска. Кошмар за Япония? Топлите жестове между Севера и Юга не само предизвикаха приказки за раздор между Сеул и Вашингтон, но бяха в контраст с хладната среща между Южна Корея и Япония, която е съюзник в оглавяваните от САЩ усилия за натиск върху Северна Корея да спре своята ядрена програма. Японският министър-председател Шиндзо Абе, който изглежда, че на моменти се чувстваше неудобно по време на церемонията по откриването, раздразни своите домакини, като каза на южнокорейския лидер, че съвместните военни учения на Южна Корея и САЩ би трябвало да бъдат възобновени веднага след игрите. За да подготви почвата за участието на Севера в Пьонгчанг, Южна Корея отложи за след олимпиадата годишните учения със силите на САЩ, които обикновено се провеждат между февруари и март. \"Сега не е време за отлагане на военните учения на САЩ и Южна Корея. Важно е маневрите да се осъществят по план\", каза Абе според президентския Син дом на Юга. Мун отговори, че не е било уместно Абе да повдига въпроса, който той определи като вътрешна работа. Япония не участва във военните учения, но е в обсега на севернокорейските ракети и силно разчита на американските войски и тяхната готовност да се справят със заплахата. \"Това развитие можеше да се очаква, но за Япония то е кошмарен сценарий\", каза преподавателят по международна политика в университета \"Такушоку\" в Токио Такаши Каваками. \"Северна Корея умело забива клин между САЩ, Япония и Южна Корея.\" Висш японски служител по отбраната каза, че предприетите във връзка с игрите усилия за спечелване на благосклонно отношение от Северна Корея могат \"просто да са начин за печелене на време\", докато тя завърши своето разработване на ядрени и балистични ракети. Американският президент Доналд Тръмп  заяви в интервю за \"Ройтерс\"  през януари, че Северна Корея е близо до потенциал за изстрелване на ракета с ядрен заряд до САЩ, и се зарече да предотврати това. Болезнени санкции Северна Корея е подложена от ООН на тежки санкции, които първоначално бяха насочени към спиране на разпространението на оръжия и ядрени и ракетни технологии, но станаха по-всеобхватни, след като тя ускори ракетните изпитания. След години на неефективно прилагане тези санкции може най-сетне да са започнали да оказват въздействие, което според японски правителствен служител и експерти помага да се обясни защо Ким Чен-ун се е съгласил да изпрати национален отбор и сестра си на олимпиадата. Чуждестранен представител, живеещ в севернокорейската столица Пхенян, заяви за \"Ройтерс\", че през последните месеци е виждал по-малко хора в ресторантите и луксозни стоки в магазините. Цените на горивата се покачват, а в околностите на столицата се виждат повече камиони на дървесен газ от съветската епоха, каза представителят, пожелал анонимност. Морските храни, които някога бяха основен елемент в севернокорейския износ, сега са по-широкоразпространени у дома, след като санкциите на ООН забраниха този износ през август. Когато ферибот, превозващ севернокорейци за игрите, акостира в Южна Корея миналата седмица, Северът поиска от своите домакини горивото, необходимо за връщане, каза министерството на националното обединение в Сеул. После Северът оттегли своето искане, след като поиска повече гориво, отколкото Сеул беше готов да предостави, добави служител в Сеул. В Пьонгчанг обаче двете Кореи избегнаха да говорят за санкции и вместо това се радваха на олимпийската добра воля, която беше най-очевидна в събота вечерта, когато на леда излезе съвместен корейски женски  отбор по хокей на лед . Това вдъхнови американски член на Международния олимпийски комитет да призове отборът, който включваше 12 севернокорейски играчи, да бъде предложен за  Нобеловата награда за мир . В Пхенян вестникът на властта в Северна Корея \"Нодон синмун\" също така съобщи за сърдечната атмосфера на игрите, като публикува снимки, показващи как церемониалният ѝ държавен глава и Мун вдигат тост с чаши и как лидерът на Юга също така се ръкува с телегеничната Ким Йо-чен. \"Хората, с които говорих в Пхенян, наистина бяха развълнувани от съвместния отбор\", каза Майкъл Спейвър от организацията \"Пекту калчъръл иксчейндж\", която заведе група туристи в Пхенян миналата седмица. \"Те усетиха, че това леко успокои напрегнатата обстановка на полуострова.\" /БТА", "date": "2018.02.12", "title": "Северна Корея може и да вземе \"дипломатическото злато\" в Пьонгчанг"}
{"url": "https://www.dnevnik.bg/photos/2018/02/12/3128233_fotogaleriia_kulminaciiata_na_germanskite_karnavali_v/", "text": "Традиционният карнавал за \"Розовия понеделник\" се провежда в Дюселдорф, Германия.", "date": "2018.02.12", "title": "Фотогалерия: Кулминацията на германските карнавали в \"Розовия понеделник\""}
{"url": "https://www.dnevnik.bg/bulgaria/2018/02/12/3128507_koshlukov_se_izvini_za_sredniia_prust_ochakva_da_mu/", "text": "Водещият на предаването \"Още от деня\" и програмен директор на БНТ 1 Емил Кошлуков се извини  за показания в петък вечер в рамките на същото предаване среден пръст  в ефир. Макар че с колегата му Поли Златарева се редуват през седмица да водят предаването, Кошлуков и тази вечер беше в ефир. След като представи гостите и темите в предаването, той се извини. Такъв ангажимент  пое ръководството на телевизията в официално съобщение, оповестено в неделя вечер. Мисля, че дължа извинение за неприличния жест, който направих в петък в това студио, обяви Кошлуков. Обясни, че реакцията му е провокирана от подобни жестове и нападки към колегите му от БНТ от протестиращи. Директорът демонстрира неприличния жест в петък на два пъти с въпроса \"Този знак ще се прави ли така отпред\", зададен към единия от гостите в студиото - Борислав Сандов от \"Зелените\". Кошлуков имаше предвид поредния протест за спасяване на Пирин от четвъртък вечер, който стигна и до БНТ, където беше поискана и неговата оставка. Кошлуков обаче се застрахова, че и занапред ще реагира първосигнално, ако някой посегне на журналисти, защото в неговия светоглед имало четири недосегаеми професии, една от които е журналистическата. Обяви, че е реагирал емоционално, макар че като дисидент и затворник изпадал в далеч по-трудни ситуации.", "date": "2018.02.12", "title": "Кошлуков се извини за средния пръст, очаква да му дойде акълът някой ден"}
{"url": "https://www.dnevnik.bg/analizi/2018/02/12/3128429_teche_postepenna_fashizaciia_ili_ot_feisbuk_za_pola_na/", "text": "Детският \"Лили Рибката\" с участието на Татяна Лолова и Койна Русева бил \"първият български джендър филм за деца\". Така го определиха в публикации с еднакви заглавия изданията \"Гласове\" и \"Труд\", препечатвайки от социалната мрежа едно и също мнение на жена, която твърди, че го е гледала преди тръгването му по кината миналия петък. \"Лили рибката\", третият пълнометражен филм на  режисьора Ясен Григоров , бе показан за първи път в рамките на \"Киномания\" миналата година, но явно сега е обект на нездрав интерес покрай изкривения дебат около Истанбулската конвенция. Във фантастичната история г-жа Олга Христова намира призив \"да се пренебрегнат традициите, вижданията на предците ни и науката\" и призовава родителите \"Сюжетът под формата на «детска приказка» се развива около едно необикновено дете, което се казва Дани-Алекс. Дани е момче, а Алекс е момиче. И те са.. едно дете. Когато някой погледне Александра в очите, започва вълшебна вихрушка, и тя се превръща в Даниел, и обратното. Поради тази причина Алекс-Дани ходи винаги с приведена глава и избягва погледите на всички. Родителите му също не го поглеждат никога в очите, за да не причинят болезнената вихрушка. Детето е винаги тъжно, приведено, неразбрано и потискано от съучениците си\", пише г-жа Христова, цитирана в \"Гласове\".", "date": "2018.02.12", "title": "Тече постепенна фашизация, или от фейсбук за пола на една рибка"}
{"url": "https://www.dnevnik.bg/bulgaria/2018/02/12/3128520_zadurjaniiat_marokanec_ostava_pod_straja_za_90_dni/", "text": "Окръжният съд в Хасково е постановил мярка задържане под стража до 90 дни на мароканския гражданин, издирван за тероризъм. Това съобщи говорителят на Окръжна прокуратура – Хасково Невена Владимирова, цитирана от агенция \"Фокус\". По-рано през деня се разбра, че мароканецът е арестуван в България, а той е заподозрян в страната си за участие в терористична дейност. За него има и международна заповед за арест. Преди около месец е влязъл нелегално в България под чужда самоличност и е поискал статут на бежанец. Заловен е от полицията. През цялото време от влизането му на 13 януари в България е бил в затворен лагер. Издирван е от Интерпол, а в Мароко са му повдигнати обвинения в тероризъм. Преди България самият той твърди, че е бил в Сирия и Турция, където се занимавал с търговия, не с тероризъм. В срока от 90 дни, за които ще бъде задържан, се очаква мароканските власти да изпратят всички документи, необходими за екстрадирането му, обяви прокуратурата в Хасково. Определението на съда за 90-дневното задържане подлежи на обжалване пред Апелативен съд – Пловдив.", "date": "2018.02.12", "title": "Задържаният мароканец остава под стража за 90 дни"}
{"url": "https://www.dnevnik.bg/sport/2018/02/12/3128524_grigor_dimitrov_zapochva_v_roterdam_v_sriada/", "text": "Григор Димитров ще започне в сряда участието си в турнира в Ротердам. Организаторите на надпреварата публикуваха програмата за вторник, като в нея не попада мачът на българина с Юичи Сугита. Димитров, който  се смъкна на петото място в световната ранглиста , ще играе с японеца в първия кръг. До момента българинът има две победи от два мача срещу съперника си. В сряда ще играе и Роджър Федерер. Ако стигне до полуфиналите, носителят на 20 титли от Големия шлем ще стане най-възрастният №1 в историята на тениса. В момента рекордът се държи от Андре Агаси, който оглавяваше ранглистата на 33 години и 131 дни. Федерер ще навърши 37 години през август. \"След Australian Open започнах да си мисля за ранглистата. Всички в екипа ми са много развълнувани, че съм тук. Ще се опитам. Трябва да опитам с цялото си сърце\", каза Федерер в Ротердам. Според него би било невероятно постижение, ако се върне на върха. Швейцарецът започва с мач срещу белгиеца Рубен Бемелманс. Федерер говори за успехите си в последната година. \"Дори да бях спечелил само една титла от Големия шлем, щях да съм на седмото небе. През 2016 година Новак и Анди бяха в своя разцвет. Рафа беше достатъчно млад, за да се завърне. Винаги съм вярвал, че мога да спечеля отново в Шлема. Това е едно невероятно пътуване.\"", "date": "2018.02.12", "title": "Григор Димитров започва в Ротердам в сряда"}
{"url": "https://www.dnevnik.bg/bulgaria/2018/02/12/3128525_sled_7_g_protakane_deloto_za_mrusniia_vuzduh_na/", "text": "Делото за мръсния въздух на Пловдив е спряно в очакване по него да се произнесат Съдът на Европейския съюз и двете върховни съдилища да излязат със съвместно тълкувателно постановление. Това се разбира от определение на Върховния касационен съд (ВКС), съобщава  news.lex.bg . Медиата припомня, че делото сгита до ВКС едва 7 години след завеждането на колективния иск. Съдиите по него масово подаваха отводи, след което то е изпратено в Окръжния съд в Смолян, а след в Апелативния съд във Велико Търново. Върховните съдии са преценили, че не могат да се произнесат по колективния иск, докато ВКС и ВАС не излязат с тълкувателно постановление по съвместното им дело. Предмет на тълкувателното дело са два въпроса – общите или административните съдилища са компетентни да гледат дела за вреди, причинени от нарушение на правото на Европейския съюз и по кой ред трябва да го правят – по Закона за отговорността на държавата и общините за вреди или по текстове от Закона за задълженията и договорите. Двете съдилища бяха сезирани от Висшия адвокатски съвет и започнаха разглеждането им. Преди обаче да излязат с тълкувателно решение, Административният съд във Варна се обърна със сходно запитване към съда в Люксембург. Тогава върховните съдии решиха да спрат тълкувателното дело, докато не излезе решението на Съда на ЕС.", "date": "2018.02.12", "title": "След 7 г. протакане делото за мръсния въздух на Пловдив чака решение от Люксембург"}
{"url": "https://www.dnevnik.bg/video/2018/02/12/3128528_video_kak_ilon_musk_praznuva_izstrelvaneto_na_falkun/", "text": "Миналата седмица предприемачът  Илон Мъск  отпразнува успешното изстрелване на най-мощната ракета, с която разполага човечеството - Falcon Heavy. Изстрелването стана от Launchpad 39A - същата площадка, от която стартираха ракетите Saturn V, извели американски астронавти в надпреварата с бившия СССР, до пилотирани полети до Луната. От същото място в космическия център \"Кенеди\" в Кейп Канаверал са потегляли и много от космическите совалки, включително последната от прочутата програма на САЩ. Ексклузивното видео на National Geographic показва вълнението на Мъск в секундите на изстрелването.", "date": "2018.02.12", "title": "Видео: Как Илон Мъск празнува изстрелването на \"Фалкън хеви\""}
{"url": "https://www.dnevnik.bg/evropa/2018/02/12/3128198_domut_e_tam_kudeto_e_rodinata_germancite_sa_uchudeni/", "text": "След години съсредоточаване върху \"твърдата наука\" на превръщането на Германия във водеща икономическа сила в Европа бъдещото правителство на страната иска да упражнява и по-нежното изкуство на превръщането й в по-добра родина. Коалиционната сделка  между консерваторите на канцлера Ангела Меркел и социалдемократите включва план за министерство на \"хаймат\" (\"родина\") и възстановява понятие, което беше отпаднало от употреба в следвоенната епоха. То може да извика в съзнанието образи от спиращите дъха пейзажи в Горна Бавария или вълнистите хълмове на Райнланд, но и неприлични картини на пияни тълпи с традиционни кожени панталони и женски носии на мюнхенския Октоберфест. Съобщението, че вътрешното министерство ще стане министерство на вътрешните работи, строителството и родината, предизвика объркана смес от насмешка и гняв, особено сред по-младите градски либерали, които разглеждат предложението в най-добрия случай като безвкусица, а в най-лошия като връщане към зловещ национализъм. \"Бих предпочел министерство на почивните дни, написа в \"Туитър\" студентът по журналистика Имре Балцер. Вече имам достатъчно родина.\" Смята се, че новата роля е отговор на самоанализа, последвал наплива на над един милион бежанци през 2015 г. и влизането на отявлено крайнодясна партия - \"Алтернатива за Германия\" (АзГ) - в парламента за пръв път от десетилетия. \"Думата \"хаймат\" разкрива, че целта е да се спечелят отново избирателите на АзГ, написа журналистът Зибел Шик в левия берлински вестник \"Тагесцайтунг\". Ако целта обаче е възстановяване на обществото, тогава това е изцяло наша работа, не само на избирателите на АзГ.\" Историкът в баварската Академия за политическо образование Михаел Майер каза: \"Предполагам, че това е главно някаква символична политика, основаваща се на представата, че хората са гласували за (крайнодясната) АзГ не защото нещата са вървели зле за тях, а защото те са се чувствали зле.\" \"Нашата страна\" За някои хора в съсипаната от Втората световна война страна, която се мъчи да изкупи престъпленията на нацистите, \"хаймат\" беше почти мръсна дума. За техните наследници беше достатъчна идентичност да бъдеш европейският икономически локомотив и най-ревностен защитник на човешките права. При обявяването на коалицията в сряда Меркел обаче намекна, че според нея би трябвало да има нещо повече. \"Германия, или нашата страна: за нас това не са безлични понятия, каза тя. Това са мъже и жени, стари и млади, предприемачи и работници, хора със и без имигрантски произход, изследователи и основатели на компании, хора в болници и социални домове, нашите войници и полицаи. Те са хората, за които правим политиката.\" Тази работа е определена за Хорст Зеехофер - лидера на Християнсоциалния съюз, крайно консервативната баварска сестринска партия на християндемократите на Меркел. Неговата родна провинция Бавария, на която той е премиер, вече има министър, отговарящ за родината. Сред основните му задачи е изграждането на инфраструктура за бърз интернет. Зеехофер заяви пред журналисти, че фокусът му като министър на родината ще бъде подчертано практичен. Това няма нищо общо с \"женски носии и кожени панталони\", каза той в четвъртък в Мюнхен, а с изграждане на села и градове и построяване на къщи. Коалиционното споразумение съдържаше малко неща, които да хвърлят светлина върху неговата нова роля, и не беше ясно какъв бюджет ще има свързаният с родината компонент на министерството. Коалицията може все пак да бъде отхвърлена от членовете на социалдемократите, които имат право на вето. Това обаче не беше достатъчно, за да спре подигравките. Фалшив профил в \"Туитър\", претендиращ да представлява новото министерство, призова германците да \"се разхождат в германската гора, да слушат птичките, да размишляват и да усетят връзката си с родината\". /БТА/", "date": "2018.02.12", "title": "Домът е там, където е родината: германците са учудени от ново министерство"}
{"url": "https://www.dnevnik.bg/bulgaria/2018/02/12/3128530_zam-direktor_na_nacionalnata_policiia_e_poiskal_da_se/", "text": "Заместник-директорът на Главна дирекция \"Национална полиция\" (ГДНП) старши комисар Тодор Гребенаров е подал заявление за пенсиониране, съобщи държавното радио. Към момента не са известни мотивите му. Името на комисар Гребенаров беше споменавано за нов директор на Националната служба за охрана след оставката на досегашния директор ген. Ангел Антонов, посочва медиата. Впоследствие на поста временно беше назначен Росен Тодоров.", "date": "2018.02.12", "title": "Зам.-директор на Националната полиция е поискал да се пенсионира"}
{"url": "https://www.dnevnik.bg/sviat/2018/02/12/3128347_jelanieto_na_trump_za_energiina_dominaciia_go_izpravia/", "text": "През юли миналата година президентът на САЩ Доналд Тръмп  застана във Варшава  до полския си колега Анджей Дуда и обеща да помогне за премахване енергийната зависимост от Русия. Той предложи американско гориво като алтернатива, \"така че да не може никога да бъдете държани за заложници от един-единствен доставчик\". Тръмп засегна темата за отдавнашните безпокойства в Европа от възможността на  Русия да спира доставките на природен газ  - нещо, което тя е правила при спорове за цените в миналото. Американски конгресмени казват, че руското влияние заради енергията се е оказвало ефикасно за заглушаване на критиките за нарушения на човешките права,  анексирането на Крим  и нахлуването в  Източна Украйна , което Кремъл отрича. Шест месеца след посещението на Тръмп Полша сключи договори за внос на американски  втечнен природен газ , суров петрол и въглища и съобщи, че няма да продължи сделка за доставка на газ с руската държавна компания \"Газпром\", когато тя изтече през 2022 година, слагайки край на едни специални и трудни отношения, датиращи от 1944 година. Този епизод е пример за една ключова цел на дневния ред на Тръмп за \"енергийна доминация\" - използване на нарастващия износ на енергоизточници за засилване на  геополитическото влияние на Вашингтон . Тази политика има също за цел да подпомогне вътрешното производство чрез смекчаване на екологичните регулации и разширяване на проучванията във федерални територии, но тези усилия засега нямат кой знае какъв ефект. Тръмп въпреки всичко наследи един преживяващ бум петролен и газов сектор, който осигури на неговата администрация по-голямо влияние на международните енергийни пазари, отколкото онова, на което Белият дом се радваше през последните десетилетия.  Добивът на петрол в САЩ  се увеличи до над 10 милиона барела дневно за пръв път от 1970 г. благодарение на подобрените технологии. Производството на природен газ също нарасна чувствително и САЩ се превърнаха в най-големия производител на \"синьо гориво\" в света. Междувременно премахването през 2015 г. на 40-годишната забрана за  износ на суров петрол  - закон, одобрен от контролирания от републиканците Конгрес и подписан от тогавашния президент Барак Обама - направи стратегическите доставки в чужбина възможни. Разрешаването на  износа на американски втечнен природен газ  също даде тласък на сектора. Остава да видим колко успешно ще изиграе администрацията на Тръмп силната си ръка. Сред препятствията са екологичната опозиция срещу нови петролопроводи и други енергийни проекти у дома, конкуренцията на други големи износители в чужбина и потенциални търговски спорове. Първите сигнали са обещаващи. Литва, Украйна, Китай, Япония, Южна Корея и Виетнам са сред над 30-те страни, които сключиха през последните две години със САЩ сделки за доставки, много от които за пръв път. Да се купува по-малко петрол от ОПЕК и да се продава повече на Китай  Джон Маккарик, заместник помощник държавният секретар за енергийните ресурси, каза, че неговите служители са помогнали за прокарването на пътя за някои споразумения за доставка на енергоизточници, като са се срещнали с представители на компании и правителства в Европа и Азия, за да представят стратегическата стойност на американската енергия. \"Ние се опитваме да изравним правилата, като осигурим на съюзниците ни възможност да диверсифицират доставките си на енергия\", обясни той. Това според него може да намали влиянието на \"фактори, които изкривяват пазара\", включително  Русия и ОПЕК . Администрацията на Тръмп също се надява да използва износа на енергоизточници, за да намали зейналия търговски дефицит с партньори, по-конкретно с Китай, който миналата година е имал излишък от 347 милиарда долара в стокообмена със САЩ. Китай се превърна в основен потребител на втечнен природен газ и втори купувач след Канада на суров петрол от САЩ. Китайската държавна петролна компания подписа през ноември предварително споразумение за инвестиране на 43 милиарда долара в съоръжение за износ на втечнен природен газ от Аляска, което може да се конкурира с руския експортен терминал Ямал в Арктика. \"Да има сътрудничество, а не хващане за гушите - това наистина е положително\", заяви Даниъл Йерджин, енергиен историк и вицепрезидент на IHS Markit. Износът на американски въглища за Азия също се увеличи през последните месеци, в момент, когато изпитващите затруднения миннодобивни компании от САЩ търсят алтернативи на слабия вътрешен пазар. Докато американският износ нараства стремително, вносът се свива - нещо, което намалява икономическата и политическата зависимост от страни производители в Близкия изток и на други места. От 2005 г. нетният внос на петрол в САЩ се е понижил рязко до 4 милиона барела дневно от 12.5 млн., като делът на вноса от ОПЕК е паднал до около една трета от повече от половината. Забраната върху износа на американски петрол, която бе отменена, бе наложена през период, когато е имало опасения от недостиг на гориво, след като арабските членове на ОПЕК наложиха ембарго на САЩ като ответна мярка за тяхната подкрепа за израелската армия. Събуждането на мечката В с тратегия за национална сигурност на Тръмп , представена през декември, се посочва, че една от целите на политиката на \"енергийна доминация\" е да \"помогне на нашите съюзници и партньори да станат по-устойчиви срещу онези, които използват енергията за принуда\". Бившата съветска република Литва получи първата си доставка на американски втечнен природен газ през август - събитие, което литовският министър на външните работи нарече \"решаващо важно за целия регион\". Администрацията на Тръмп също така помогна за договарянето през юли между Украйна и американската миннодобивна компания Xcoal Energy на продажбата на около 700 000 тона въглища и осигури стотици милиони долари под формата на финансиране и застраховане за газови проекти и вятърни турбини там. Украйна понасяше през годините главния удар от почти пълния монопол на Русия върху снабдяването на Европа с газ. Руската държавна енергийна компания \"Газпром\" прекъсна доставките за Украйна, и оттам за Западна Европа, по време на спорове за цените посред зима и наложи забрана на своите клиенти да препродават газ на други страни. Кремъл и \"Газпром\" твърдят, че тези спорове са движени от търговски, а не от политически мотиви. Вицепрезидентът на \"Газпром\" Александър Медведев омаловажи влиянието на американските енергийни доставки в региона. \"Бих сравнил износа от \"Газпром\" на газ за Европа с чаша чай, а американския - с няколко капки коняк или уиски, добавени в тази чаша\", каза той пред инвеститори в Лондон в четвъртък. \"Усеща се малко аромат, но вкусът не се променя особено.\" Русия се стреми да укрепи бизнес връзките си в Западна Европа с предложен газопровод под Балтийско море до Германия - \"Северен поток 2\". Държавният секретар на САЩ Рекс Тилърсън каза във Варшава на 27 януари, че Вашингтон гледа на този проект като на заплаха за енергийната сигурност на Европа. Русия може да разполага с достатъчно свободен капацитет, за да заплаши американските добивни компании с ценова война, ако политиката на САЩ я разтревожи твърде много, коментират анализатори. \"Русия може да покаже на света колко енергия може да произвежда просто във вреда... на конкурентните американски производители на петрол и газ\", заяви Ейми Майърс Джафи, старши сътрудник в Съвета за външни отношения. Ценови войни в миналото със страните от ОПЕК предизвикаха фалити в САЩ, включително през 2014 година, когато Саудитска Арабия \"развъртя кранчето\". ОПЕК обаче в крайна сметка се смили на фона на срива на цените на петрола, като намали добива и постла пътя за възстановяване в САЩ. Дори ако САЩ имат проблеми със завоюването на пазарен дял в конкуренция с по-евтиния, доставян по тръбопроводи руски газ, наличието на алтернатива ще неутрализира влиянието на евентуално ново спиране на доставките от Русия и съответно ще намали възможностите й да налага дългосрочни ограничителни договори на нейните клиенти, обясняват анализатори. \"Най-големият принос на Америка ще бъде промяната на начина, по който се прави газовият бизнес, а не спечелването на специален пазарен дял\", каза Агня Григат от мозъчния тръст Атлантически съвет. Джон Маккарик от Държавния департамент не се съгласи с мнението на някои анализатори, че усилията на САЩ да увеличат износа си в чужбина може да разгневят Русия. \"Руснаците трябва да разберат, че те се конкурират на пазар\", заяви той. \"Наистина това е просто конкуренция, а не геополитическа заплаха.\" /БТА", "date": "2018.02.12", "title": "Желанието на Тръмп за енергийна доминация го изправя срещу Москва"}
{"url": "https://www.dnevnik.bg/sport/2018/02/12/3127911_bulgarite_v_pyongchang_dnes_presledvaniia_za/", "text": "Четирима български биатлонисти ще участват в третия състезателен ден на олимпийските игри в  Пьонгчанг . По програмата българите на игрите днес трябваше да са петима, но стартът на Мария Киркова в  гигантския слалом беше отменен заради силен вятър . След като скоростта на вятъра на пистата в алпийски център Чонгсон се движеше между 60 и 70 км/ч, организаторите решиха да преместят състезанието за четвъртък, 15 февруари.  За тогава е насрочено и отложеното спускане при мъжете. Първият манш в гигантския слалом започва в 2.30 ч. българско време, а вторият - в 6.15 ч. Спускането трябва да стартира в 4.00 ч. Киркова се надява да подобри класирането си от Сочи, където остана 36-а в гигантския слалом, а в слалома не завърши. Слаломът в Пьонгчанг е насрочен за сряда, 14 февруари, като с него трябва да бъде открита дамската програма в алпийските ски, ако времето позволи. Днес по обяд са стартовете в биатлона от мъжкото и дамското преследване. При жените Емилия Йорданова влезе в 60-те и ще стартира на 2.44 минути след Лаура Далмайер, която спечели спринта. Йорданова е единствената от четирите българи, която влезе във второто състезание. Стартът в дамското преследване на 10 км е в 12.10 часа българско време. Два часа по-късно е мъжкото преследване на 12.5 километра, в което  България ще има трима представители . С 37-и номер ще стартира Красимир Анев, а с 54-и и 56-и Владимир Илиев и Антон Синапов. Те ще потеглят съответно на 1.30, 2.04 и 2.09 минути след Арнд Пайфер.", "date": "2018.02.12", "title": "Българите в Пьонгчанг днес: Преследвания за биатлонистите"}
{"url": "https://www.dnevnik.bg/istorii_na_denia/2018/02/12/3127721_za_morskite_farove_maroderite_i_chitatelite_-_dnevnik/", "text": "Преди 17 години - преди писателката Ан Леймот да напише това изречение и в едни по-добри и изпълнени с оптимизъм времена - създадохме \"Дневник\", за да хвърля светлина. За да предупреждаваме за опасности, да обясняваме и ориентираме, да събираме съмишленици. Както и за да празнуваме моментите, когато слънцето пробива през облаците, надвиснали над България и света. , но се опитваме да даваме достатъчно светлина на тези, които се нуждаят. Ако поне частица от нея остане във всеки от читателите, ако те продължат да вярват в свободата, в това, че никой не може да им запуши устата и да им казва, че нямат значение, ще сме постигнали най-важното в мисията си. Всеки ден защитаваме принципите си и не забравяме колко важни са читателите и приятелите, които вървят с нас по пътя, и се опитваме да им даваме надежда и вдъхновение. Не сме натрапчиви до досада като амбулантни търговци, не крещим като панаирджии и мислим за това в какъв свят искаме да живеят децата ни.   - да поддържа огъня жив, да разпространява сигнала надалеч, като почиства и обновява огледалата и стъклата му, да го ремонтира след поредната буря и да го укрепва в очакване на следващата. Това няма как да се случва, без да поддържаме високи стандарти, толерантност и неуморно любопитство в собствената ни \"къща\". Не забравяме и колегите, поддържащи оцелелите единици морски фарове на българската журналистика сред продължаваща години наред кампания за гасене един по един на тези ориентири за обществото.  Същите като онези \"сухоземни пирати\", които навремето подмамвали корабите, като палели огньове над най-опасните скали, или заблуждавали екипажите, като окачвали фенери на рогата на крави и сигналът се местел според прищявката на животното. И докато няма достатъчно воля, правилните закони и институции, които да ги прилагат, няма кой да разгони в България разбойниците, предизвикали поредното корабокрушение, от което да се награбят. Миналия петък едва смогвахме да осветим темпото на вълната от агресия, нетолерантност и простащина, заливаща безнаказано вече от най-високи места. Размахване на средни пръсти от ръководител на обществената телевизия БНТ, преливащо от омраза обръщение на вицепремиер на страна, председател на Съвета на ЕС, и още един вицепремиер от същото правителство, изпращащ деца да се сражават като национални гвардейци с \"джендър\" идеология... Разбира се, и нашето търпение си има граници. В една от най-влиятелните книги на ХХ век Карл Попър написа:  Затова в името на толерантността трябва да държим на правото да не толерираме нетолерантните. Трябва да показваме, че всяко движение, проповядващо нетолерантност, самичко се поставя извън закона и трябва да смятаме подстрекателството към нетолерантност и преследвания за престъпно по същия начин, по който е престъпление подстрекателството към убийство или отвличане.\" \"Дневник\" навлиза в 18-ата си година с благодарност към читатели и приятели и към всички, които работиха и работят с нас през годините, за да ни има днес и за да светим по-ярко. Продължаваме.", "date": "2018.02.12", "title": "За морските фарове, мародерите и читателите - \"Дневник\" стана на 17"}
{"url": "https://www.dnevnik.bg/evropa/2018/02/12/3127052_evrodeputati_shte_posetiat_bulgaro-turskata_granica/", "text": "Членовете на Европейския парламент от Комисията по граждански свободи, правосъдие и вътрешни работи ще посетят тази седмица района на граничния пункт Капитан Андреево на българо-турската граница, съобщиха от пресслужбата на институцията. Визитата ще се състои между 12 и 14 февруари и включва също срещи с министъра на вътрешните работи Валентин Радев, представители на МВР, Гранична полиция, екипите на агенция Фронтекс в България, международни и неправителствени организации. Целта на работното посещение, в което ще участват Мари-Кристин Вержиа (ЕОЛ/СЗЛ, Франция), Таня Файон (С&Д, Словения), Яромир Щетина (ЕНП, Чехия), Емил Радев (ЕНП, България) и Филиз Хюсменова (АЛДЕ, България), е да даде възможност на членовете на комисията да получат информация от първа ръка за текущите операции на Фронтекс на българската сухопътна граница с Турция. Евродепутатите ще оценят как се прилага новият регламент за Фронтекс по отношение на оперативните дейности на агенцията в България, включително текущата обстановка на сухопътната граница, самите операции и практическото сътрудничество на българските власти с Фронтекс. Агенцията подпомага България при гранични проверки и събиране на разузнавателни данни на гранично-пропускателните пунктове, наблюдение на границите, събиране на информация и проверка, снемане на пръстови отпечатъци и регистрация на мигранти, като осигурява техническо оборудване и човешки ресурси (членове на екипите за гранична и брегова охрана).", "date": "2018.02.12", "title": "Евродепутати ще посетят българо-турската граница"}
{"url": "https://www.dnevnik.bg/photos/2018/02/12/3127869_fotogaleriia_kelner_edna_televiziia_i_edin_telekom_i/", "text": "Както всеки понеделник, \"Дневник\" представя редакторския подбор сред най-препоръчваните комикси от изминалата седмица.", "date": "2018.02.12", "title": "Фотогалерия: Келнер, една телевизия и един телеком и още препоръчвани комикси"}
{"url": "https://www.dnevnik.bg/sviat/2018/02/12/3127354_makedoniia_i_gurciia_navlizat_v_goreshta_faza_na/", "text": "По-чести срещи между външните министри, повече разговори с със специалния пратеник на ООН Матю Нимиц и опит за успех до края на март - така изглежда според редица македонски издания диалогът за името между Атина и Скопие от днес нататък. В следващите няколко дни се очакват една, а може би и две срещи между външните министри Никола Димитров и Никос Коциас. Миналата седмица премиерът Зоран Заев обяви, че двамата първи дипломати ще разговарят в близките дни. Повечето македонски медии твърдят, че единственото известно за срещата е идеята тя да се проведе на \"европейска почва\", но подробности за датата и мятото не са известни. Дипломатически източници, цитирани от \"Дойче веле\" и няколко македонски издания, както и базираната в Бургас Независима балканска новинарска агенция (IBNA) съобщиха, че не е изключено  двамата министри да разговарят в кулоарите на неформална  среща на министри на външните работи от Евросъюза в София на 15 и 16 януари. Информацията обаче не беше потвърдена от източниците, с които \"Дневник\" успя да се свърже в македонското правителство. Към момента срещата в София е обявена единствено между първите дипломати на ЕС, но не и като форум с участието на западнобалкански лидери. Все пак според сайта на българското европредседателство петима (от шестима) външни министри на страни кандидати и потенциални членове от Западните Балкани ще се включат във втория ден на съвета (16 януари), но не е известно кои точно ще са те и кой първи дипломат ще отсъства. \"Ще има срещи през февруари, очаквам няколко, а не една. Времето е кратко, трябва бързо да действаме,\" каза вчера самият Заев. Само преди дни  той за пръв път обяви пред медиите , че Македония е готова да промени името си така, че то да я разграничава от географския регион в Гърция. Часове по-рано в интервю гръцкият първи дипломат обвини Скопие, че не подготвя гражданите си за предстоящата промяна. Коциас и Димитров за последно се срещнаха на 11 януари в Солун. Тогава двете институции съобщиха, че двамата са провели успешен разговор, макар от самата среща да излезе оскъдна информация. Впоследствие първите дипломати трябваше да се срещнат в средата на януари в Ню Йорк, но по-късно на форума под егидата на ООН присъстваха само главните преговарящи в спора. От десет дни обаче именно първите дипломати са главни преговарящи - това решение взеха премиерите Алексис Ципрас и Зоран Заев на срещата си в Давос.", "date": "2018.02.12", "title": "Македония и Гърция навлизат в \"гореща фаза\" на преговори тази седмица"}
{"url": "https://www.dnevnik.bg/evropa/2018/02/12/3126945_sreshti_za_vunshnata_politika_turizma_i_otbranata_na/", "text": "Среща на министрите на туризма, интерпарламентарна конференция за общата външна политика и политиката за сигурност и отбрана и неформален съвет на външните министри ще се проведат в София тази седмица. Събитията са част от програмата на българското председателство на Съвета на ЕС. Външни министри  Неформалният съвет на министрите на външните работи ще се състои на 15 и 16 февруари. Миналата седмица медии в Скопие писаха, че първите дипломати на Македония и Гърция Никола Димитров и Никос Коциас  ще разговарят в София  в кулоарите на срещата, за да дадат началото на същинския етап в  преговорите за името  между Атина и Скопие. Няколко македонски издания писаха, че в т.нар. съвет \"Гимних.\" ще участват и външните министри на Западните Балкани. По-късно на сайта на българското председателство бе съобщено, че на втория ден към 28-те министри и върховния представител на ЕС по въпросите на външните работи и политиката на сигурност Федерика Могерини ще се присъединят петте външни министри от страните кандидатки за членство: Албания, Бившата югославска република Македония, Сърбия, Турция и Черна гора. Туризъм и икономически растеж На 13 февруари ще се състои срещата на високо ниво на министрите на туризма на държавите членки \"Туризъм и икономически растеж\". В нея ще вземат участие Николина Ангелкова, министър на туризма, Елжбета Биенковска, еврокомисар по вътрешен пазар, индустрия, предприемачество и малки и средни предприятия, Зураб Пололикашвили, генерален секретар на Световната организация по туризъм към ООН. Обща отбрана Между 15 и 17 февруари ще се проведе Интерпарламентарна конференция по въпросите за Общата външна политика и политика на сигурност и Общата политика за сигурност и отбрана. Тя е част от парламентарното измерение на всяко председателство на Съвета на ЕС. Конференцията се организира два пъти годишно от парламента на държавата - членка на ЕС, която изпълнява ротационното председателство на съвета в тясно сътрудничество с Европейския парламент. Сред участниците са председателят на Народното събрание Цвета Караянчева, външният министър Екатерина Захариева и върховният представител на ЕС за външната политика и политиката за сигурност и отбрана Федерика Могерини.", "date": "2018.02.12", "title": "Срещи за външната политика, туризма и отбраната на ЕС ще има тази седмица в София"}
{"url": "https://www.dnevnik.bg/bulgaria/2018/02/12/3121057_mvr_i_prokuraturata_sa_sankcionirali_shofyorite_na_20/", "text": "Притежателите на 20 каруци са санкционирани заради нарушения на Закона за ветеринарномедицинската дейност. Това се е случило през последните три месеца от началото на разпоредената от Софийската градска прокуратура акция по контрол на движението на \"пътните превозни средства на животинска тяга\". Ден след като разследванията за корупцията по високите етажи на властта бяха прехвърлени в компетентността на спецпрокуратурата - 6 ноември 2017 г.,  градското обвинение в София насочи усилия към друг проблем  - каруците.  Проверка на \"Дневник\" преди дни установи, че са издадени 20 акта за нарушения. Сред санкциите няма спиране от движение на каруцата. От държавното обвинение не можаха да конкретизират какви са точно наказанията, защото били различни за различните нарушения, но обясниха, че са по Закона за ветеринарномедицинската дейност. В този нормативен акт основната санкция е глоба. \"Проверката при нас продължава, тя е перманентна засега и за този пръв период от провеждането ѝ до момента градска прокуратура синхронизира действията между другите институции, които са ангажирани с проблема - СДВР, Столична община, агенцията по безопасност на храните\", обясни говорителят на градска прокуратура Зорница Таскова. По думите ѝ са сформирани съвместни екипи, които са извършвали проверки на каруците. Осъществяваният контрол е за спазването на Закона за ветеринарномедицинска дейност, както и Закона за движение по пътищата. \"В Закона за ветеринарномедицинска дейност няма мярка спиране на каруца от движение. Но наложените 20 санкции са основно по този нормативен акт\", допълни още Таскова. Прокуратурата не знае кой проверява пешеходните пътеки \"Дневник\" попита прокуратурата и какво се случва с разпоредената от  главния прокурор Сотир Цацаров национална проверка на всички пешеходни пътеки . Той заяви, че цветните пътеки трябва да изчезнат и да се приведат в съответствие в закона, според който трябва да са черно-бели. Както и дали отговарят на другите изисквания за материал, има ли пътни знаци, обозначаващи зебрите, и т.н. След проверката се очаква да последват сигнални писма от МВР и предложения от прокуратурата до органите, задължени да контролират и поддържат маркировката - кметовете на съответната община. При неизпълнение на писмата пък - ще последват санкции от полицията и държавното обвинение. Отговор обаче по тази тема няма. Първоначално в държавното обвинение се получи объркване коя прокуратурата би трябвало да наблюдава изпълнението на тази проверка. От градска препратиха към Върховната административна прокуратура (ВАП). Зам. главният прокурор и ръководител на ВАП Ася Петрова заяви с увереност, че проверката не е под техен надзор, и отново опитаха да върнат топката към градска прокуратура. В крайна сметка насочиха към главния прокурор, чиято говорителка Румяна Арнаудова също предположи, че проверката трябва да е на ВАП, и след уточнението, че не е така, тя поиска писмено въпросите, на които не последва отговор. ", "date": "2018.02.12", "title": "МВР и прокуратурата са санкционирали шофьорите на 20 каруци за три месеца"}
{"url": "https://www.dnevnik.bg/analizi/2018/02/12/3127113_niakoi_drug_niakude_krade/", "text": "Много удобно разгорещеният дебат за \"джендъра\" изсмука цялото обществено и политическо внимание. Заети да коментираме количествения и качествения състав на половете, сме на път да проспим как някой друг някъде краде и се прави поредната крачка към институционалното овладяване. Създаването на новата комисия за борба с корупцията няма за цел да бори корупцията по високите етажи на властта, а да бетонира сегашната корупционна среда. Тя е и в противоречие със стратегията за борба с корупцията, която предвижда укрепване на мрежа от независими институции чрез институцията на инспекторатите, запазване на КОНПИ и подсилване на експертизата на разследващите органи. Затваряне на цикъла. На 2 февруари Народното събрание одобри процедурните правила за избор на председател на новата мегакомисия за борба с корупцията. За удобство нека я наричаме КОНПИ-2. С приключването на избора на ръководство Нека само си припомним, че в новата комисия за борба с корупцията се влива институция, чийто ръководител имаше тефтерче, в което отбелязваше политически поръчки и поръчителите им. На този етап реакцията срещу закона и комисията включва: - Президентско вето, включително и във връзка с начина на избор на членовете (кой да има право да номинира, избира и назначава) - Вот на недоверие по темата корупция - Критични становища на неправителствени организации. Въпреки всичко това управляващото парламентарно мнозинство е на път да избере послушен и зависим орган с 6-годишен мандат, който да гарантира на покровителите си безаварийна служба. върху избора на състава на тази мегакомисия с изключителни правомощия, а не предпочетоха стила на \"договарянето\" или раздаването на квоти – както се случваше досега в над 90 процента от процедурите по избор, като емблематичен е изборът на Висш съдебен съвет?  защото може да се очаква активизиране на главния прокурор, който в края на мандата си да се опита да си вдигне цената, с което да гарантира бъдещата си кариера или нова служба – като например съдия в Конституционния съд.  защото по този начин се затваря цикълът – комисията ще може да отнема имущество само по повдигнато обвинение от прокуратурата, а както премиерът е казвал: \"Реформата е за след Цацаров\". защото управляващите си гарантират спокойствие за дълго време напред, включително и при предсрочни избори. Ръководството на комисията и комисарите са освободени от отговорност за действията си (тоест при евентуални дела сметката ще плати данъкоплатецът), ще имат специални правомощия – от правото да използват СРС до безплатно возене в градския транспорт и др. Тоест има инвестиране на власт и ресурси, като няма ясни, обективни и измерими аргументи в подкрепа ефективността на новата комисия. Повече от ясно е, че новият-стар ръководител на мегазвеното ще бъде Пламен Георгиев, досегашен ръководител на КОНПИ. Кариерата на 42-годишния Георгиев минава през прокуратурата, като също така е заместник-министър на правосъдието във втория кабинет на Борисов. Самият той в последните месеци показва активност, с която със сигурност е спечелил подкрепата на определени олигархични кръгове – проверка и запор на имуществото на Прокопиеви, както и акцията срещу кмета на Септември. Но е странно участието на КОНПИ-2 в последната акция, тъй като комисията на практика не е конституирана. Което не пречи на и.д. Георгиев да прави преструктурирания и да раздава директорски постове в органа. До средата на март Народното събрание (в противоречие със законовите срокове) ще избере председател на комисията, който ще има един месец, за да предложи на депутатите своя екип. По стара парламентарна традиция не следва да се очаква, че Георгиев ще предложи повече от четирима членове на комисията, тоест няма да има никакво състезание, а най- вероятно НС отново ще действа като От обществена гледна точка е неприемливо тази комисия да стартира с ниско обществено доверие. Това обаче би било неизбежно, ако Народното събрание и парламентарната Комисия за борба с корупцията, конфликт на интереси и парламентарна етика не проявят проактивност и не създадат при процедурата – нещо, за което от неправителствения сектор настояват отдавна. Като минимум оглавяваната от Борис Ячев (ОП) комисия следва да постави въпросите, зададени от НПО – за да не допусне гафа, сътворен от Данаил Кирилов, който призоваваше кандидатите за членове на ВСС да не отговарят на въпросите на гражданските организации. Самата КОНПИ е един от малкото органи в страната ни, които са с по-скоро положителна оценка от страна на Европейската комисия. Пламен Георгиев обаче ще трябва да представи писмена концепция, в която да обясни как смята да управлява не само държавната политика по гражданска конфискация, но и превенцията на конфликта на интереси и аналитичната дейност (в новата комисия се влива БОРКОР). Не би било и излишно г-н Георгиев да обясни защо, след като оглавяваната досега от него комисия е толкова успешна, се налага нейното преструктуриране; каква е ползата за гражданите и държавата от конфискацията – като се имат предвид и заведените от гражданите искове по силата на Закона за отговорността на държавата поради незаконна конфискация; както и какви са му плановете за разходване на отчисленията от конфискацията за КПКОНПИ, които ще отиват пряко в бюджета на институцията, а не в държавната хазна.", "date": "2018.02.12", "title": "Някой друг някъде краде"}
{"url": "https://www.dnevnik.bg/sport/2018/02/12/3127989_silniiat_viatur_v_pyongchang_otloji_i_gigantskiia/", "text": "След като силният вятър доведе до  отлагането на първия старт в алпийските ски при мъжете  в Пьонгчанг 2018 - спускането, същото се случи и с първото състезание в дамската програма - гигантския слалом. Надпреварата, в която ще участва българката Мария Киркова, беше преместена за четвъртък, 15 февруари. За тогава е насрочено и отложеното спускане при мъжете. Първият манш в гигантския слалом започва в 2.30 ч. българско време, а вторият - в 6.15 ч. Спускането стартира в 4.00 ч. Стартовете в слалома и гигантския слалом се провеждат в алпийския център Йонгпьонг. Международната федерация по ски обяви, че днес скоростта на вятъра там е била около 70 км/ч. Ако времето в Пьонганг не доведе до повече промени в програмата, състезанията в алпийските ски ще започнат във вторник от 4.30 ч. с комбинацията при мъжете. За следващия ден е насрочен женският слалом - от 3.15 ч. Днес трябваше да се проведе и първата официална тренировка в мъжкото спускане. Тя обаче също беше отменена заради силния вятър. Арена на скоростните дисциплини - спускането и супергигантския слалом, е алпийският център Чонгсон.", "date": "2018.02.12", "title": "Силният вятър в Пьонгчанг отложи и гигантския слалом при жените"}
{"url": "https://www.dnevnik.bg/sviat/2018/02/12/3127559_vuchich_se_sreshta_s_vsichki_hurvatski_predstaviteli_v/", "text": "Днес и утре Александър Вучич ще бъде в Хърватия - първият сръбски президент, посетил страната за последните пет години. Освен с колегата си Колинда Грабар-Китарович той се очаква да се срещне с премиера Андрей Пленкович и много други представители на хърватските власти. Визатата по покана на Грабар-Китарович ще цели да намали напрежението между Загреб и Белград от последните години, периодично разпалвано от различни въпроси от малцинствата и правата им и търговията до нерешени спорове от близкото минало - например за изчезналите по времето на войната. Според Александра Йоксимович от белградския Център за външна политика, цитирана от сръбската РТС, най-важното в това посещение е възможността двете страни да положат основите на чести контакти на най-високо ниво, в които да могат да говорят за проблемите си. Вучич е възприеман по-положително в Загреб от предшественика си Томислав Николич, замествал Воислав Шешел в неговата Сръбска радикална партия по време на войната. С Грабар-Китарович той има и сравнително сърдечни отношения - двамата посетиха церемониите по встъпването им в длъжност като държавни глави (тя пое поста през 2015 г., той - миналата година). Освен това са се срещали няколко пъти по времето, когато Вучич все още беше премиер, а през юни 2016 г. подписаха споразумение, с което да опитат да решат въпроси, свързани с малцинствата, граничните спорове и войната през 90-те години. \"Не очаквам чудо\" В края на януари Китарович, съобщавайки, че е поканила Вучич, каза, че основна задача за нея е да защити националните малцинства както хърватите в Сърбия, така и сърбите в Хърватия. Китарович, цитирана от обществения оператор HRT, добави, че страната ѝ ще направи всичко възможно да разреши споровете със Сърбия мирно, но ще търси посредничеството и на международни институции, ако се наложи. Само ден по-късно Вучич потвърди поканата и добави, че на 12 и 13 февруари ще разговаря с \"всички хърватски представители\". \"Това няма да е лесно или приятно... не очаквам чудо, но съм убеден, че ще е полезно и за Хърватия, и за Сърбия.\" Той добави, че иска както по-добро бъдеще за жителите на Сърбия и за сърбите в Хърватия, така и да гарантира, че хърватите в Сърбия ще могат да упражняват правата си. Известни с крайните си изказвания за съседни държави министри като този на отбраната Александър Вулин периодично подклаждат напрежението от сръбска страна - Вулин например каза тази седмица, че усташката идеология никога не е напускала хърватската политика и публичен живот. В отговор председателят на хърватския парламент Гордан Яндронкович каза, че изказванията на министъра не допринасят за \"положителната атмосфера, която трябва да е свързана с визитата на Вучич\". Наглед дребни събития често отприщват поток от нападки и от хърватска страна и обичайните обвинения към Сърбия, че е била \"агресор\" и не е променила отношението си към Хърватия. Поводи Посещението трябваше да се случи още през ноември, но Вучич го отмени за неопределено време заради \"последните развития и атмосферата, която не допринася за изграждане на взаимно доверие\" и липсващите \"условия за визитата към момента\". Формалният повод тогава беше издигането на паметник на майора от Югославската народна армия Милан Тепич в Белград. Тепич е считан за герой в Сърбия и Република Сръбска заради смелата си саможертва, сражавал се във войната с Хърватия, където обаче го считат за отговорен за смъртта на стотици хървати. Статуята в Белград беше приета от хърватското външно министерство като потвърждение, че Сърбия \"не е готова да се изправи срещу миналото си и ролята си в кървавото разпадане\" на Югославия, а сръбският първи дипломат Ивица Дачич каза, че Тепич, сравнен с хърватските власти, е \"морален гигант\". Според него официален Загреб се опитва да насажда \"антисръбска истерия\" в страната. Вулин също разгневи Хърватия, като обяви, че войната със Сърбия е била \"гражданска\", а не агресия срещу правото на независимост. Разделения Някои сръбски издания отбелязаха, че макар Вучич сега да отива в Хърватия, за да възстанови добрите отношения и да реши проблеми на сръбското малцинство, ще бъде посрещнат от \"усташи и военни репарации\". В Хърватия на свой ред някои журналисти отбелязват, че Вучич винаги опитва да се представи като борец за мира и обединител на региона. Други (сред които политици, например министърът на отбраната Дамир Кръстичевич) припомнят за времето, когато той като министър на информацията в Белград открито призоваваше Сърбия да завземе хърватска територия и настояваше, че за всеки убит сърбин си струва да бъдат застреляни стотина хървати. Хърватски медии писаха дори за конфликт между президента и премиера, проявил се и чрез визитата, за която Пленкович, изглежда, не е бил уведомен предварително. Макар посещението да разделя хърватските политици (някои смятат, че то не бива да се случи), то, изглежда, се ползва с подкрепата на американското посолство в Загреб, което я приветства с необичайно изявление. Очаквания обаче имат и сърбите в Хърватия, които настояват, че въпроси на имуществото, пенсиите и стандарта им на живот (и дори фактът, че много села нямат пълноценен достъп до електричество) не са се решили, въпреки че страната, в която живеят, от няколко години е в Европейския съюз. \"Хората се умориха от караници и нападки. Те искат да се спре с напрежението и най-накрая да започнат разговори, защото знаят, че единствено с диалог могат да се решат най-важните въпроси за живота им\", каза за електронното издание \"Вести\" Велко Джакула, председател на Сръбския демократичен форум в Хърватия.", "date": "2018.02.12", "title": "Вучич се среща с \"всички хърватски представители\" в Загреб днес и утре"}
{"url": "https://www.dnevnik.bg/razvlechenie/2018/02/12/3127928_ot_dnes_igrata_chernata_pantera_e_vuv_vtoroto_si_nivo/", "text": "От днес играта \"Черната пантера\", свързана с едноименния филм, е във  второто си ниво. Отговорете правилно на въпроса от филма до неделя, 18 февруари включително, и имате шанс да спечелите четири двойни покани за филма, суитшърт, тениска, шапка, флашка, два моливника, два ключодържателя и светещ тефтер с героите от филма. \"Черната пантера\" е най-новият филм от комикс вселената на \"Марвел\". В България той тръгва по кината на 16 февруари, а всичко за него може да прочетете  тук.", "date": "2018.02.12", "title": "От днес играта \"Черната пантера\" е във второто си ниво"}
{"url": "https://www.dnevnik.bg/sviat/2018/02/12/3127994_v_rusiia_e_den_na_traur_za_jertvite_na_samoletnata/", "text": "Ден на национален траур е обявен днес в Русия в памет на загиналите от самолетната катастрофа в Подмосковието.  Пътнически самолет Ан-148 със 71 души на борда, от които 65 пътници, се разби  вчера след 14 часа на около 20 км от Москва, след като излетя от летище \"Домодедово\" за град Орск в Урал. Спасителната операция в района на катастрофата приключи, без да бъдат открити оцелели, съобщи днес руският министър на извънредните ситуации Владимир Пучков. \"Спасителните работи завършиха. Констатираме, че всичките 71 души в самолета са загинали. Искрени съболезнования на роднините и близките\", каза той, цитиран от БТА. По думите му издирването в района на катастрофата ще продължи една седмица, тъй като отломки от самолета са разпръснати на голяма площ. В издирвателната операция участват над 150 души с около 20 единици техника. Мястото е трудно достъпно заради падналия сняг. Вчера бе намерена едната от черните кутии на катастрофиралия самолет.", "date": "2018.02.12", "title": "В Русия е ден на траур за жертвите на самолетната катастрофа"}
{"url": "https://www.dnevnik.bg/sport/2018/02/12/3127988_grigor_dimitrov_zagubi_edna_poziciia_v_svetovnata/", "text": "Шампионът от финалите на АТП в Лондон Григор Димитров загуби една позиция в световната ранглиста. От днес българският тенисист е №5, след като пропусна турнира в София и не успя да защити 250-те точки от титлата в \"Арена Армеец\" през 2017 г. Димитров беше изпреварен от Александър Зверев. 20-годишният германец също загуби точки миналата седмица, след като реши да не защитава титлата си в Монпелие. Той обаче изпреварва българина, тъй като има да защитава по-малък актив от започващия днес турнир от категория \"АТП 500\" в Ротердам. Зверев се взе почивка след победите срещу Ник Кириос и Алекс де Минор за купа \"Дейвис\", които изведоха Германия до успех срещу Австралия. Той има 4450 точки, а Димитров - 4425. Рафаел Надал остава №1 за 25-а поредна седмица и общо 166-а в кариерата си. Той обаче няма да играе тази седмица и може да отстъпи първото място, ако Роджър Федерер стигне до полуфиналите на започващия днес турнир от категория \"АТП 500\" в Ротердам. Носителят на 20 титли от Големия шлем може да стане най-възрастният №1 в историята на тениса. В момента рекордът се държи от Андре Агаси, който оглавяваше ранглистата на 33 години и 131 дни. Федерер ще навърши 37 години през август. Швейцарецът има 9605 точки, като изостава със 155 от Надал. Финалистът от Мелбърн Марин Чилич е трети с 4960 точки. В челната десетка са още австриецът Доминик Тийм (4060 т.), белгиецът Давид Гофен (3400 т.), американецът Джак Сок (2880 т.), аржентинецът Хуан Мартин дел Потро (2815 т.) и испанецът Пабло Кареньо Буста (2705 т.). Федерер, Димитров, Зверев и Гофен ще играят в Ротердам тази седмица. Те са поставени на първите четири места, а другите четирима в списъка с поставените са Стан Вавринка, Томаш Бердих, Лука Пуи, който в неделя спечели титлата в Монпелие, и Жюл Мюлер. Димитров е водач в долната половина, а  в първия кръг ще се изправи срещу японеца Юичи Сугита . При успех във втория кръг го очаква двубой с победителя от мача между сърбина Филип Крайнович и канадския тийнейджър Феликс Оже-Алясим. Другите поставени в половината на българския тенисист са Пуи, Гофен и Бердих, които започват участието си съответно срещу Андрей Рубльов, Беноа Пер и Миша Зверев. Федерер стартира турнира с мач срещу белгийския квалификант Рубен Бемелманс, а при успех ще играе във втория кръг с Карен Хачанов или Филип Колшрайбер. Александър Зверев среща Давид Ферер в един от най-интригуващите двубои от първия кръг, а съперници на Вавринка и Мюлер са Талон Хрикспоор и Данийл Медведев. По същото време ще се проведе още един турнир - от категория \"АТП 250\" на червените кортове в Буенос Айрес. Там участие са заявили Тийм, Кареньо Буста, Алберт Рамос, Фабио Фонини, Диего Шварцман, Кайл Едмънд, Пабло Куевас и Фернандо Вердаско. Най-голям скок в световната ранглиста записа шампионът в София Мирза Башич. Босненецът, който извървя целия път от квалификациите до титлата в България, се придвижи с 52 места до рекордната в кариерата си 77-а позиция. Той спечели първия си трофей от календара на АТП и влезе в топ 100 за пръв път в своята кариера. Миналата седмица беше белязана от още един неочакван триумф на квалификант. Испанецът Роберто Карбайес Баена спечели турнира в Кито и също завоюва първата си АТП титла. 24-годишният тенисист се придвижи с 31 позиции до №76 в ранглистата.", "date": "2018.02.12", "title": "Григор Димитров загуби една позиция в световната ранглиста"}
{"url": "https://www.dnevnik.bg/intervju/2018/02/12/3125943_katerina_zareva_ekolog_zooparkovete_sa_posledno/", "text": "Спасяването на двете лъвчета Масуд и Терез върна на дневен ред проблема с нехуманните и мизерни условия на животните в нелицензираните зоокътове в страната. Има обаче и зоологически градини, които доказват, че могат да бъдат много важни и полезни. Пример за това е  Софийската зоологическа градина  – най-голямата и най-старата (тази година празнува 130 години от създаването й от княз Фердинанд, бел.ред.) Ключово място в тази дейност има т. нар.  Екологичен център  на парка, създаден преди 20 години ( ). За смисъла от зоологическите градини днес пред \"Дневник\" говори една от основните движещи сили там: Катерина Зарева-Симеонова, която ръководи Екологичния център. – Работата на зоологическата градина е много отговорна, хич не е лесна и отдавна не е това, което е било в началото: място, където хората се забавляват, като гледат някакви животни. Зоопаркът вече е образователен и природозащитен център. Зоологическите градини са абсолютно необходими в 21 век, погледнати в глобален мащаб те вече са на много различно ниво. В съвременните зоопаркове животните се отглеждат в изключително добри условия, гледането на различни видове се е превърнало в наука - в сравнение с преди 50 години в момента хората знаят много повече за различните видове животни благодарение на зоологическите градини. Така вече има информация как да се отглеждат някои много редки и специфични видове, за които преди 20-30 години не се е знаело нищо. Зоопарковете са последно убежище на животни, които са изчезнали в природата. В момента има над 30 вида, които се отглеждат и размножават само в зоологически градини. – Това са няколко вида земноводни, сред тях е златната жаба. Един вид гигантска костенурка, за съжаление преди няколко години последният представител от този вид почина. Един вид мекочерупчеста китайска костенурка, от която са останали няколко екземпляра, които специалисти се опитват да размножат. И за изчезването на различни видове все повече се говори в публичното пространство. Яванският носорог в момента е най-редкият и застрашен сред носорозите. Северния бял носорог го обявиха вече за изчезнал. – Ние сме и  . В тази връзка си сътрудничим с фондация \"Четири лапи\", например за лъвовете от зоокъта в Разград, част от които в момента се отглеждат в наши съоръжения и са под грижите на нашите гледачи (става дума за родителите на двете лъвчета - Рая и Хектор, както и брат им Асен, а самите лъвчета бяха също за седмица там преди заминаването им, бел. авт.)  От своя страна фондацията финансира лечението им, търси им нов дом, урежда транспортирането им дотам. За седмица тук бяха и двете малки лъвчета, преди да заминат, в момента тук са родителите им, както и брат им – тригодишният Асен, който скоро също ще замине за новия си дом. Ние сме междинното звено, където тези пострадали животни се стабилизират. Много по-добре е, възстановява се доста бързо, защото е младо животно. Първите седмици беше на интензивно лечение, вземаше и витамини според направените изследвания и нуждите му. И родителите му Рая и Хектор (на 11 години) са по-добре. Засега ще останат тук.  – В нашия зоопарк постоянно спасяваме различни видове  – тази година при нас дойдоха така три сърни, лисици, язовци, различни видове птици. Министерството на екологията и екоинспекцията ги разпределят към зоологическата ни градина.  Приемаме също и , жертви на бракониерство – миналата седмица дойдоха така няколко костенурки от два много интересни вида – алигаторова и кайманова, които са водни, хищни и са огромни като размер. Къде ще бъдат настанени всички тези животни, ако не съществува зоологическа градина? – Да, имаше случай с конфискувани папагали: сиво жако от Африка. При първото конфискуване от Българската фондация по биоразнообразие направиха връзка със Световния тръст за опазване на папагалите и след година и половина усилия с помощта на този фонд птиците бяха върнати в Африка. Не знам дали си давате сметка колко скъпо и трудно начинание е това. Когато пристигнаха в родината си, вратичката на клетката им тържествено бе отворена от световноизвестната изследователка на шимпанзета д-р Джейн Годал. След това имаше втора партида конфискувани папагали, за която вече МОСВ директно се свърза със същия тръст, вече бяхме минали по този път и те също заминаха за Африка.   – Зоологическите градини се лицензират от Министерството на околната среда и водите и се стопанисват от общините, на територията на които са. Редно е за тези, които нямат лиценз, местните власти и МОСВ да вземат мерки и да ги контролират. Трябва да се търси отговорност от местната власт. Това не означава, че не трябва да има зоопаркове обаче. Хората, които казват, че това е затвор за животни и те биха били по-щастливи на свобода, говорят така от незнание или невежество. Защото тези животни не могат да бъдат върнати в природата. Те дори живеят много по-дълго от своите събратя в природата, които често загиват от болести, паразити или хищници, заради бракониери. Така че дали те са и колко са щастливи на свобода или в зоологическите градини не може с лека ръка да се каже. – Когато има бедстващи животни в природата, ние ги приемаме, разпределят се от ведомствата. Ние сме спасителен център за екзотични животни. Когато става дума за диви животни, ние много успешно си сътрудничим с фондация \"Дивите животни\" в София ( ). Самите те (от фондацията) ни търсят понякога, защото не могат да поемат някои животни като три сърнички тази година. Но ние нямаме специален отдел със специалисти, които да се грижат денонощно за такива животни, затова е доброто ни сътрудничество с фондацията. Имаме карантинно отделение, в което се настаняват бедстващите и конфискуваните животни. Гледачите ни денонощно се грижат за такива спасени животни – тази година за едно лисиче и язовче. – Набавят се от други зоологически градини. Има много развит зоопарков обмен. Отдавна не се взимат животни от дивата природа, това се случва изключително рядко. В Западна Европа има стотици зоопаркове и ако в момента ни трябва женска зебра например, проверяваме кой предлага, преговаряме, има си специализиран транспорт за всяко едно животно. В рамките на Европейския съюз това дори става много по-лесно. Taзи година получихме доста животни – лемури от Италия, рис и гибон от Виена, от Варна – женски орел, от Ловеч – бизон, от Фонда за дива природа и фауна пристигнаха лешояди. – Животните не се купуват, става дума за обмен, но понякога транспортирането излиза скъпо. Прасенцето в екоцентъра ни е дарение от зоокъта във Варна например. - Тези видове животни имат нужда от голямо пространство, в което да живеят нормално според нуждите си, а от друга страна, всяка зоологическа има мечка и лъв. МОСВ разпорежда да не се размножават мечки. И наистина трябва да има мораториум за това. Мечката има нужда от огромно заграждения, ако тя роди две мечета, къде ще ги настаним. Във всички зоологически градини има мечка... Същият проблем е и с лъвовете. Историята с безконтролното развъждане на лъвове в Разград компрометира цялата зоообщност. Защото ние също имаме лъвове, но сме им поставили импланти, за да не се размножават Но сега ще гледаме тези болни и травмирани лъвове от разградския зоокът и в същото време в обществото се говори да се затворят всички зоопаркове. Ако ги затворим, къде ще отидат тези животни, не съм съгласна. – Организираме много събития и празници, свързани с конкретни каузи или видове. На 22 септември например празнуваме Деня на носорога, който се отбелязва по цял свят – в много зоологически градини и в националните паркове, където все още се срещат петте вида носорози в Африка и Азия. Целта е популяризиране на каузата за спасяването на този застрашен от изчезване вид. Организираме много игри и работилници за деца, обединени от каузата за опазването на вида, атракцията за деня е къпането и храненето на нашия носорог Чико от гледачите му. Родителите – докато чакат децата си, четат, разпитват ни и така ние достигаме с това знание и послание до всички наши посетители. Това е и всъщност и една от основните функции и задачи на съвременния зоопарк. Справяме се благодарение на нашите доброволци в екоцентъра, защото иначе на постоянна работа в екологичния център сме само трима души. – В България за съжаление доброволческата дейност не е широко разпространена и добре организирана, както е в Западна Европа. В зоологическите градини в Холандия, където аз съм била, всеки ден работят по 10-20 доброволци, обикновено са пенсионирани биолози и студенти. Там това е традиция. У нас животът е труден и интензивен, доброволчеството тепърва прохожда. Затова и нашите доброволци не са при нас постоянно, викаме ги за конкретни кампании или задачи, помагат и с писане на сайта, с преводи, със снимки. Използваме ги според квалификациите им, които те описват във формуляри, както и според свободното им време. Когато има конкретна кауза или кампания, се свързваме с тях, правим предварителна среща, на която ги инструктираме. Искам изрично да подчертая, че засега не предлагаме много възможности доброволци да се грижат директно за животните. Това е работа на гледачите, работата им е доста рискова и те минават през специален инструктаж и обучение. Изключение правят животните, които са в екологичния център (хамелеон, игуана, два папагала, минипрасе, сервал) и служат за целите на екологичното образование, дори и децата полагат грижи за тях.", "date": "2018.02.12", "title": "Катерина Зарева, еколог: Зоопарковете са последно убежище за животни, изчезнали в природата"}
{"url": "https://www.dnevnik.bg/citat_na_deniia/2018/02/12/3128002_citat_na_denia_kato_tetris_sme_-_kudeto_ima_dupka/", "text": "Това заяви районния кмет на \"Младост\" Десислава Иванчева пред Би Ти Ви. Днес жители на \"Младост 1\" протестират срещу предстоящо застрояване на градинка между блоковете. Кметът се присъедини към протестиращите, според които кварталът вече е толкова презастроен, че нормалният живот е невъзможен. Собственикът на имота от своя страна заяви, цитиран от \"Нова телевизия\", че предстои строителство, но на вече съществуващи постройки, а самата градинка няма да бъде засегната. Проектът му още не е одобрен.", "date": "2018.02.12", "title": "Цитат на деня: Като \"Тетрис\" сме - където има дупка, изниква сграда"}
{"url": "https://www.dnevnik.bg/evropa/2018/02/12/3128003_germaniia_ne_triabva_da_diktuva_ikonomicheskata/", "text": "Германия не трябва да диктува икономическата политика на партньорите си от еврозоната, заяви социалдемократът Олаф Шолц, който се очаква да стане финансов министър в новото коалиционно правителство на германския канцлер Ангела Меркел, съобщи \"Ройтерс\". Коментарът му, направен в интервю за списание \"Шпигел\", е най-ясният знак засега, че Германия възнамерява да смекчи позицията си за строга бюджетна дисциплина в Европейския валутен съюз. Не искаме да диктуваме на другите европейски страни как да се развиват (икономически), посочи  Шолц - прагматичният кмет на Хамбург . Очаква се той да наследи консерватора Волфганг Шойбле, който осем години бе символът на мерките за икономии. Със сигурност са правени грешки в миналото, допълни Шолц, критикувайки деликатно Шойбле, който обвърза спасителната финансова помощ за Гърция и Португалия с условия за непопулярни орязвания на разходите. Меркел  направи болезнени отстъпки  пред социалдемократите, включително отказвайки се от влиятелния пост на финансовия министър, за да си осигури четвърти мандат след неубедителната изборна победа през септември. Общо 464 000 членове на Германската социалдемократическа партия (ГСДП) трябва да гласуват по пощата дали подкрепят коалиционното споразумение с Меркел. Очаква се резултатите от вота да станат известни на 4 март. Решението на Меркел да отстъпи финансовото министерство на социалдемократите подразни някои от членовете на консервативния й блок, където Шойбле е издигнат почти в култ заради защитата му на строгите бюджетни правила. Опитвайки се да успокои притесненията на консерваторите, че следващото правителство ще харчи повече, отколкото може да си позволи, Шолц каза, че ГСДП също е за стабилни финанси и ще запази балансираната бюджетна политика на Шойбле. /БТА", "date": "2018.02.12", "title": "Германия не трябва да диктува икономическата политика в еврозоната, каза бъдещият финансов министър"}
{"url": "https://www.dnevnik.bg/politika/2018/02/12/3128007_purvanov_prognozira_predsrochni_parlamentarni_izbori/", "text": "Възможно е ГЕРБ да предизвика предсрочни парламентарни избори, които да се проведат заедно с местния вот догодина, смята президентът от 2002 до 2012 г. Георги Първанов. \"Не е изключено да се опитат, ако питате мен, познавайки вече тактическите похвати на г-н Борисов, на г-н Цветанов, нищо чудно те да слеят местните с парламентарните избори\", коментира Първанов пред Би Ти Ви. На въпрос за съвместното бъдеще на партията му АБВ и БСП той посочи, че явяването им заедно на едни предстоящи избори \"по-скоро е необходимо, отколкото възможно\". \"Аз като човек, който е правил най-големите коалиции в България, твърдя, че това е необходимо условие. Но дали ще се случи не може да се каже\", добави той. По отношение на изборите за Европейски парламент, които са и най-близките, Първанов е на мнение, че те няма да са за това кой колко депутати ще изпрати в ЕП, а ще са сблъсък между ляво и дясно и между идеите за промяна на статуквото. Бившият председател на партия АБВ коментира и въпроса за  Истанбулската конвенция , като посочи, че е на консервативни позиции и гледа с подозрение на опитите да се вкара темата за трети пол, еднополови бракове и т.н. \"Вътре (в конвенцията – бел.ред.) 56 пъти се говори за насилието над жени. Очевидно обаче някой се опитва да вкара по втори начин и другия проблем. Дайте да направим едно допитване по темата да има или не еднополови бракове\", предложи той. На въпрос за преговорите между Атина и Скопие за името на Македония Първанов каза, че трябва да има и съгласуване с България, а страната не бива да бъде безучастна. \"Като погледнете името Северна или Горна Македония, то включва и Пиринския край. Претенциите към България висят някъде в пространството\", смята той. Според него деблокирането на преговорите между Гърция и Македония е резултат от \"по-скоро западен натиск, даже презокеански\". \"На мен ми липсва в българската дипломация поставянето на нашите проблеми. Вие да сте чули някой да говори за тракийските бежанци\", попита Първанов и добави, че за сравнение Турция поставяла \"железни опорни точки\".", "date": "2018.02.12", "title": "Първанов прогнозира предсрочни парламентарни избори заедно с местния вот догодина"}
{"url": "https://www.dnevnik.bg/na_put/2018/02/12/3127798_fotogaleriia_nai-dobrite_gradski_destinacii_v_evropa/", "text": "Базираното в Брюксел сдружение   (Best European Destinations) обединява туристическо бордове, общини, държавни структури с цел да популяризира туризма на континента. Всяка година стотици хиляди потребители гласуват онлайн, препоръчвайки своето любимо място за пътуване и така се определят 15-те най-популярни туристически дестинации в Европа. През тази година България не попадна в класацията, провеждана от 2010 г. През миналата година Созопол попадна в топ 15, а година по-рано Пловдив се оказа на трето място. Вижте топ 10 за 2018 г. През тази година подредбата е определена с онлайн вот, в който участваха над 320 хил. души от 162 държави. на снимката - Прага, 11-то място.", "date": "2018.02.12", "title": "Фотогалерия: Най-добрите градски дестинации в Европа за 2018 г."}
{"url": "https://www.dnevnik.bg/zelen/2018/02/12/3127995_propusk_v_zakona_prevurna_nap_v_prodavach_na_kucheta/", "text": "Националната агенция за приходите се превърна в продавач на кучета след като конфискувани в полза на държавата животни й бяха предадени от Българската агенция за безопасност на храните, се разбра от репортаж на БНТ. Става дума за 75 животни, повечето от които преди година са спасени от  развъдника на варненеца Веселин Лефтеров , където към тях е проявявана жестокост. Оттогава за за здравето и поведението им се грижи фондацията \"Лъки хънт\". Сега природозащитниците се опасяват, че ако животните бъдат продадени, могат да попаднат в ръцете на хора, които се занимават с провеждане на кучешки боеве. \"За нас въпросът не е някой да ни възстанови разходите. Законовата процедура не е адаптирана за случаи като този. Искаме кучетата да бъдат дадени на хора със специфични нужди\", коментира Филип Ромбаут от фондацията. От НАП са отговорили на БНТ, че законът ги задължава да продават на търгове в полза на държавата всички конфискувани имущества, а постъпленията се превеждат на централния бюджет след приспадане на разходите. Евродепутатът Емил Радев (ГЕРБ, ЕНП) призова в интервю за промяна в законодателството и въвеждане на най-добрите европейски практики, така че животните да подадат там, където за тях ще се полага грижа. ", "date": "2018.02.12", "title": "Пропуск в закона превърна НАП в продавач на кучета"}
{"url": "https://www.dnevnik.bg/sport/2018/02/12/3128008_noviiat_proekt_na_klivland_debjutira_s_razgromna/", "text": "Новият проект на \"Кливланд кавалиърс\" направи страхотен дебют и записа неочаквано категорична победа срещу \"Бостън селтикс\". \"Кавалерите\" спечелиха със 121:99 като гости и свалиха \"келтите\" от първото място в Източната конференция на НБА. За пръв път с екипа на \"Кливланд\" излязоха Джордж Хил, Джордън Кларксън, Родни Худ и Лари Нанс-младши. Четиримата бяха привлечени в мащабна сделка в последните часове на трансферния прозорец, след която от отбора си тръгнаха Айзея Томас, Дуейн Уейд, Дерик Роуз, Джей Краудър и Иман Шъмпърт. Леброн Джеймс отново беше над всички, като записа 24 точки, десет асистенции и осем борби за 28 минути на игрището. Той притесни своя отбор, след като в средата на първата четвърт напусна игрището заради болки в коляното след сблъсък с Аарън Бейнс. В негово отсъствие \"кавалерите\" загубиха първата четвърт само с една точка - 31:32. Джеймс остана на пейката и за първите три минути на втората част, след което \"Бостън\" водеше с 40:38. Появата на звездата на \"Кливланд\" доведе до моментална промяна. Джейма вкара 12 от следващите 20 точки за своя отбор и асистира за още пет, което отвори разлика от десет точки в полза на \"кавалерите\" - 58:48. До почивката те успяха да натрупат още две точки аванс, а краят на първото полувреме дойде при 64:52. Джеймс и Джордж Хил, който започна като титуляр на позицията на пойнт гарда, показаха чудесен синхрон в първия си мач. Силната игра на двамата и отличните включвания от пейката на Кларксън и Худ доведоха до 26 точки разлика в края на третата част - 95:69. При този резултат двубоят беше решен и двамата треньори дадоха почивка на своите титуляри и оставиха резервите да довършат срещата. \"Кливланд\" успя да увеличи аванса си до 29 точки, преди в края \"Бостън\" да съкрати малко от пасива си. \"Кливланд\" завърши мача с 53.6% (45-84) успеваемост в стрелбата от игра, включително впечатляващите 53.3% от зоната за три точки (16-30). \"Бостън\" отправи цели 38 стрелби от тройката, но вкарва едва десет (26.3%), което се оказа голямата разлика в този двубой. Осем играчи от състава на \"кавалерите\" завършиха с двуцифрен точков актив - Джеймс с 24 точки, Кларксън със 17, Худ и показалият признаци на пробуждане в този мач Джей Ар Смит с по 15, Хил и Чеди Осман с по 12 и Джеф Грийн с десет. За \"Бостън\" Тери Розиър беше най-резултатен с 21 точки, а Кайри Ървинг завърши с 18. \"Kливланд\" записа 33-ата си победа от 55 мача. Вицешампионите са трети в Източната конференция, която вече има нов лидер - \"Торонто раптърс\". Канадският тим спечели със 123:103 у дома срещу \"Шарлот хорнетс\" и постигна 39-ата си победа от 55 мача. \"Бостън\" е втори, след като допусна 18-ото си поражение в 58 двубоя. На запад продължава гонитбата между шампиона \"Голдън стейт уорърс\" и \"Хюстън рокетс\". \"Войните\" имат 43 победи и 13 загуби, а \"ракетите\" - 42 победи и 13 загуби. \"Сан Антонио спърс\" заема третата позиция с 35 спечелени от 57 изиграни срещи. \"Минесота тимбъруулвс\" също има 35 победи, но е с две загуби повече. Преди двубоя между \"Бостън\" и \"Кливланд\" се състоя церемония по изваждането от употреба на №34 в чест на Пол Пиърс. Пиърс, който прекрати кариерата си през 2017 г., беше избран от \"келтите\" под №10 в драфта през 1998 г. и изигра 15 сезона за този отбор. Той помогна на \"Бостън\" да спечели титлата през 2008 г., като беше избран за най-полезен играч във финалите с \"Лос Анджелис лейкърс\".", "date": "2018.02.12", "title": "Новият проект на \"Кливланд\" дебютира с разгромна победа над \"Бостън\""}
{"url": "https://www.dnevnik.bg/evropa/2018/02/12/3128015_merkel_zashtiti_otstupkite_pred_socialdemokratite/", "text": "Германският канцлер Ангела Меркел защити вчера болезнените отстъпки, които е направила пред социалдемократите за постигане на четвърти мандат, и посочи, че нарастващите критики сред нейните консерватори не са признак за отслабване на авторитета й, предаде \"Ройтерс\". В интервю пред обществената телевизия ZDF тя коментира нарастващото неодобрение сред консерваторите след  нейното решение да даде  на Германската социалдемократическа партия (ГСДП)  могъщото финансово министерство . Запитана дали планира да подготви терена за наследник, който да ръководи нейните консерватори на следващите избори, Ангела Меркел отговори, че по-младото поколение от редиците на Християндемократическия съюз (ХДС) би трябвало да получи министерски постове в новата коалиция с ГСДП. \"Сега трябва да покажем, че можем да започнем с нов екип\", изтъкна тя и допълни, че има още шест министерски поста за попълване и че според нея трябва да се направи така, че да се посочат не само над 60-годишни кандидати, но и по-млади хора. Недоволство сред младите През уикенда младите членове на ХДС призоваха канцлера да обяви състава на кабинета си преди ключова партийна среща в края на месеца, предаде ДПА. Трябва да бъдат назовани имената, каза пред в. \"Билд ам зонтаг\" Паул Цимяк, лидер на младежкото крило на ХДС. Това е единственият начин партията да може да одобри коалиционното споразумение с чиста съвест, подчерта той. В партията има търкания по коалиционното споразумение, което предвижда тя да отстъпи министерство на финансите на социалдемократите, а на вътрешните работи - на Християнсоциалния съюз, баварските съюзници на християндемократите. Цимяк посочи, че Меркел трябва да има куража да избере критично мислещи хора за министри. Той отбеляза, че настроението сред редовите членове на партията е \"повече от лошо\", и определи като \"катастрофална\" партийната комуникация след обявяването на частичния списък с членове на кабинета. Имената на евентуалните кандидати за министри, които се знаят досега, не подсказват истинско обновяване на партията, отбеляза Цимяк. Християндемократическият съюз ще заседава на 26 февруари, за да одобри коалиционното споразумение. Недоволни  Междувременно проучване показа, че според около две трети от германците социалдемократите са подходящи да участват в национално правителство. Данните са публикувани две седмици преди очакваното гласуване в Германската социалдемократическа партия (ГСДП) за съставяне на новата коалиция с консерваторите. Допитването на социологическия институт \"Сивей\" (Civey), изготвено за информационния портал t-online.de, обхваща 5000 души, от които 67.1% подкрепят това мнение. Едва 25.6% намират социалдемократите за подходящи да управляват, но сред привържениците на ГСДП този процент е значително по-висок - 68.7%. Сред поддръжниците на ХДС и на баварския Християнсоциален съюз (ХСС), с които ГСДП преговаря за съставяне на коалиционно правителство, 71.6% са критични спрямо способността на социалдемократите да управляват./БТА", "date": "2018.02.12", "title": "Меркел защити отстъпките пред социалдемократите, отрече авторитетът й да е отслабен"}
{"url": "https://www.dnevnik.bg/sviat/2018/02/12/3128032_sasht_sa_gotovi_da_pregovariat_sus_severna_koreia_kaza/", "text": "Съединените щати са готови да преговарят със Северна Корея, заяви вицепрезидентът Майк Пенс, след като се върна от зимната олимпиада в Южна Корея, предаде ДПА. В интервю за \"Вашингтон пост\" в самолета на път към САЩ Пенс каза, че страната му ще продължи да налага санкции на режима в Пхенян, но е готова и да води преговори с него. \"Максималният натиск ще продължи и ще се засилва. Но ако искате да преговаряме, ще преговаряме\", каза той. Изразената от вицепрезидента готовност за преговори бележи промяна в политиката на правителството на Тръмп, което досега настояваше, че ще преговаря само ако Северна Корея направи реални отстъпки по въпроса за ядрената и ракетната й програма. Пенс каза пред вестника, че новата позиция е уговорена с южнокорейския президент Мун Дже-ин, който обмисля поканата да посети Северна Корея, а след това може да има преговори между двете Кореи. /БТА", "date": "2018.02.12", "title": "САЩ са готови да преговарят със Северна Корея, каза Майк Пенс"}
{"url": "https://www.dnevnik.bg/evropa/2018/02/12/3128039_soros_uvelichi_darenieto_si_za_grupata_boreshta_se/", "text": "Унгарският милиардер Джордж Сорос обеща допълнителни 100 000 паунда (113 000 евро) на активистката група \"Най-доброто за Великобритания\", за да подкрепи усилията за борба срещу Брекзит, предаде \"Гардиън\". Миналата седмица \"Ройтерс\" писа, че  Сорос е дарил средства на групата , която се опитва да предотврати излизането на Великобритания от ЕС. Групата съобщи, че Сорос й е дарил пари чрез свои фондации. Противниците на Брекзит твърдят, че излизането от ЕС ще е най-голямата грешка на страната след Втората световна война и ще подкопае политическото и финансовото влияние, което има. Британското издание \"Телеграф\" обвини Сорос в таен заговор за спиране на Брекзит и в намеса във вътрешните работи на страната, пише \"Гардиън\". До момента в кампанията за дарения в полза на \"Най-доброто за Великобритания\" бяха събрани над 69 000 паунда (78 000 евро). Сорос, който преди години бяга от комунистическа Унгария, през 1992 г. печели 1 милиард долара, залагайки срещу паунда на фондовите пазари, и предизвиква срив на курса на британската валута. Според него напускането на ЕС ще бъде трагична грешка, която ще доведе до отслабването на влиянието на Великобритания. Групата \"Най-доброто за Великобритания\" се бори за оставане на страната в ЕС и вече е организирала кампания в подкрепа на проевропейски настроени политици, отбелязва \"Гардиън\". \"Бъдещето на Великобритания и ЕС не е решено\", заяви в комюнике генералният й директор Елоиз Тод, подчертавайки, че една демократична страна може да промени решението си.", "date": "2018.02.12", "title": "Сорос увеличи дарението си за групата, бореща се срещу Брекзит"}
{"url": "https://www.dnevnik.bg/sviat/2018/02/12/3128040_germaniia_shte_razshiri_voennata_podkrepa_za_irak_i/", "text": "Германия планира да разшири военната си подкрепа в Ирак, обхващайки цялата страна, заяви германският министър на отбраната Урсула фон дер Лайен, цитирана от ДПА и БТА. В бъдеще, както и подкрепяйки кюрдите на север, германската армия ще увеличи поддръжката си за централното иракско правителство в борбата с групировката \"Ислямска държава\", каза Фон дер Лайен.  Тя посети германски военни близо до Ербил - столицата на Иракски Кюрдистан. Край града са разположени около 120 германски военни, чиято задача е да обучават кюрдски войници (в северната част на Ирак са общо 150). Фон дер Лайен похвали мисията като успех. Сегашният мандат на германските войски за борбата с \"Ислямска държава\" изтича след няколко седмици, а в  коалиционното споразумение  за новото германско правителство се отбелязва, че след изтичане на мисията за обучаване на пешмерга военнослужещите в Германия трябва да променят основната си задача и тя да стане цялостно стабилизиране на Ирак.  \"Това ще бъде различен мандат, мандат, при който също така има нов баланс между Багдад и Ербил, равностоен и от двете страни\", каза министърът. Отношенията между централното иракско правителство в Багдад и кюрдското ръководство в Ербил  са особено обтегнати , откакто властите в Иракски Кюрдистан организираха референдум за независимост през септември. Фон дер Лайен намекна за посредническата роля на германската армия в спора - тя каза, че и двете страни се надяват, че \"надеждността на Германия, която тя винаги е показвала и която има много голяма стойност тук, ще доведе до изграждане на мост между Багдад и Ербил\". Тя заяви, че Германия иска да допринесе за изграждането на лоялни, функциониращи въоръжени сили в Ирак. Миналата седмица Съединените щати  дадоха начало  на частично изтегляне на военнослужещи от Ирак. ", "date": "2018.02.12", "title": "Германия ще разшири военната подкрепа за Ирак и ще търси \"баланс\" за Кюрдистан"}
{"url": "https://www.dnevnik.bg/sport/2018/02/12/3128019_federaciiata_po_tenis_obeshta_poveche_zvezdi_na/", "text": "Президентът на Българската федерация по тенис (БФТ) Стефан Цветков обеща повече звезди в следващото издание на турнира в София. Той изрази увереност, че договорът за домакинство на надпревара от календара на АТП ще бъде удължен. Настоящото издание на турнира  беше трето и последно според настоящия договор. Миналата седмица спортният министър Красен Кралев заяви, че  финалните преговори за удължаване ще се проведат в края на март. \"Получи се изключителен финал. Надявам се и съм сигурен, че тази подкрепа, която получихме от публиката в София, ще допринесе за продължаването на турнира в България. Благодарност и адмирации за публиката - изключително интелигентна, изключително джентълменско поведение, много деца, атмосфера. Всички тук се радвахме\", каза Цветков пред \"Диема спорт\". Цветков сподели мнението на Кралев, че турнирът в София не е зависим от участието на Григор Димитров, който  обяви оттеглянето си  в последния ден преди тегленето на жребия. \"Винаги в този бизнес има такива ситуации и организаторите трябва да са готови с варианти. Разбира се, живот и здраве, оттук нататък стратегията ще бъде да залагаме на няколко звезди, за да няма такива ситуации, за да може хората да са хепи и освен това всеки ден да има неща за децата, за гостите, да има шоу. В тази посока трябва да се работи. Екипът го разбра, екипът е сериозен. Догодина, живот и здраве, ще бъде супер\", заяви Цветков. Той не пожела да отговори на въпрос дали има проблем в отношенията с екипа на Димитров. \"Нашата работа е да има турнир, да има сериозен тенис, да има деца на корта. Всякакви други неща не трябва да пречат на пътя. Радвам се, че имаме  сериозен партньор в лицето на Dubai Duty Free , уникален турнирен директор, екип, управителен съвет на федерация, така че предстоят хубави неща\", каза президентът на тенис федерацията. След драматичния финал, който беше  спечелен от преминалия през квалификациите Мирза Башич  от Босна и Херцеговина, директорът на турнира Пол Макнами обяви, че двубоите в София са били наблюдавани на живо от около 40 хиляди души. \"Тази подкрепа и лоялност дават възможността да има още издания на турнира в София\", каза Макнами по време на церемонията по награждаването на финалистите в неделя.", "date": "2018.02.12", "title": "Федерацията по тенис обеща повече звезди на турнира в София през 2019 г."}
{"url": "https://www.dnevnik.bg/photos/2018/02/12/3128037_snimka_na_denia_ulichna_pedagogika_za_koshlukov/", "text": "София осъмна със снимки на програмния директор на БНТ1 Емил Кошлуков, показващ неприличен жест, залепени на различни места в града. Снимката е от предаването, водено от Кошлуков в петък вечер, когато той показа среден пръст на госта си в студиото Борислав Сандов от \"Зелените\" с въпроса ще се вижда ли този знак на протестите срещу застрояването на Пирин занапред.  Вчера около 30 души се събраха на протест пред сградата на БНТ с искане за оставка на програмния директор. Ръководството на обществената телевизия увери, че той ще се извини и ще бъде наказан. ", "date": "2018.02.12", "title": "Снимка на деня: Улична педагогика за Кошлуков"}
{"url": "https://www.dnevnik.bg/evropa/2018/02/12/3128087_evrodeputati_se_opasiavat_che_blizki_do_orban/", "text": "Евродепутати от Комисията по бюджетен контрол призоваха за по-строг надзор върху изразходването на евросредства в Унгария на фона на засилващите се опасения сред членовете на Европейския парламент, че олигарси, които имат връзки с премиера Виктор Орбан, може да използват ЕС \"за касов апарат\", предаде \"Гардиън\". Унгария е на път да получи 25 милиарда евро от седемгодишния бюджет на ЕС до 2021 г., което я превръща в един от най-големите получатели на европейски средства за икономическо развитие на глава от населението, отбелязва изданието. Евродепутатите са все по-притеснени, че фондовете отиват в семейството на Орбан, у негови приятели и поддръжници, които печелят финансирани от ЕС договори за инфраструктурни проекти на фона на слаба конкуренция. Председателят на Комисията по бюджетен контрол в Европарламента Ингеборг Гресле каза, че Унгария \"има някои специфични проблеми, за които трябва да се вземат мерки\". След скорошно посещение в Унгария Гресле и комисията й установиха, че 36% от търговете за обществени проекти са били само с по един кандидат. По думите на Гресле проблемът не е само в Унгария. Според нея в момента се появява един нов вид \"полузаконни\" нарушения. \"Виждаме как олигарси в някои държави членки стават политици и се възползват в същото време от ЕС и от националните пари за компаниите си\", отбеляза тя. Гресле призова ЕС да засили контрола, като използва наскоро договорени правила срещу конфликтите на интереси. Миналата седмица стана ясно, че  унгарската прокуратура е започнала разследване  на проекти, финансирани с европейски средства и управлявани от компания, някога контролирана от зетя на премиера Виктор Орбан - Ищван Тиборц. Става дума за 35 проекта, свързани с уличното осветление в няколко града в Унгария и вече разследвани от  Eвропейската служба за борба с измамите  (ОЛАФ). Агенцията изпрати миналия месец доклад с финансови препоръки до Европейската комисия и съдебни до прокурорите. Според службата \"не само сериозни нередности в повечето проекти, но и конфликт на интереси\" са установени по време на разследването. От офиса на Орбан коментираха, че данните на Гресле са стари, и уточниха, че договорите за евросредства със само един кандидат са намалели до 26.3% от всички през 2017 г. - близко до тези в други страни в региона. През декември Орбан настоя, че унгарската икономика може да се справи и без еврофондове: \"Унгария няма от какво да се страхува, тъй като не е зависима от каквито и да било външни пари\", подчерта той.", "date": "2018.02.12", "title": "Евродепутати се опасяват, че близки до Орбан използват ЕС като \"касов апарат\""}
{"url": "https://www.dnevnik.bg/sport/2018/02/12/3128089_kanada_specheli_otbornata_titla_vuv_figurnoto/", "text": "Канада спечели първи златен медал от зимните олимпийски игри в Пьонгчанг. Той дойде след триумф в отборното състезание по фигурно пързаляне. Руските фигуристи взеха сребърния медал, а бронзът отиде при състава на САЩ. Патрик Чън, Кейтлин Озмънд, Габи Дейлман, Меган Дюамел, Ерик Радфорд, Теса Виртю и Скот Моар изковаха успеха на Канада. Toва беше второто издание на най-новата дисциплина в олимпийската програма на фигурното пързаляне. Първото беше преди четири години в Сочи, когато титлата беше спечелена от домакините. Отборното състезание в Пьонгчанг започна в петък с индивидуалната кратка програма при мъжете и кратката програма при двойките. В тях най-добър резултат постигнаха японецът Шома Уно и руският тандем Евгения Тарасова и Владимир Морозов. Вторият ден на надпреварата (неделя) започна с победа на Виртю и Моар в кратката програма при танцовите двойки. Световната шампионка Евгения Медведева очаквано триумфира в кратката програма при дамите, а Канада спечели и третото състезание за деня - волната програма при двойките, благодарение на Дюамел и Радфорд. Патрик Чън даде солидно предимство на канадците, след като рано тази сутрин постигна най-добрия резултат във волната програма при мъжете. Алина Загитова от Русия спечели волната програма при дамите. Триумфът на Канада беше подпечатан след победа на Виртю и Моар в последната дисциплина - волната програма при танцовите двойки. Канадският отбор завърши състезанието със сбор от 73 точки, след като записа четири първи, едно второ и три трети места в осемте старта. Руският състав приключи с 66 точки. Руснаците записаха три първи, едно второ и три трети места, но взеха само три точки от кратката програма при мъжете. САЩ завършиха с 62 точки. Следващото състезание във фигурното пързаляне е надпреварата при двойките. Кратката програма започва във вторник от 3.00 часа българско време, а волната - в сряда от 3.30 часа. В същото време американската сноубордистка Джейми Андерсън спечели златния медал в дисциплината слоупстайл. 27-годишната състезателка защити титлата си от игрите в Сочи през 2014 г. Андерсън е първaта жена в историята на олимпийските игри с два златни медала. Тя стана и едва четвъртият сноубордист, който защитава олимпийската си титла, след сънародниците си Шон Уайт (халфпайп) и Сет Уескът (бордъркрос) и швейцареца Филип Шох (паралелен гигантски слалом). Заради силните ветрове в Пьонгчанг слоупстайлът при дамите беше съпътстван от непрекъснати проблеми. В събота трябваше да се проведе квалификация в два манша, но тя беше отменена. Основното състезание трябваше да е в три манша, но заради тежките условия последният беше премахнат. Надпреварата започна с повече от час закъснения, а ветровете доведоха до огромен брой падания. Почти всички участници се озоваха на снега в даде момент от своите опити. Андерсън също падна във втория манш. В първия обаче тя се справи страхотно и получи 83 точки, които бяха достатъчно за победата. Канадката Лори Блуин спечели сребърния медал със 76.33 точки, постигнати във втория манш. Ени Рукаярви грабна бронза, след като събра 75.38 точки във второто си преминаване по трасето.", "date": "2018.02.12", "title": "Канада спечели отборната титла във фигурното пързалянe"}
{"url": "https://www.dnevnik.bg/bulgaria/2018/02/12/3128052_kratki_novini_bulgariia_dogovori_naemaneto_na/", "text": "6 619 са били гостите от Черна гора, посетили България през 2017 г. Ръстът спрямо 2016 г. е над 16%. Това съобщава Министерството на туризма след среща на ресорния министър Николина Ангелкова с черногорския й колега Павле Радулович. Двамата са обсъдили възможността двете страни да си сътрудничат в туризма.  Бивш шеф на \"Напоителни системи\" в Шумен е осъден за безстопанственост Бившият ръководител на хидротехнически район в \"Напоителни системи\" в Шумен Юлиян Вълчев бе осъден на две години условно с три години изпитателен срок. Това се случи след като Окръжният съд в града прие 48-годишния подсъдим за виновен за умишлена безстопанственост като ръководител на предприятието. Съдът го лиши и от правото да заема определена държавна или обществена длъжност за срок от 2 години. В момента подсъдимият е директор на общинското предприятие \"Общински жилища и имоти\" в Шумен, където е бил назначен на 29 ноември миналата година. Съдът призна за виновен Вълчев и за това, че в качеството си на длъжностно лице на няколко пъти не е положил достатъчно грижи за повереното му имущество, от което е последвала значителна щета за предприятието – 49 003 лв. Решението не е окончателно и подлежи на протест и обжалване.  България договори наемането на работници от Армения Това стана след подписването от министъра на труда и социалната политика Бисер Петков и арменския му колега Артем Асатрян Спогодба за регулиране на трудовата миграция между двете страни. Целта на документа е да даде допълнителна възможност за осигуряване на кадри за сектори от икономиката на България, в които има недостиг на работна сила. Със спогодбата се регламентира наемането на арменски работници в България за срок от 1 година с възможност за последващо удължаване за общо до 3 години. Урежда се и обменът на сезонни работници между двете страни за период до 9 месеца годишно. Съдът окончателно отмени уволнението на Светлозар Костов като шеф на спецпрокуратурата  Петчленен състав на Върховния административен съд реши, че решението на предишния Висш съдебен съвет (ВСС) за уволнението на Светлозар Костов от ръководната позиция в спецобвинението е незаконосъобразно и се отменя, информира сайтът defakto.bg. Срещу него се водеха няколко дисциплинарни дела. Така през 2015 г. той бе освободен от ръководна длъжност, а през 2016 г. наказан с най-тежката санкция - уволнение от системата. Това се случи след писма на подчинени на Костов за нетърпима работна атмосфера в спецпрокуратурата и други жалби. Предстои прокурорската колегия тази седмица да се занимае със случая, след като ВАС е постановил, че няма да върне решението за ново произнасяне, а просто го отменя като незаконосъобразно. Надзирателите започват серия протести за по-високи заплати Надзирателите започват нова серия протести с искане за по-високи заплати и по-добри условия на труд. Решението за това бе взето на вчерашното общо събрание на Синдиката на служителите в затворите, информира БНР. На 23 февруари надзирателите в цялата страна отново ще излязат на протест пред затворите. Ден по-късно те ще изразят недоволството си и пред Министерството на правосъдието. Протести на надзирателите ще има и през март. Основното искане е заплатите им да се изравнят с тези в сектор \"Сигурност\" на МВР. Синдикатите обясняват, че за увеличението на щатната им численост и подобряване на условията на труд може да се работи в перспектива. Виктор Орбан и Себастиан Курц ще посетят България идната седмица Унгарският премиер Виктор Орбан ще се срещне в София с министър-председателя Бойко Борисов на 19 февруари (понеделник), съобщи правителствената информационна служба. Ден по-късно в София пристига австрийският канцлер Себастиан Курц. В края на ноември 2017 г. премиерът  Бойко Борисов бе на посещение в Унгария , откъдето пожела, коментирайки проблема с нелегалните мигранти, да има лидери като Виктор Орбан. Разширяването на пътя Мездра - Ботевград започва през март Тогава се очаква да тръгне процедурата за избор на изпълнители на отсечката с дължина 33 километра. Срокът за изграждане ще е около 2.5 години, като в този участък ще има и 2 тунела. През втората половина на годината ще бъдат обявени процедурите за строителство и надзор на още 52 км. от пътя между Видин и Ботевград - до Ружинци. Трасето ще бъде с автомагистрален габарит с по две активни ленти и една аварийна в посока. Няма пострадали българи при обстрел на летище Кандахар Базата на международните коалиционни сили на летище Кандахар в Афганистан е била подложена на ракетен обстрел на 11 февруари в 21.45 часа местно време (19.15 часа българско време). Няма пострадали български военнослужещи, съобщи Министерството на отбраната.", "date": "2018.02.12", "title": "Кратки новини: България договори наемането на работници от Армения"}
{"url": "https://www.dnevnik.bg/sviat/2018/02/12/3128054_irak_tursi_100_mlrd_dolara_za_vuzstanoviavane_sled/", "text": "Ирак иска да си осигури чуждестранни инвестиции на стойност 100 милиарда долара в транспорта, енергетиката и селското стопанство като част от плана за възстановяването на страната и съживяването на икономиката след три години война срещу \"Ислямска държава\", предадоха \"Ройтерс\" и БТА. Правителствената Национална инвестиционна комисия публикува списък от 157 проекта, за които ще търси средства на Международната конференция за  възстановяването на Ирак , която ще се състои от днес до 14 февруари в Кувейт. Някои от проектите са за възстановяване на разрушени съоръжения като мосулското летище, други са напълно нови инвестиции, които да укрепят икономиката и да намалят зависимостта й от петрола, каза Мудхар Салех, съветник на премиера Хайдер ал Абади. Общата стойност е около 100 милиарда долара, уточни той пред \"Ройтерс\". Шестнадесет проекта са на стойност от 500 милиона долара или повече според списъка. Според директора на агенцията по планиране на страната, Кусай Абдулфатах, критичният минимум е 88 милиарда, от които 22 са нужни краткосрочно. Възстановяването на жилища, болници, училища, пътища, компании и телекомуникации е ключово, за да се осигури работа на младите хора, да се спре разселването и да се прекрати продължилото с десетилетия насилие. САЩ няма да участват със средства на конференцията, но ще насърчат инвестициите от частния сектор и съюзниците си от Залива, посочиха американски и западни представители. Според тях в събитието ще участват 100 американски компании.  Три железопътни проекта оглавяват списъка - 500-километровата линия от Багдад до Басра на стойност 13.7 милиарда долара, жп линия от Багдад до Мосул на стойност 8.65 милиарда долара и метро за 8 милиарда долара в столицата. Ирак се отвори за чуждестранни инвестиции през 2003 година след американската инвазия, свалила от власт Саддам Хюсеин, но голяма част от инвестираните милиарди отидоха за увеличаване на добива на петрол и газ. По думите на Салех вероятно ще бъде по-лесно да се привлекат инвестиции в петролната индустрия и селското стопанство, отколкото в другите сектори, предвид големите петролни резерви на страната, наличната земя и водното богатство.", "date": "2018.02.12", "title": "Ирак търси 100 млрд. долара за възстановяване след \"Ислямска държава\""}
{"url": "https://www.dnevnik.bg/politika/2018/02/12/3128108_izselnici_v_turciia_sa_poiskali_obedinenie_na_dps_i/", "text": "Български изселници от Турция са поискали обединение на ДПС, партията на Лютви Местан ДОСТ и НПСД на Орхан Исмаилов, предаде БТА. Това се е разбрало на конференция в Бурса на най-влиятелната организация на българските изселници в Турция \"Балгьоч\". В конференцията са участвали и представители на трите български политически сили. Пред участниците почетният председател на Конфедерацията на балканските румелийски турци Турхан Генджоглу, водещ емисар на инициативите за обединение, е съобщил, че е провел разговори с лидерите на ДПС и ДОСТ и че \"са направени значителни стъпки за помирение\". По думите му става въпрос за постигане на консенсус сред симпатизантите по най-критичния проблем – необходимостта от обединение и премахване на политическата конфронтация. \"Конфронтацията се оказа болезнен и дълъг процес за всички ни, е заявил Генджоглу, защото дори близки роднини се озоваха във враждуващи лагери. Но сега е време да загърбим миналото, да оставим сръдните и да гледаме в бъдещето.\" Той е призовал симпатизантите на формациите да съдействат за сближаването, да не се поддават на провокации и да не използват езика на омразата и конфронтацията. \"В светлината на обсъдените на конференцията в Бурса въпроси, които са в подкрепа на обединението, предстои да проведем срещи с лидерите на ДПС и ДОСТ, за да ги запознаем с желанието и волята на сънародниците в Турция, и сега още повече вярвам, че ще се постигне обединение\", е казал още Генджоглу. От ДПС казаха пред \"Дневник\", че първо ще се запознаят с информацията и после ще коментират. Телефоните на лидера на ДОСТ Лютви Местан и на пиари на партията са изключени. Корман Исмаилов, който е член на Изпълнителния политически съвет на НПСД, каза пред \"Дневник\", че никой от партията му не води такива разговори. \"За нас не стои такъв въпрос. Няма фактическа или друга причина да участваме в такъв процес с ДПС. Всичко, за което сме критикували ДПС, се е задълбочило\", обясни Исмаилов. Той коментира още, че неправителствени организации стимулират такива политически процеси в България и Турция и търсят дивидент от това.", "date": "2018.02.12", "title": "Изселници в Турция са поискали обединение на ДПС и отцепили се партии (допълнена)"}
{"url": "https://www.dnevnik.bg/bulgaria/2018/02/12/3128097_kak_da_si_namerite_mentor/", "text": "Някои от международните компании имат практиката да прикрепват към новоназначените служители т.нар. buddy (букв. приятел) или по-опитен служител, който да помогне на новака да се ориентира в обстановката, да му обясни основните работни процеси, кое къде се намира и кой, кой е. Резултатът - ангажиран нов служител, който при това ще бъде и по-ефективен още от самото начало на постъпването си на работа.  Подобна политика  влияе положително и на останалите членове на екипа, които виждат, че компанията полага усилия за интегрирането на служителите.  За компанията има смисъл да насърчава взаимната подкрепа и помощ дори и впоследствие, в хода на работата. За тази цел положителна практика е да се създадат условия за предаване на знания от по-опитните към по-неопитните чрез създаване на смесени екипи, въвеждане на бонуси за обучения на колеги или споделяне на ресурси за самообучение, презентиране по професионална тема, след участие в професионално събитие или обучение, споделяне на научени уроци от даден проект и т.н. Често обаче подобни неща не са обект на целенасочена политика от страна на компанията, а по-скоро на добра воля от страна на колегите. А те не винаги са склонни да помагат - било то заради личностни особености или заради страха да не се окажат в някой момент не чак толкова ценни или евтини за компанията за сметка на новака, когото са обучавали до вчера. На подобен тип мислене бихме могли да кажем, че  подкрепата на по-неопитните може да бъде също толкова ценна . Менторът също има възможност да научи нови неща от контакта си с човека, когото обучава и напътства; положителното отношение и подкрепа никога не остават неоценени - не само от човека, на когото сте помогнали, но и от хората, с които работите или бихте имали контакт в бъдеще; и колкото и на шега, толкова и наистина - докато човек се опитва да обясни някои неща, често усеща, че самият той започва да ги разбира по-добре. При всички положения менторството е полезно, защото може да помогне, както за професионалното, така и за личностното развитие. С приятелска подкрепа се учи много по-ефективно, бързо, уверено, а и резултатите са по-добри не просто за компанията, а и за отделния човек. И ако все пак организацията, в която работите няма подобна политика, то това не пречи да се огледате и сами да си намерите ментор. За целта е важно да обърнете внимание на следните въпроси: - За какво конкретно бихте имали нужда от ментор? За нещо, свързано с работата ви или с подобряване на личностните ви умения? - Кой е най-подходящият \"помощник\", за да се справите с предизвикателството, което сте идентифицирали за себе си? - Как да подходите към него, когато се обръщате с молба за съдействие? Тук е важно да прецените неща като статус на лицето в йерархията на компанията; времето, с което той по принцип разполага; начинът на общуване, който предпочита; кой е подходящият момент, за да разговаряте по темата; какво бихте му обяснили за нуждата си от подкрепа и как бихте го убедили, че все пак тя има смисъл и за него самия и т.н. - Какво бихте очаквали като менторска подкрепа? Колко често и с каква продължителност ще общувате с ментора си? Как ще оценявате напредъка? До кога бихте имали нужда от подкрепата на по-опитния колега? Това ще помогне не само на вас, но и на самия ментор да бъде по-ефективен в комуникацията и подкрепата си. Понякога менторът може да бъде намерен и извън организацията, в която се намирате в момента. Потърсете го на специализирани събития или просто пишете/обадете се на човека, когото припознавате като \"вашият ментор\". Няма гаранция, че ще ви обърнат внимание, но пък и шансът за положителна развръзка никак не е за подценяване.  И ако смятате, че имате нужда от менторска подкрепа, но не можете да я намерите в сегашния си екип, а външното място, на което бихте потърсили, е друга компания, ето и списък с топ обявите на karieri.bg, от където да започнете търсенето си:   търси: Инспектор по банков надзор /по заместване/ Инспектори по банков надзор  търси  Специалист \"Обработка на данни\"  търси  Administrative Manager  търси  .NET, C# Developer (Nicosia, Cyprus)  търси  Junior Accountant / Accountant  търси  Директор \"Правна програма\"  търси: Business Development Manager – Transport and Logistics Sales Engineer  обявява  Request for Proposal for Evaluation of \"Schools of the Future\"  търси  Chief Operating Officer", "date": "2018.02.12", "title": "Как да си намерите ментор"}
{"url": "https://www.dnevnik.bg/evropa/2018/02/12/3128099_avstriiskiiat_vicekancler_otreche_da_e_narichal_kosovo/", "text": "Интервю на вицеканцлера на Австрия  Хайнц-Кристиан Щрахе , в което той казва, че Косово \"несъмнено е съставна част от Сърбия\", предизвика политическа буря във Виена и се наложи екипът на Щрахе да се разграничи от текста, а предложеният от партията му външен министър  Карин Кнайсл  - от позицията. Пред австрийското радио и телевизия говорителят на вицеканцлера Мартин Глир обяви, че в интервюто за сръбския в. \"Политика\" той не е нарекъл Косово \"част от Сърбия\". Разговорът с \"Политика\" предхождаше посещението на Щрахе в Белград, където той ще се срещне с министър-председателя Ана Бърнабич, министъра на местното управление Бранко Ружич и министъра на външните работи Ивица Дачич. Според Глир вицеканцлерът не е казвал тези думи, а \"Австрия е една от първите страни, признала Косово, и от този момент е една от активните поддръжнички на Косово. Австрия подкрепя европейската перспектива както на Сърбия, така и на Косово. Това е линията на федералното правителство и тя няма да се промени.\" Признавайки, че Щрахе е критикувал независимостта на Косово като лидер на опозицията (председател на Партията на свободата, която стана част от новото правителство), но \"независимостта на Косово и признаването ѝ от Австрия са факт и реалност\". Това и твърди самият Щрахе според  публикувания от \"Политика\" текст . \"Косово без съмнение е част от Сърбия. Остро сме критикували признаването на Косово от страна на Австрия, но то сега е факт и не може да се промени\", казва той. Освен това добавя: \"Мисля, че признаването на Косово е работа единствено на Сърбия. Да се притиска страната по този въпрос би било погрешен път. Австрия би трябвало като неутрална страна да има ролята на посредник.\" Що се отнася до Северно Косово, мнението на Щрахе е, че тук трябва да се намери компромис с автономен статут за живеещото там сръбско малцинство, подобно на модела Южен Тирол. Австрия трябва да действа като неутрален посредник и да допринесе за дългосрочния мир на Балканите, за сближаване на Белград и Прищина. Наложи се реакция  от външния министър Кнайсл . \"Признаването на Косово от Австралия е непроменим факт\", каза тя през говорителя си, цитирана от в. \"Ди пресе\". Изданието отбелязва, че не за пръв път за краткото време на поста тя влиза в обяснителен режим заради позиции на Партията на свободата, Публикацията предизвика остри реакции от австрийските партии, изразени в съобщения за медиите преди опровержението от страна на Австрийската партия на свободата, отбелязва БТА. За държавната агенция АРА Отмар Карас, ръководител на делегацията на управляващата Австрийска народна партия в Европейския парламент, осъди остро публикуваните изявления във вестник \"Политика\". Говорителката по европейските въпроси на партията НЕОС Клаудия Гамон заяви, че е недопустимо вицеканцлерът да подлага на съмнение позицията на Австрия по този въпрос. Говорителят по европейските въпроси на Австрийската социалдемократическа партия Йорг Лихтфрид подчерта, че Щрахе потъпква европейския консенсус в конфликта между Сърбия и Косово. Представата на ЕС е Сърбия и Косово да стигнат до общо съгласувано споразумение.", "date": "2018.02.12", "title": "Австрийският вицеканцлер отрече да е наричал Косово \"съставна част от Сърбия\""}
{"url": "https://www.dnevnik.bg/detski_dnevnik/2018/02/12/3128127_malko_nad_15_hiliadi_uchenici_se_obuchavat_vkushti/", "text": "Малко над 15 хиляди ученици се обучават в самостоятелна форма, т.е. у дома, съобщава в. \"Сега\". Това прави около 2% от общо 717-те хиляди ученици в страната. През миналата година в самостоятелна форма са се образовали 20 хил. ученици, или близо 3%. Изданието отбелязва, че по новия закон, който влезе в сила от 2016 г., на практика всяко дете може да се образова у дома. По данни на Министерството на образованието и науката (МОН) учениците в самостоятелната форма на обучение за учебната 2017/2018 г. са 15 145, докато през 2016/2017 г. те са били 19 425 души. Масово пожелалите да се обучават вкъщи са над 16 години - 14 865 ученици (в 10, 11 и 12 клас). През миналата учебна година броят им е бил още по-голям - 19 126 души. На въпрос по какви критерии се оценяват домашните условия за обучение от МОН са отговорили: \"Родителите на учениците декларират наличие на среда за учене чрез игра, съобразена с възрастовите особености и гарантираща цялостното развитие на детето, както и за опазване на физическото и психическото му здраве и благополучие или за осигурените условия за провеждане на обучението на ученика в съответствие с целите на училищното образование. Експертната комисия може да осъществи и посещение в дома на детето или на ученика за установяване достоверността на декларираните обстоятелства за провеждане на обучението.\" Изданието отбелязва, че в правилника на МОН няма точно посочени критерии, на които трябва да отговаря \"средата за учене чрез игра\", а има изискване родителят да представи програма за развитие на детето, съдържаща избраните методи на обучение, но липсва изискване да се използват само одобрените от просветното министерство учебници.", "date": "2018.02.12", "title": "Малко над 15 хиляди ученици се обучават вкъщи"}
{"url": "https://www.dnevnik.bg/photos/2018/02/12/3128017_fotogaleriia_ungarskite_kukeri_koito_izgoniha_zimata/", "text": "В град Мохач, в южната част на Унгария, в средата на февруари се провежда карнавалът \"Бусо\", с който се отбелязва краят на зимата.", "date": "2018.02.12", "title": "Фотогалерия: Унгарските кукери, които изгониха зимата"}
{"url": "https://www.dnevnik.bg/sport/2018/02/12/3128133_serena_uiliams_zagubi_purviia_si_oficialen_mach_sled/", "text": "Носителката на 23 индивидуални титли от Големия шлем Серена Уилямс претърпя загуба в първия си официален мач,  откакто през септември стана майка за пръв път. 36-годишната американка и сестра й Винъс Уилямс отстъпиха срещу холандския тандем Лесли Керкхов и Деми Схуурс с 2:6, 3:6 в двубой от световното отборно първенство за жени \"Фед къп\". Срещата беше без значение за крайния изход, тъй като САЩ вече си бяха осигурили класирането за полуфиналите в Световната група. Успехът беше изкован в първите три индивидуални срещи. Винъс Уилямс нямаше проблеми срещу Аранча Рус (6:1, 6:4) и Рикел Хогенкамп (7:5, 6:1), а Коко Вандеуей направи драматичен обрат срещу Хогенкамп след 4:6, 7:6 (6), 6:3. Двата отбора направиха жест към Серена Уилямс и решиха да проведат мача на двойки, след като четвъртият сингъл - Вандеуей срещу Рус - беше отменен. \"Честно казано, се чувствах по-добре, отколкото очаквах. Усещам, че съм на прав път\", каза американката след двубоя. В края на декември  Уилямс се включи в демонстративния турнир в Абу Даби , като загуби с 2:6, 6:3, 5:10 срещу шампионката от \"Ролан Гарос\" Йелена Остапенко. Тя се надяваше да защитава титлата си от Australian Open, но впоследствие се оттегли, тъй като не беше напълно готова за игра. \"Не знаех какво да очаквам. Може би затова се чувствах по-добре, отколкото предполагах. Не очаквах да имам толкова мощ в сервисите си, въпреки че много от тях не влизаха. Мисля, че това е една много доба стъпка в правилната посока\", каза още Уилямс след двубоя за \"Фед къп\". Тя допълни, че продължава да има високи очаквания към себе си. \"Ако се завърна с ниски очаквания, тогава по-добре да спра да се занимавам с тенис. При мен това никога няма да се случи. Винаги излизам на корта с най-големите очаквания към себе си.\"", "date": "2018.02.12", "title": "Серена Уилямс загуби първия си официален мач, след като стана майка"}
{"url": "https://www.dnevnik.bg/politika/2018/02/12/3128128_finansovoto_ministerstvo_ne_e_dalo_na_cik_50_mln_lv_za/", "text": "Министерството на финансите не е дало на Централната избирателна комисия (ЦИК)  исканите 50 млн. лв.  за осигуряване на машинно гласуване във всички секции на следващите избори. Това се разбира от статус в социалната мрежа \"Фейсбук\" на бившия депутат на \"Реформаторския блок\" Мартин Димитров. Той е завел дело заедно с бившите народни представители Петър Славов и Методи Андреев срещу отказа на ЦИК да им предостави информация, искана по Закона за достъп до обществена информация. След като  съдът е задължил комисията  да отговори на бившите депутати, тя ги е уведомила, че финансовото министерство не ѝ е дало исканите средства. \"Очевидно нямат и намерение да правят нещо допълнително. Смятат да чакат и като дойдат следващите избори, да кажат, че няма време за организиране. Формално са поискали средства, не са получили и какво да правят повече?! Изглежда, че правителството и ЦИК заедно са решили да не спазват изборния закон\", се казва в поста на Димитров.  \"Дневник\" потърси коментар от изборната комисия. Говорителят ѝ Камелия Нейкова заяви, че \"няма как ЦИК да предприеме каквото и да било по осигуряване на машини за гласуване без бюджет. Министерството на финансите са дали уверение на нашето ръководство, че такива средства ще бъдат осигурени\". Тя обясни още, че от интервю на финансовия министър Владислав Горанов разбрала, че средства за машини не са предвидени в бюджет 2018 г., тъй като през тази година няма редовни избори. На въпрос ако финансовото министерство отпусне пари в началото на годината, в която има избори, дали това ще позволи на избирателната комисия в срок да осигури машини, говорителят заяви: \"Никой не може да се ангажира как ще се случат във времето нещата. Разбира се, това ще е една тежка процедура, защото става въпрос за много машини, за доста средства за тяхното осигуряване. Лично аз смятам, че това е въпрос, чието решение не бива да се търси само в ЦИК, а съвместно с изпълнителната и законодателната власт, които имат отношение към изборния процес.\" Според разпоредбите в Изборния кодекс на извънредния парламентарен вот на 26 март във всички секции в страната трябваше да има възможност за машинно гласуване. Затова бе обявена  обществена поръчка за наемане на 12 500 машини за гласуване с прогнозна цена от 15 млн. лева без ДДС , но заради кратките срокове се яви един кандидат, който по-късно обяви, че не може да изпълни поръчката. При сега действащия Изборен кодекс на следващите редовни избори през 2019 г., които ще бъдат за евродепутати, трябва да има възможност за машинно гласуване във всички секции. ", "date": "2018.02.12", "title": "Финансовото министерство не е дало на ЦИК 50 млн. лв. за машинно гласуване"}
{"url": "https://www.dnevnik.bg/bulgaria/2018/02/12/3128187_sudut_namali_garanciiata_na_kmeta_na_septemvri_na_130/", "text": "Специализираният наказателен съд намали наложената парична гаранция на кмета на Септември Марин Рачев, предаде агенция \"Фокус\". Мярката за неотклонение на кмета е намалена от 250 хил. лева на 130 хил. лева с решение на съда от 9 февруари. Решението е окончателно. Кметът на Септември беше арестуван  след сигнали за злоупотреби при обществени поръчки и беше обвинен в безстопанственост, а впоследствие той бе отстранен от длъжност. Според прокуратурата  Рачев на практика е сключвал договори със себе си,  тъй като получилите обществените поръчки фирми се управляват от негови роднини, бивши съдружници или приятели. При обиска в дома му в нощно шкафче са открити и справки на Държавна агенция \"Национална сигурност\", свързани с купуване на гласове на местните избори през 2015 г. На 2 февруари Рачев бе освободен от ареста  срещу парична гаранция от 250 хил. лв . С определението си от 9 февруари съдът е потвърдил размера на наложената мярка за неотклонение на друг обвиняем по делото – Станой Милов. Той ще излезе на свобода срещу 10 хил. лева. Паричните гаранции следва да бъдат внесени в 10-дневен срок от уведомяване на обвиняемите.", "date": "2018.02.12", "title": "Съдът намали гаранцията на кмета на Септември на 130 хил. лева"}
{"url": "https://www.dnevnik.bg/sviat/2018/02/12/3128153_ne_e_sigurno_che_izrael_iska_mir_s_palestincite_obiavi/", "text": "Американският президент Доналд Тръмп заяви в интервю, публикувано днес от израелския всекидневник \"Израел Хайом\", че не е сигурен, че Израел иска да сключи мирно споразумение с палестинците, предадоха \"Франс прес\" и \"Асошиейтед прес\". В миналото Тръмп няколко пъти критикува липсата на воля от страна на палестинците да договорят подобно мирно споразумение, но не беше отправял критики към Израел. Пред безплатното израелско издание  \"Израел Хайом\"  Тръмп уточни, че израелско-американските отношения са много добри, но допълни, че мирно споразумение с палестинците ще ги направи още по-добри. \"За момента ще кажа, че палестинците не искат да постигнат мир. И не съм напълно сигурен също дали Израел иска да постигне мир\", каза Тръмп пред всекидневника, който изразява позиции на десницата. Той освен това изрази безпокойството си от разширяването на израелските селища в палестинските територии, въпреки че неговата администрация бе по-малко критична по този въпрос от администрацията на предшественика му Барак Обама. \"Заселническите дейности са нещо, което много усложнява и винаги е усложнявало мира, така че аз мисля, че Израел трябва да е много внимателен с тях\", каза Тръмп.  \"Франс прес\" припомня, че настоящият американски посланик в Израел Дейвид Фридман, който е приближен на Тръмп, в миналото финансира проекти в израелските селища. ООН смята тези селища в палестинските територии за незаконни.  Вестникът \"Израел Хайом\" е собственост на американския милиардер Шелдън Аделсън, който е поддръжник на Тръмп и на израелския премиер Нетаняху, припомня АП.  Още в началото на президентството си Тръмп обяви намерението си да доведе израелците и палестинците до финално споразумение, което ще разреши конфликта между тях, продължаващ вече няколко десетилетия. Но в интервюто Тръмп се пита дали провеждането на преговори е възможно в момента. \"Честно казано, не знам дали ние дори ще имаме преговори. Мисля, че ще бъде много глупаво за палестинците, както и за израелците да не постигнат споразумение\", каза Тръмп и допълни, че става дума за \"една уникална възможност, която няма да се повтори отново\". Тръмп  обяви на 6 декември , че признава Ерусалим за  столица на Израел . Според повечето страни в ООН окончателният статут на Ерусалим трябва да бъде определен по време на преговори. Според палестинците решението на Тръмп дискредитира САЩ в ролята им на посредник в усилията за постигане на мир и палестинският президент Махмуд Абас замрази контактите с американски представители. /БТА", "date": "2018.02.12", "title": "Не е сигурно, че Израел иска мир с палестинците, обяви Тръмп"}
{"url": "https://www.dnevnik.bg/zdrave/2018/02/12/3128174_sujuzut_na_zubolekarite_iska_durjavata_da_plashta/", "text": "Държавата да финансира напълно денталното лечение на деца, бременни и спешни случаи, поиска в пресконференция днес Сдружението на българските зъболекари, цитирано от БТА. Настояването им идва навреме за предстоящите преговори за Национален рамков договор за 2018 г., В момента това, което се отделя от бюджета на здравноосигурителната каса, е \"крайно недостатъчно\" и заради това хората търсят помощ едва когато зъбите им са вече за вадене, смятат от съсловната организация. Годишно по това перо се харчат около 157 млн. лв. и пациентите недоволстват от минималните услуги, които се финансират от здравната каса, каза д-р Анатолий Кънев, председател на сдружението. По думите му това е причината пациентите да не се лекуват навреме и да търсят дентална помощ, когато вече се налага вадене на зъб. За 2017 г.  здравната каса покриваше три безплатни дентални процедури  на здравно осигурените граждани. Предстои да се уточни при преговорите за Националния рамков договор колко и какви ще са процедурите за 2018 г. От сдружението искат също и общината да осигури помещения за два кабинета, в които да се работи безплатно със спешни случаи и с хора в неравностойно положение. По думите на д-р Кънев сдружението настоява пред общината за такива кабинети вече четвърта година, но е получило отказ, а предложението на СБЗ е в тези кабинети лекарите да работят безплатно.", "date": "2018.02.12", "title": "Съюзът на зъболекарите иска държавата да плаща изцяло за деца, бременни и спешни пациенти"}
{"url": "https://www.dnevnik.bg/sport/2018/02/12/3128175_borbata_otnovo_poluchi_nai-mnogo_pari_ot_durjavata/", "text": "Българската федерация по борба отново получава най-голямо финансиране от спортното министерство, показва справка, с която \"Дневник\" разполага. В същото време за поредна година бяха увеличени държавните пари за плеядата от бойни спортове. Те са финансирани с общо около 3 милиона лева. Федерацията по борба ще получи 2.5 милиона лева за 2018 г. Това е с половин милиона по-малко в сравнение с 2017 г. Миналата година беше разочароваща за българската борба, която записа най-слабото си представяне на световното първенство от 56 години. Въпреки че участваше с цели 20 състезатели - шест при жените и 14 при мъжете, отборът не успя да спечели нито един медал. След шампионата Париж  Кралев лично разпореди проверка на федерацията по борба  с цел \"да се установи изпълняват ли се заложените в проекта за финансово подпомагане дейности\". В края на годината той похвали работата на федерацията и  оправда слабите резултати с контузии на основни състезатели. Спортното министерство отпуска общо 25.768 милиона лева на 43 федерации по програмата за развитие на спорта за високи постижения за 2018 г. Предстои да бъдат разгледани проектите на федерациите по кънкови спортове и ръгби. Миналата година бяха отпуснати с около един милион лева повече, а пари получиха 47 федерации. Тази година без финансиране са оставени колоезденето и голфът. Българската федерация по волейбол отново заема второто място по пари от спортното министерство - 2.2 млн. лева, колкото получи и през 2017 г. Федерацията по лека атлетика е финансирана с 1.91 млн. лева, а за художествената гимнастика са отделени 1.824 млн. лева. Седем са федерациите - \"милионери\" от държавната субсидия. Федерацията по бокс ще вземе 1.8 млн. лева, федерацията по ски е финансирана с 1.37 млн. лева, а Българският футболен съюз ще получи 1.25 млн. лева. В челото по отпуснати средства от бюджета на спортното министерство са кану-каякът (970 хил. лв.), вдигането на тежести (900 хил. лв.), биатлонът (900 хил. лв.), спортната стрелба (835 хил. лв.) и баскетболът (800 хил. лв.). И през тази година всякакви видове бойни спортове ще взимат пари от държавата. От тях само джудото и едната версия на таекуондото са олимпийски дисциплини. Те са финансирани с по 600 хиляди лева от спортното министерство. Същите пари ще вземе спортната гимнастика, а само с 50 хиляди лева повече са отредени за федерацията по тенис. Федерацията по кикбокс и муай тай получава 375 хиляди лева, а федерация по карате - 350 хиляди лева. За неолимпийската версия на таекуондото са отделени 230 хиляди лева. Федерацията по смесени бойни спортове (ММА) е финансирана със 160 хиляди лева. В списъка са още шотокан карате до (150 хил. лв.), самбо (145 хил. лв.) и киокушин карате (130 хил. лв.). Сумото и канадската борба получат по 100 хиляди лева. Парите за спорта за високи постижения са разпределени в пет направления. В първата група влизат спортовете с класиране до трето място индивидуално или до осмо място отборно на последните две летни олимпиади - Лондон 2012 и Рио 2016, както и тези с класиране в топ 3 на последните си световни първенства. В нея влизат борба, бокс, волейбол, вдигане на тежести, лека атлетика, художествена гимнастика Във втората група са спортовете с класиране от четвърто до осмо място на зимните игри в Пьонгчанг и от четвърто до осмо място на последните си световни първенства. В тази група са федерациите по ски, биатлон, плувни спортове, спортна стрелба, кану-каяк и джудо. В третата група са спортовете, които имат възможност да спечелят квоти за следващите олимпийски игри. В четвъртата група са \"социално значими спортове\", сред които са поставени самбо, кикбокс и муай тай, шотокан карате до и киокушин карате. В последната група са \"спортове с възможност за развитие\", като сред тях са включени ММА, сумо и неолимпийската версия на таекуондото.", "date": "2018.02.12", "title": "Борбата отново получи най-много пари от държавата, бойните спортове се изкачват"}
{"url": "https://www.dnevnik.bg/biznes/companii/2018/02/12/3128215_avtomobilnata_inspekciia_e_sustavila_150_akta_na/", "text": "Изпълнителна агенция \"Автомобилна администрация\" и органите на Министерството на вътрешните работи са съставили близо 150 акта от началото на годината на таксиметрови шофьори. До момента са били проведени 830 специализирани проверки, като част от тях са в района на летище София и целта е ограничаване на нарушенията и извършването на нерегламентиран превоз на пътници. Заловен е един водач, който е извършвал превоз на пътници срещу заплащане, без да има лиценз за тази дейност. Наложена му е принудителна административна мярка и е образувано досъдебно производство. В пет таксиметрови автомобила са открити монтирани устройства за манипулиране на данните на таксиметровите апарати, т.нар. помпи. Две таксита са спрени временно от движение поради установени технически неизправности. Другите най-често срещани нарушения са управление с изтекло наказателно постановление или без удостоверение за водач на лек таксиметров автомобил, липса на удостоверение за психологическа годност и непопълнени пътни книжки. При част от водачите е констатирано, че управляват таксиметровите автомобили, без да са ползвали задължителната седмична почивка.", "date": "2018.02.12", "title": "Автомобилната инспекция е съставила 150 акта на таксиметрови шофьори от началото на годинатата"}
{"url": "https://www.dnevnik.bg/bulgaria/2018/02/12/3128234_izdirvan_za_terorizum_marokanec_e_bil_arestuvan_v/", "text": "Издирван за тероризъм гражданин на Мароко е бил задържан в България, се разбира от съобщение на Окръжния съд в Хасково, цитирано от \"Фокус\". По-късно днес съдът ще решава дали да остави в ареста задържания. Хасковската прокуратура е поискала от съда да наложи постоянна мярка \"задържане под стража\" на Н.З. (N.Z.), гражданин на Кралство Мароко, обявен за международно издирване от Интерпол - Рабат, във връзка с извършване на терористична дейност и членство в джихадистката организация \"Ислямска държава\". Говорителят на хасковската прокуратура Невена Владимирова отказа да коментира пред \"Дневник\" кога и къде е бил задържан мароканецът. От съобщение на съда се разбира, че Интерпол издирва мароканеца за \"лоялно членство в терористична организация ИДИЛ, като е работил към принадлежащата в ИДИЛ служба \"Механизация към Главна дирекция – Военни лагери\" в гр. Ал – Маядин, област Дер – Алзор, Сирия\". Според международната полицейска организация той се е придвижвал в Сирия с колан с експлозиви, ръчни гранати, огнестрелно оръжие и боеприпаси. Искането за задържането му е отправено на основание на договора за екстрадиция между Република България и Кралство Мароко. През 2015 г. Окръжният съд в Хасково  екстрадира задържания при опит да влезе в Турция френски гражданин Фриц-Жоли Жоашен . За него бе издадена европейска заповед за арест, издадена по обвинения в тероризъм.", "date": "2018.02.12", "title": "Издирван за тероризъм мароканец е бил арестуван в България"}
{"url": "https://www.dnevnik.bg/photos/2018/02/12/3128084_fotogaleriia_paradut_na_shkolite_po_samba_v_rio/", "text": "Никой друг град, който е домакин на карнавал, не може да се сравнява с Рио де Жанейро по размера на инвестицията във време, усилия и пари, употребени за организацията на събитието. С основание местните хора го наричат \"Най-голямото шоу на света\".", "date": "2018.02.12", "title": "Фотогалерия: Парадът на школите по самба в Рио"}
{"url": "https://www.dnevnik.bg/evropa/2018/02/12/3128237_holandskiiat_vunshen_ministur_prizna_che_e_izlugal_za/", "text": "Холандският министър на външните работи Халбе Зейлстра призна днес, че е излъгал, че се е срещал с руския президент Владимир Путин през 2006 г., предаде \"Асошиейтед прес\", цитирана от БТА. Агенцията отбелязва, че признанието крие потенциални вреди предвид факта, че това става в навечерието на първото му посещение в Русия като външен министър на Холандия. Зейлстра потвърди в изявление до медиите признанието си. Преди това той го направи в интервю за днешния брой на холандския ежедневник \"Фолкскрант\". Зейлстра твърдеше, че като служител на енергийния гигант \"Шел\" е присъствал на среща в извънстоличната резиденция на Путин, на която руският президент бил казал, че разглежда Беларус, Украйна и балтийските страни като част от \"Велика Русия\". В писменото си изявление от днес той уточнява, че не е присъствал на срещата през 2006 г., но чул историята от човек, който е бил там. Зейлстра сметнал изказването на Путин за толкова важно от геополитическа гледна точка, че говорил за него публично и си приписал заслугата, че го е чул, за да предпази източника си. \"Начинът, по който исках да предпазя своя източник и да изтъкна посланието си за Русия, не беше разумен, това е пределно ясно\", призна той. Утре холандският външен министър заминава за Москва, където на следващия ден ще се срещне с руския си колега Сергей Лавров. Опозиционни партии призоваха за дебат за позицията на Зейлстра. Премиерът Марк Рюте каза, че макар министърът да е направил \"голяма грешка\", той остава надежден член на правителството и не е необходимо да подава оставка. Според него това няма да доведе до влошаване на отношенията с Москва. \"Руснаците знаят, че съдържанието на историята е истина\", допълни премиерът, цитиран от \"Ройтерс\".", "date": "2018.02.12", "title": "Холандският външен министър призна, че е излъгал за среща с Путин"}
{"url": "https://www.dnevnik.bg/sport/2018/02/12/3128210_dalmaier_vleze_v_olimpiiskata_istoriia_s_dubul_v/", "text": "Германската биатлонистка Лаура Далмайер влезе в историята на зимните олимпийски игри. Тя стана първата състезателка, която печели златен дубъл в спринта и преследването. След като в събота  спечели по категоричен начин спринта на 7.5 километра , 24-годишната биатлонистка успя да задържи лидерската позиция днес и да грабне златния медал в преследването на 10 километра. Далмайер потегли с аванс от 24.2 секунди пред най-близката си преследвачка - Марте Ослбу от Норвегия, и 25.8 секунди пред чехкинята Вероника Виткова. Единствената конкурентка на германката днес обаче беше двукратната олимпийска шампионка в спринта Анастасия Кузмина, която стартира с изоставане от 54 секунди. Кузмина успя да се придвижи от 13-о до трето място след първата стрелба. След второто преминаване през стрелбището тя се доближи само на 9 секунди от Далмайер, а по време на третата обиколка дори успя да излезе начело. Словачката обаче сбърка два изстрела в третата стрелба и връчи първото място на Далмайер. Германката завърши само с една грешка, като премина чисто през третата и четвъртата стрелба, за да пресече финалната линия необезпокоявана. Далмайер донесе четвърти златен медал за Германия от игрите в Пьонгчанг. Другите две олимпийски титли за Бундестима бяха спечелени от  Арнд Пайфер  в мъжкия спринт в биатлона и  Андреас Велингер  в ски скоковете на малка шанца. Страхотна битка се оформи за сребърния медал. Той отиде при Кузмина, която въпреки четирите си грешки в стрелбата успя да изпревари с две десети от секундата Анес Бескон. Французойката свали 19 от 20-те мишени, но трябваше да се задоволи с бронза. За нея това е първо отличие от олимпийски игри. Кузмина вече има четири, като за втори път след Ванкувър 2010 завоюва сребро в преследването. В днешното състезание участваше само една българка - Емилия Йорданова. Тя завърши 55-а от 58 стартирали, като направи цели шест грешки в стрелбата и финишира шест минути и половина след Далмайер.", "date": "2018.02.12", "title": "Далмайер влезе в олимпийската история с дубъл в спринта и преследването"}
{"url": "https://www.dnevnik.bg/kultura/2018/02/12/3128202_statuia_na_izida_i_stuklen_biberon_ot_ii_vek_v/", "text": "Изключително запазена мраморна статуя на Изида, открита край с. Каснаково, изящни бронзови фигури на Дионис и Ерос, намерени при разкопките на столичния пл. \"Света Неделя\", и детски принадлежности от II век са сред най-интересните експонати на ежегодната изложба \"Българска археология 2017\", която ще се открие на 16 февруари, петък, от 18 ч. в Националния археологически институт с музей. Представени са 340 находки, открити на 22 различни обекта от праисторията до Средновековието, включително могила Юнаците, Хераклея Синтика, Аполония, Филипополис, Плиска, Трапезица. Сред най-впечатляващите находки са огромната колекция от антропоморфни фигурки от късния неолит (края на VI хил. пр.н.е.), открити при разкопките на праисторическото селище Дамяница - представени са няколко десетки от хиляди експонати. Античният град Хераклея Синтика  край Петрич е представен с една, но значителна находка - златна плетена огърлица от почти 24 карата самородно злато. Съдейки по обстоятелствата на разкриването й, археолозите смятат, че тя е била изгубена от собственика си в самия край на ІV век в суматохата на силно земетресение. Изящни са и бронзовите фигури на Дионис и две бронзови крачета с лъвски лапи, завършващи с фигури на Ерос (вероятно част от канделабър) от антична Сердика. Изложбата е богата на изящни произведения на ювелирното изкуство, както и на богато декорирани и добре запазени керамични съдове. От средновековните находки се отличават серия кръстове от Плиска, както и стеатитова икона на архангел Гавраил със следи от оригиналната си позлата и червена боя. Тя е намерена заедно с много други култови християнски предмети в основата на новоразкрита църква на Трапезица. Изложбата ще продължи до 1 април.", "date": "2018.02.12", "title": "Статуя на Изида и стъклен биберон от II вeк в богатата изложба \"Българска археология 2017\""}
{"url": "https://www.dnevnik.bg/zdrave/2018/02/12/3128189_kak_izglejda_zdraveto_na_evropeicite_grafika/", "text": "Нова  графика на Евростат  позволява да се сравняват официалните здравни данни за всяка страна членка със средните стойности за ЕС, както и помежду им. Единствената категория в сектора на здравеопазването, по която България се доближава до средното ниво за Европа и дори успява да го надмине в положителна посока, е тази на броя на самоубийствата, макар че това може да е и заради  недоброто проследяване на тези случаи у нас . Положителен е също и показателят за шумово замърсяване според официалната статистика за страната ни. Точно 10% от българите са подали поне едно оплакване през годината за силен шум, което ни поставя на последните места в Европейския съюз по  оплаквания от шумни съседи и шум от улицата . Но общата тенденция е българските данни да са далеч под или над средата за ЕС в негативен аспект. Това се отнася за показатели като продължителността на живота, излагането на замърсен въздух, смъртност от хронични заболявания, смърт заради инциденти на работното място и по пътищата, както и общ достъп до медицинска помощ. През ноември 2017 г. нов доклад на Европейската комисия показа, че  бъл гарската здравна система продължава да е най-неефективната в ЕС  срещу предотвратимата смъртност от сърдечно-съдови заболявания и срещу нарастващата смъртност от рак, диабет и хронични болести. През миналата година ЕК се принуди да издаде  препоръки за реформа в здравеопазването за трети път от присъединяването на България  към съюза.", "date": "2018.02.12", "title": "Как изглежда здравето на европейците (графика)"}
{"url": "https://www.dnevnik.bg/ot_vas/novini_ot_vas/2018/02/12/3128154_zimata_v_sofiia/", "text": "Тази година зимата почти не я усетихме. Мека, с много положителни температури. Сняг валя малко и не натрупа.", "date": "2018.02.12", "title": "Зимата в София"}
{"url": "https://www.dnevnik.bg/sviat/2018/02/12/3128167_zashto_ruskiiat_an-148_se_razbi_v_podmoskovieto/", "text": "Спасителната операция след катастрофата на самолета Ан-148 се превърна в издирвателна часове след като машината със 71 души на борда  се разби на стотина километра  от Москва. На борда е имало и трима чужденци, сред които един гражданин на Швейцария. Не се съобщава обаче за  български граждани , засегнати от инцидента. И двете \"черни кутии\" (както записващата показателите на системите на самолета, така и разговорите в пилотската кабина и комуникациите от и до нея) са намерени. Очакваше се обстоятелства около  катастрофата  да започнат да се изясняват, но властите предупредиха, че \"кутиите\" са в лошо състояние. \"Дневник\" обобщава версиите за катастрофата, събрани от руските медии. във въздуха. Тази версия обобщава няколко варианта, никой от който до момента не е бил напълно изключван от властите - терористичен акт (макар да няма данни за намерени взривни вещества на мястото на катастрофата) или повреда в двигателя, довела до взрив. Според  \"Новая газета\" , която цитира свои източници в авиацията, обледеняването е възможен фактор в подобна ситуация, която подкрепя втория вариант. Пилотът Андрей Литвинов обаче казва за същото издание, че ако парче лед е достигнало двигателя, инцидентът би се случил още при излитане, а не когато самолетът вече е набрал височина. Освен това според Следствения комитет на Русия \"е установено, че  , без части от него да са изгорели\". Институцията смята още, че взривът, видян и от камери недалеч от района на инцидента, е станал след сблъсъка със земята. Изводът на СКР обаче не съдържа отговор на въпроса защо, ако самолетът не се е разпаднал във въздуха, отломки от него са разпръснати в радиус от един километър. Според експерти, цитирани от РБК, експлозията, наблюдавана от охранителна камера, предполага, че при контакта със земята Ан-148 е разполагал с цялото си гориво.  на самолета, причинено от превишена скорост или други грешки на пилота, изтъква  \"Комерсант\"  като възможна причина. Изданието припомня, че през 2011 г. имаше катастрофа със същия модел, когато учебен полет завърши със смъртта на целия екипаж. До него обаче може да са довели и  - според транспортния регулатор \"Ространснадзор\" превозвачът е извършил нарушения в поддръжката на същата машина, като например не е сменял маслото на двигателя с достатъчна честота, нито е почиствал своевременно филтрите на въздушните стартери. \"Техническа неизправност\" може да означава и че не е била извършена противообледенителна обработка. Източник на РБК от техническата служба на летище \"Домодедово\", откъдето излетя самолетът, казва, че метеорологичните условия и студът в района са предполагали такава обработка. Когато се обледенят плоскостите и механизацията на крилата, се изменя аеродинамичната форма на Ан-148 и полетът в такива условия \"изисква специални умения\" от страна на екипажа, обяснява още източникът. Според него екипажите често се отказват от тази обработка, за да спестят време.  като възможност, пише \"Медуза\". Агенция \"Интерфакс\" съобщи малко след катастрофата, че Ан-148 може да се е сблъскал с машина на \"Руска поща\" - държавната пощенска служба - и че е имало писма на борда на самолета. От Министерството на извънредните ситуации напълно отхвърлят тази възможност, а пощата обясни, цитирана от РБК, че е имало рекламни листовки вместо писма. също не се разглежда като версия в момента, казват за няколко издания източници от авиацията и разследващите органи. Според тях огледът на мястото на катастрофата показва, че двигателите най-вероятно са работили до контакта със земята. В.  \"Ведомости\"  отбелязва, че каквато и да е истината, производството на Ан-148 е под въпрос - във Воронеж в момента се сглобяват последните две машини, а нови поръчки няма. Саратовските авиолинии използваха общо пет самолета, в президентския отряд има още шест и четири - в \"Ангара\", превозвач в Източен Сибир. Саратовските авиолинии, чиято собственост е самолетът, обявиха, че извеждат от експлоатация и петте Ан-148, които имаха в авиопарка си до катастрофата. \"Ангара\" обаче не планира да спре да използва самолетите дори по време на разследването, защото няма \"никакви съмнения\" за сигурността, съобщава ТАСС. \"Новая газета\" отбелязва, че Министерството на извънредните ситуации също ползва такива самолети и това, както и употребата им от президентския отряд показват, че те все още се считат за надеждни.", "date": "2018.02.12", "title": "Защо руският Ан-148 се разби в Подмосковието"}
{"url": "https://www.dnevnik.bg/bulgaria/2018/02/12/3128291_zagradilite_ploshtad_centralen_iskat_1_mln_lv_ot/", "text": "Собствениците на част от пловдивския площад \"Централен\" са поискали от общината 1 млн. лв. за него, съобщи кметът Иван Тотев, цитиран от БНР. Кметът уточни, че полученото днес писмо все още не е обсъдено официално от общинските юристи и решение за предстоящите действия на общината ще бъде взето до дни. \"Колегите обаче имат дълбоки съмнения, че това може да бъде направено, тъй като според нас имотът си е наш\", заяви Тотев. По казуса се водят няколко паралелни дела. \"Ще направим, каквото реши съдът\", допълни той.  Миналата седмица  собствениците заградиха 293 кв. м  от площада и поставиха надпис \"Частен имот\". Той е бил реституиран през 1999 г., общината го смята за свой и опитва да си го върне.", "date": "2018.02.12", "title": "Заградилите площад \"Централен\" искат 1 млн. лв. от община Пловдив"}
{"url": "https://www.dnevnik.bg/regioni/2018/02/12/3128296_prokuraturata_zapochna_razsledvane_za_nasilie_v/", "text": "Районната прокуратура в Габрово е образувала досъдебно производство за насилие над настанени в Центъра от семеен тип за деца и младежи с увреждания в Габрово, предаде агенция \"Фокус\". В края на януари прокуратурата започна проверка в дома \"Хризантема\", след като конфликти и спорове между персонала в дома доведоха до  публикуване на видеозаписи, които показват физическа и вербална агресия над деца  в дома. Впоследствие бяха уволнени  директорът на Агенцията за закрила на детето ,  директорът на дома в Габрово , а в центъра бяха изпратени социални служители от други градове. Сега прокуратурата е преценила, че има достатъчно данни за извършено престъпление от общ характер. Държавното обвинение посочва, че са били изтезавани малолетен и непълнолетен от центъра, като извършеното не представлява по-тежко престъпление. Ще бъдат назначени експертизи, свързани с получени от децата телесни увреждания, както и за тяхното психическо състояние и годността им да бъдат свидетели. В рамите на разследването ще се изясняват и действията на целия персонал на дома, както и на длъжностните лица от община Габрово. Целта е да се установи дали са извършвани и други престъпления от хора извън заснетите във видеоматериалите.", "date": "2018.02.12", "title": "Прокуратурата започна разследване за насилие в центъра за деца с увреждания в Габрово"}
{"url": "https://www.dnevnik.bg/sport/2018/02/12/3128249_spartak_moskva_izprati_ivelin_popov_pod_naem_v_rubin/", "text": "Футболист №1 на България Ивелин Попов  ще доиграе сезона в \"Рубин\" (Казан). Атакуващият полузащитник на \"Спартак\" (Москва) беше изпратен под наем в тима от Казан, тъй като не получава много шансове да играе в състава на шампионите. В събота  Попов потвърди пред \"Дневник\"  за очертаващата се сделка. Днес тя беше финализирана и потвърдена от \"Рубин\" в социалните мрежи. В договора за наем няма клауза за откупуване през лятото, а \"Спартак\" ще плаща две трети от заплата на българина, твърди руското издание \"Спорт експрес\". Попов, който миналия месец спечели третата си поредна награда за футболист №1 на България, има договор със \"Спартак\" до лятото на 2019 г. През шампионския сезон на московчани той изигра 24 мача във всички турнири, но нито веднъж не записа пълни 90 минути. През настоящата кампания капитанът на националния отбор има 21 мача във всички турнири. Попов започна като титуляр в 12 срещи, но само в три от тях остана на терена до последния съдийски сигнал. Той не беше включен в зимния подготвителен лагер на \"Спартак\" в Сочи. Докато тимът от Москва се бори да защити титлата си, \"Рубин\" не се намира в добро състояние и води битка за оцеляване в Премиер лигата. Двукратният шампион Русия заема 11-о място, като е на четири точки от зоната на изпадащите и на две от позициите, които пращат на бараж за оставане в елита.", "date": "2018.02.12", "title": "\"Спартак\" (Москва) изпрати Ивелин Попов под наем в \"Рубин\""}
{"url": "https://www.dnevnik.bg/sviat/2018/02/12/3128298_feisbuk_dava_1_mln_dolara_na_obshtnostni_lideri/", "text": "Фейсбук\" (Facebook) обяви стипендии за \"общностни лидери\" в размер на 10 млн. долара. Те ще бъдат разпределени на повече от сто души, които успешно изграждат групи в социалната мрежа. Програмата е част от стратегията на мрежата да стимулира \"значимото\" общуване. Петима души, доказали умения в създаването на фейсбук групи, ще получат до 1 млн. долара финансиране за проект, пише агенция \"Ройтерс\". Други 100 ще получат до 50 000 долара всеки. \"Търсим общности, които имат значение за членовете си, инициативи с благотворно влияние и общности, които имат както онлайн, така и офлайн компоненти\", уточни Дженифър Дълски, която отговаря за общностите във \"Фейсбук\". Миналата година  създателят на социалната мрежа Марк Зукърбърг  обяви, че новата мисия на компанията му е \"да сближи света\" и да върне качественото общуване между потребителите. Само  за 14 години социалната мрежа  на Зукърбърг се превърна в основен способ за общуване на 2 млрд. души по света. Някога хвалена като  светило на демокрацията  заради свободата на общуване и организация, която предлагаше, в последните години тя е  обект на тежки критики  заради  пропагандата  и  манипулациите , които заливат потребителите ѝ. В отговор \"Фейсбук\" обяви нови политики -  да дава приоритет на авторитетни медии  с високо качество и да показва повече  съдържание от приятелите и семейството , отколкото от публични страници.", "date": "2018.02.12", "title": "\"Фейсбук\" дава 1 млн. долара на общностни лидери"}
{"url": "https://www.dnevnik.bg/evropa/2018/02/12/3128292_kazusut_s_atakata_na_valeri_simeonov_sreshtu_ska_keler/", "text": "Председателят на Европейската комисия Жан-Клод Юнкер е разговарял в петък с председателя на групата на Зелените в Европейския парламент Ска Келер, както и с българските власти. Това съобщи на пресконференция в отговор на въпрос говорител на Еврокомисията, цитиран от БТА. \"Последва  съобщение до медиите от Министерския съвет , което според нас изясни нещата. Затова за нас случаят е приключен - съобщението разграничи правителството от  позицията на вицепремиера Валери Симеонов \", добави говорителят. Миналата седмица Келер бе на посещение в България и  се присъедини към протестите  срещу строителството в Пирин и на нов път през Кресненското дефиле. По този повод Националният фронт за спасение на България (НФСБ) разпространи декларация до Министерството на външните работи, Европарламента, федералното правителство на Германия и коалиция \"Алианс 90/Зелената партия\", подписана и от Симеонов. В текста Келер бе наречена \"нагла и самонадеяна особа\", \"покрила се с позорна слава зелена активистка\". НФСБ настоя МВнР да обяви Келер за персона нон грата и тя да бъде експулсирана. Келер отвърна, че  никога и никъде по света досега  не е получавала подобно отношение. \"При демокрацията е важно да уважаваш критичните мнения. Очевидно коалиционният партньор в българското правителство е изнервен заради надигащите се срещу правителството граждани, които се борят за правата си, за законността и опазването на българската природа,\" се казва в изявление на депутата от Европейския парламент.", "date": "2018.02.12", "title": "Казусът с атаката на Валери Симеонов срещу Ска Келер стигна до Юнкер"}
{"url": "https://www.dnevnik.bg/sviat/2018/02/12/3128310_shtatut_nju_iork_obvini_kompaniiata_na_uainstiin_che/", "text": "Щатът Ню Йорк повдигна обвинение срещу компанията на  Харви Уайнстийн , задето не е защитила служителите си от продължавалия с години сексуален тормоз на основателя ѝ. За това съобщи агенция \"Ройтерс\", отбелязвайки, че това може да попречи на преговорите за продажбата ѝ. Миналата година лавина от обвинения срещу  легендарния продуцент  отприщи  обществен дебат  за сексуалното насилие в Холивуд по света, както и няколко дела в съда.  Уайнстийн  бе един от най-влиятелните хора във филмовата индустрия, преди  десетки жени  да съберат смелост  да разкрият  как ги е  тормозил . Адвокатите му отричат обвиненията в изнасилване. Делото, започнато от щата Ню Йорк, ще изправи пред съда изпълнителните директори и борда на  Weinstein Company , сред които е и братът на Уайнстийн – Боб, гласи съобщението на главния прокурор Ерик Шнайдерман. \"Евентуална продажба на компанията трябва да дойде с гаранции, че жертвите ще бъдат компенсирани, служителите ще бъдат защитени занапред и че нито извършителите, нито съучастниците им ще се обогатят несправедливо\", каза главният прокурор. Адвокатът на  Уайнстийн  заяви, че едно справедливо разследване ще покаже, че множеството обвинения срещу клиента му са безпочвени. \"Макар поведението на г-н Уайнстийн да не е било съвсем невинно, със сигурност не е извършвано престъпление. В края на разследването ще бъде ясно, че Харви Уайнстийн е повишил повече жени на ключови позиции, отколкото всеки друг лидер в индустрията\", каза той. Обвинението идва след четиримесечно разследване. В него се цитират случаи на заплахи към служителите като \"Ще те убия\" или \"Ще избия семейството ти\", изисквания за сексуални услуги в замяна на повишения; нареждания към шофьорите да държат презервативи и инжекции за сексуална дисфункция в колите по всяко време; съдействие от служителки в опитите на Уайнстийн да ухажва други жени и други. Висшите служители на компанията са обвинени, че са неглижирали оплакванията.", "date": "2018.02.12", "title": "Щатът Ню Йорк обвини компанията на Уайнстийн, че не е защитила служителите си"}
{"url": "https://www.dnevnik.bg/sport/2018/02/12/3128326_furkad_specheli_treto_olimpiisko_zlato_bulgarite/", "text": "Французинът Мартен Фуркад направи изключително преследване и спечели трети златен медал от олимпийски игри в своята кариера. Носителят на Световната купа по биатлон за последните шест години потегли от осма позиция с пасив от 22.1 секунди, но не остави никакви шансове на конкурентите в любимата си дисциплина. Българските биатлонисти отново се представиха разочароващо, като нито един не успя да влезе в топ 40. Красимир Анев завърши 45-и, Владимир Илиев - 46-и, а Антон Синапов - последен от всичките 60 участници в днешния старт. Фуркад е първият биатлонист в историята, който защитава олимпийската си титла в преследването на 12.5 км. Тя беше включена в програмата през 2002 г. в Солт лейк сити, като първите й три издания бяха спечелени от Оле Ейнар Бьорндален, Венсан Дефран и Бьорн Фери. Фуркад направи една грешка на първата стрелба, с която най-добре се справи силната германска армада, водена от шампиона в спринта Арнд Пайфер, Симон Шемп, Ерик Лесер и Бенедикт Дол. Австриецът Юлиян Еберхард поведе след нея, следван на по-малко от секунда от Пайфер. Фуркад беше осми, като увеличи изоставането си от първото място на 28 секунди. Французинът обаче показа страхотно ски бягане и блестяща стрелба, като не допусна нито една грешка при последните три преминавания през стрелбището. Хегемонът в Световната купа изоставаше с 21.4 секунди от лидера след втората стрелба Пайфер. Феноменална трета обиколка обаче даде на Фуркад огромен аванс от 20.3 секунди пред германеца. При тази преднина той нямаше никакъв проблем да задържи първото място и още след четвъртата стрелба вдигна победоносно ръце. Пайфер, Шемп и Тарей Бьо се провалиха при последното преминаване през стрелбището, което даде възможност за сензационно качване на подиума. Направи го 20-годишният Себастиан Самулесон, който спечели сребърния медал. Шведът, който дори няма класиране в топ 10 на Световната купа в кариерата си, свали 19 от 20-те мишени и завърши 12 секунди след Фуркад. Той успя да се пребори за сребърния медал след страхотна атака в последните метри срещу световния шампион в спринта Бенедикт Дол, който остана с бронз. Анев, който потегли 37-и с пасив от 1:30 мин., задържаше позиции в първата половина на състезанието. Той не допусна нито една грешка в първите си две стрелби, като заради по-слабото си бягане се движеше 36-и на две минути от лидерите. Българинът обаче направи цели пет грешки в последните си две стрелби и пресече финала 45-и с 5:06 минути изоставане от Фуркад. Десет секунди след Анев на финала пристигна и Илиев, който допусна седем грешки в стрелбата. Синапов свали само 12 от 20-те мишени и остана на почти осем минути от победителя. По-рано днес Емилия Йорданова се класира 55-а от 58 участнички в дамското преследване, което беше  спечелено от германката Лаура Далмайер с историческо постижение. Следващите състезания в биатлона са индивидуалните стартове - 15 километра при жените на 14 февруари и 20 километра при мъжете на 15 февруари.", "date": "2018.02.12", "title": "Фуркад спечели трето олимпийско злато, българите отново се провалиха"}
{"url": "https://www.dnevnik.bg/photos/2018/02/12/3128290_fotogaleriia_otkritiiata_na_arheologichesko_liato_2017/", "text": "Богата колекция от добре запазени керамични съдове и антропоморфни фигурки, изящни бижута и бронзови и мраморни статуи и статуетки показва  , която ще бъде открита официално в петък в Националния археологически музей и ще продължи до 1 април. На снимката: Експонати, разкрити в праисторическото селище край Дамяница, края на IV в. пр. н. е.", "date": "2018.02.12", "title": "Фотогалерия: Откритията на археологическо лято 2017"}
{"url": "https://www.dnevnik.bg/politika/2018/02/12/3128345_v_erevan_rumen_radev_se_obiavi_za_transporten_koridor/", "text": "Президентът Румен Радев се обяви за включване на страната в иранския проект за транспортен коридор от Иран през Армения и Грузия до България. Идеята е от 2016 г., като  бе обсъждана при посещение тогава на премиера Бойко Борисов  в Техеран. Днес Радев коментира темата при срещата си в Ереван с държавния глава на Армения Серж Саркисян. \"С президента на Армения се обединихме около позицията, че двете ни държави имат стратегическо положение и ние трябва да го оползотворим. Затова ще работим отговорно за реализация на мултимодалния транспортен коридор \"Персийски залив - Черно море\", който ще даде възможност да се възползваме от задълбочаването на политическите ни отношения\", каза Радев, цитиран от БТА. Българският държавен глава е приветствал идеята на арменския си колега за среща на транспортните министри от всички заинтересовани от проекта държави. По време на срещата е обсъдена и възможността за създаването на пряка въздушна линия София - Ереван, съобщава администрацията на държавния глава. Радев е посочил като проблем липсата на директна авиолиния и е казал, че разчита на благоприятни условия за частните компании да открият такава, пише БТА. В присъствието на двамата президенти днес са подписани двустранни споразумения в различни области: за взаимна защита и обмен на класифицирана информация; Програма за сътрудничество в областта на културата за периода 2017 - 2019 г.; Спогодба за регулиране на трудовата миграция; Споразумение за сътрудничество в областта на информационните технологии и съобщенията. През юли България ще бъде домакин на българско-арменски бизнес форум, по време на който ще бъдат обсъдени конкретни проекти от взаимен интерес. Утре в Ереван ще бъде подписан и меморандум за сътрудничество между Асоциацията на индустриалния капитал в България и Съюза на работодателите в Армения, който да улесни достъпа на арменци до българския трудов пазар, както и двустранния технологичен обмен.", "date": "2018.02.12", "title": "В Ереван Румен Радев се обяви за транспортен коридор от Иран до Черно море"}
{"url": "https://www.dnevnik.bg/evropa/2018/02/12/3128342_bankovata_taina_v_evropa_veche_ne_sushtestvuva_zaiavi/", "text": "Еврокомисарят по икономическите и валутните въпроси Пиер Московиси заяви днес, че в Европа вече не съществува банкова тайна. С банковата тайна в Европа е свършено, каза Московиси днес в ефира на телевизия \"Франс 2\". Ако някой има сметка в Швейцария, благодарение на обмена на информация ние веднага ще разберем, подчерта еврокомисарят. Той отбеляза, че банкова тайна няма от момента на подписване на конвенцията между ЕС и Швейцария, Лихтенщайн, Сан Марино, Андора и Монако. Много се гордея с това, каза Московиси. През 2013 година бе утвърден мандатът на Еврокомисията за водене на преговори за обмен на банкова информация със страни извън ЕС - Швейцария, Лихтенщайн, Сан Марино, Андора и Монако - с цел борба срещу неплащането на данъци. Две години след това е подписано споразумение за автоматичен обмен на банкова информация с Швейцария, което влезе в сила от 2018 година. През декември миналата година  финансовите министри на ЕС одобриха черен списък , включващ 17 страни, които не сътрудничат в борбата с данъчните измами. На 23 януари  ЕС извади осем държави  от списъка, след като изразиха готовност да поемат задължение да изменят данъчните си правила. Още 47 страни и територии бяха включени в т.нар. сив списък, като сред тях са Турция, Швейцария, Лихтенщайн, Сърбия и Черна гора, Македония, Албания, Босна и Херцеговина. Тези страни и територии обещават да изкоренят офшорните практики в законодателството си и да осигурят финансова и данъчна прозрачност. Московиси днес предложи санкции срещу деветте страни от черния списък и поиска прозрачност при ангажиментите, поети от страните от сивия списък, предаде \"Франс прес\". /БТА", "date": "2018.02.12", "title": "Банковата тайна в Европа вече не съществува, заяви комисар Московиси"}
{"url": "https://www.dnevnik.bg/gradska_sreda/2018/02/12/3128351_okolo_16_mln_lv_shte_struva_eksponiraneto_na/", "text": "Около 16 млн. лв. ще струва експонирането на Епископската базилика в Пловдив. Това казаха пред журналисти кметът на Пловдив Иван Тотев и представители от фондация \"Америка за България\", които представиха проекта за възстановяване на паметника, известен и като Голямата базилика, предаде БТА. Фондация \"Америка за България\" осигурява 8.2 млн. лв., а община Пловдив - други осем милиона лева. Проектът за експонирането на паметника вече е одобрен и съгласуван от Националния институт за недвижимото културно наследство. В Пловдив започна изграждането и на защитната сграда, която ще е от олекотена метално-стъклена конструкция, ще е на две нива, за да могат да бъдат експонирани и двете нива мозайки, разкрити на обекта. Пространството около паметника ще бъде оформено в площад, пешеходни алеи, велоалея, сух фонтан, зелени площи с детска площадка, предвидени са и около 50 паркоместа, от които и две за автобуси. Голямата базилика в Пловдив се очаква да отвори врати за посетители в началото на 2019 година.", "date": "2018.02.12", "title": "Около 16 млн. лв. ще струва експонирането на Епископската базилика в Пловдив"}
{"url": "https://www.dnevnik.bg/evropa/2018/02/12/3128375_stachka_na_policaite_sloji_nachaloto_na_sedmica_na/", "text": "Полицаите в Словения днес организираха стачка с искане за увеличение на заплатите с около 15%, предаде \"Ройтерс\". Това е първата от планираните тази седмица демонстрации на служители в държавния сектор, които засилват натиска върху правителството. Медицинските сестри ще спрат работа за два часа във вторник, а учителите ще стачкуват в сряда, казаха лидери на синдикатите. И двете групи настояват за по-високи заплати на фона на задаващите се през юни национални избори. Около 200 полицейски служители протестираха за кратко пред сградата на правителството. Те надуваха свирки и носеха плакати на премиера Миро Церар, на които той бе изобразен с ръце на ушите си – намек, че не слуша исканията им. Акцията идва по-малко от три седмици след като около 30 000 държавни служители проведоха еднодневна стачка с настояване за по-високо заплащане предвид силния икономически растеж. Правителството очаква икономиката да нарасне с 3.9% тази година спрямо 4.4% през 2017 г., главно заради високия износ и инвестициите. Различни бизнес групи, сред които и Търговската камара, обаче предупредиха, че прекомерно увеличаване на заплатите може да навреди на инвестициите и на растежа и да доведе до ръст на данъците. Лявоцентристкото правителство заяви, че повечето искания за заплатите са неприемливи, защото не са обосновани от продуктивността и могат да застрашат фискалната консолидация. Ръководителят на полицейския синдикат каза пред \"Ройтерс\", че служителите са подценявани и заслужават повече средства, които да отразяват работното им време. \"Средната месечна заплата на един полицай е около 1400 евро, ние искаме средната заплата да бъде увеличена с около 200 до 220 евро\", допълни той.", "date": "2018.02.12", "title": "Стачка на полицаите сложи началото на седмица на протести за заплати в Словения"}
{"url": "https://www.dnevnik.bg/politika/2018/02/12/3128387_karakachanov_prizova_vuv_feisbuk_bulgariia_da_podkrepi/", "text": "България е длъжна да подкрепи своите полицаи! Това написа във фейсбук профила си вицепремиерът и министър на отбраната Красимир Каракачанов, като позицията му беше разпространена и от пресцентъра на ВМРО. \"В духа на наложената от няколко \"правозащитни\", а по-точно казано организации, които основно се занимават със защитата на правата на циганите, започна подгряване на общественото мнение срещу полицаите, извършили акцията в циганското гето на Ихтиман\", твърди Каракачанов. Според него ни \"заливат репортажи, в които разстроени представители на \"етноса\" обясняват как безпричинно са ги били и колко лоши са органите на реда. Сега тръгна и версия, че нападение над полицията въобще не е имало – тъкмо обратното, те нападнали бедните роми. Явно сами са си нанесли и побоя полицаите, за да имат претекст да нахлуят в гетото\", иронизира Каракачанов. Повод за думите му са  събитията в Ихтиман  от миналата седмица, когато жандармерията влезе в ромската махала след сблъсъците между полицаи и роми на 6 февруари. Според Каракчанов \"често преди в такива ситуации потърпевши наистина биваха полицаите – отнасяха наказания и дори бяха уволнявани. Това демотивираше състава и правеше циганските безчинства още по-дръзки и безнаказани. Не и сега\". В качеството си на заместник министър-председател по обществен ред и сигурност Каракачанов обяви, че твърдо застава \"зад действията на полицията в борбата ѝ с битова престъпност!\". \"Не само в Ихтиман, а и навсякъде, където тя е влязла, за да респектира, да наложи ред и да покаже, че в страната ни съществуват закони и те трябва да се спазват от всички\", декларира Каракачанов. Считам, че всяко подобно посегателство трябва да получи суров отговор. България е длъжна да подкрепи своите полицаи! Криминалният контингент трябва да бъде сложен на мястото му, завършва статуса си Красимир Каракачанов.", "date": "2018.02.12", "title": "Каракачанов призова във фейсбук \"България да подкрепи своите полицаи\""}
{"url": "https://www.dnevnik.bg/analizi/2018/02/12/3128382_bezsramie_i_svoboda/", "text": "Свободата и срамът взаимно се предполагат. Срам изпитва свободният човек, който сам отговаря за делата си. Затова и всяко освобождение е свързано с чувство на срам от предхождащата го несвобода. \"Човек се ражда свободен, а навсякъде е в окови\" e просвещенската укорителна констатация, с която Русо оповестява диалектиката между свободата и срама от несвободата в модерния свят. Българското освобождение през 1989 г. също произведе съответна доза срам. Срам от това, че 45 години обществото е живяло като послушник на един доста примитивен и потиснически режим, зазубряло е идеологията му, оправдавало е и е съучаствало в престъпленията му. Тъй като освобождението дойде неочаквано и без подготовка, срамът също беше частичен и разколебан. Но все пак този срам удържа повече от 20 години и спомогна за налагането на определени обществени, ако не табута, то поне норми. Една такава норма бе например забраната на политизацията на етнос и религия. \"Голямата екскурзия\" от 1989 г. на турските \"изселници\" е безспорно срамна история за един свободен народ – за индоктринирано, несвободно население тя може да мине и за нещо нормално. По същите причини стана срамотно да се преследват и дискриминират хора за техните политически възгледи, раса, пол, сексуална ориентация и т.н. Тези норми бяха включени и в българската конституция и закони, а страната се присъедини към международни организации, които споделят същото чувство на срам. Срам от това да третираш другия (или себе си) като несвободен и неравен. Срамът обаче излинява с времето. Източна Европа днес не е смачканият и унизен регион, който беше през 1989 г. Повечето от страните днес са членки на ЕС и по доходи са вече в доста високи категории. Регионът премина през поне двадесет години на сериозен икономически растеж. Днес Варшава, Прага и Будапеща са сравними с всеки един богат европейски град (без два-три мегаполиса като Лондон). Източна Европа има днес с какво да се гордее и самочувствието ѝ не е без основание. Със самочувствието идва и желанието да се разделиш със срама от несвободата в миналото. Тази раздяла става по два начина – унгарско-полски и руски. Унгарско-полският твърди, че истинското освобождение на региона не се е случило през 1989 г., а едва с \"консервативната революция\" на Орбан и Качински, която окончателно слага край на комунизма. Годините преди нея са половинчат преход, който само замества едни господари с други: СССР с Европа. Истинските освободители днес имат право да скъсат и с табутата, и с нормите, които този \"половинчат\" преход \"наложи\" на обществата им. Затова днешните революционери няма защо да се срамуват от несвободата на комунизма – те са тези, които окончателно го погребват и се освобождават от неговата сянка. Иронията е в това, че диалектиката на срам и свобода е желязна. Поради което \"новите освободители\" заместват срама от комунизма със срам от измислени робства като \"прехода\" или \"диктата\" на ЕС. Нов срам за стар. Фалшив за истински. Руският вариант е по-прост. Според президента Путин Русия просто няма от какво да се срамува. Сталин е най-великият лидер (според руснаците като цяло) и е естествено продължение на православната царистка традиция. Времената са били тогава такива, а иначе синтезът между власт и народ си е винаги един и същ. Проблемът с руското решение е, че когато срамът изчезне, с него си заминава и свободата. Фалшивият срам може да доведе също до подобен резултат, но в по-лека форма. Ние се лутаме между двата горепосочени варианта. БСП развиха хроничен дефицит на срам от несвободата (в стил \"Какво ни отне демокрацията\") и затова естествено и по традиция предпочитат руското решение. \"Атака\" и националистите пък са по-близо до унгарско-полското. Бойко Борисов както винаги е балансьор и се колебае между имперсонализации на Тодор Живков и Виктор Орбан. Задачата му става още по-сложна заради стремежа му да поддържа и \"европейски\" образ (особено за председателството). Това означава, че върху Живков и Орбан се наслагва и силуетът на Ангела Меркел. Макар и изглеждащи невъзможни, тези етюди са всъщност учудващо сполучливи. Така или иначе хибридният български вариант също като другите два релативизира срама от несвободата и подменя истинския с фалшив срам от илюзорни \"заробвания\" – от ЕС и САЩ. Резултатът е ескалация на безсрамието, която се вижда почти навсякъде. Вече е напълно в реда на нещата: – да обиждаш хората за раса, пол, сексуална ориентация – на \"ирански трансджендъри\" например; – да твърдиш, че човешките права са заговор срещу отечеството; – да си бил в ДС; – да твърдиш, че европейците са гейове и розови пудели; – да основаваш патриотична партия, защото си бил в ДС и си бранил интересите на отечеството; – да смяташ, че идеологията за равенство между половете е преувеличена измислица и е вредна; – да твърдиш, че ЕС и СССР са едно и също; – да показваш среден пръст по БНТ; – да се снимаш с букет пред паметника на Тодор Живков; – да буташ възрастна жена на границата, защото е туркиня; – да обиждаш жена на средна възраст неясно защо, но може би защото е депутат от Европейския парламент и е хомосексуална; – да твърдиш убедено, че опозиционерите са по принцип и в частност обратни; – да твърдиш същото само с намеци и т.н. и т.н. Всичко това минава за борба с \"политическата коректност\" и определено има освобождаващ ефект върху много хора. Това, което се освобождава, не е много лицеприятно, но самото освобождение е факт. Пък било то и освобождение само като облекчение. Ако следи мнозинството от българските медии, човек ще остане с впечатлението, че в обществото тече перманентна вакханалия с елементи от Содом и Гомор. \"Страшна катастрофа\", \"Манекенка с кожна болест\", \"Скандал в ефир за джендъри\", \"Андрей Еди Кой Си взе важното решение за красавицата Еди Коя Си\", \"Грантовите медии сами се разкриха\", \"Заклаха българка в Холандия\" Това е бърз преглед през водещите новини за деня на оборотна т.нар. медия. Интересното е, че в този поток политически и неполитически новини се сливат и накрая човек се загубва в това кой какво съдбоносно решение е взел, дали ще се жени или просто е хванал кожна болест. Наглед всичко това е невинно и е само хватка за привличане на внимание. Общото впечатление, което се създава обаче, е на пълен разгул и морален упадък – силикони, секс, някой прекарва другия, някой пък сам се прекарал (като въпросните \"грантови медии\"). Посланието на тази журналистическа вакханалия е едно и много ясно – хората, оставени на самите себе си, са безсрамни мръсници, които само гледат как да ударят кьоравото – финансово или плътски. Тези медии всъщност плачат за Спасител, за някой който да избави крехките и корумпируеми индивиди от залитането им в грях. Вече сигурно се досетихте и кой е този спасител. ТОЙ е този, който остава чист над потока, когото снимат само пред камината с внучето, и на когото не смеят да се набъркат в личния живот. Той е ВЛАСТТА, Великия Инквизитор, Командора. Медийното безсрамие в този смисъл е структурно – то подготвя почвата за контрол над медиите и за забрана за критика на властта в тях. Нужна е силна ръка, която да спре разгула, защото хората не могат да не злоупотребят със свободата си. Те се опиват от нея и пропадат морално всекидневно. В Русия тази диалектика на медиен разгул и медиен контрол е много ясна. Властта институционално е имунизирана срещу медиен разгул: ако някой пише срещу нея – спира да пише или по-лошо. Срещу противниците на властта обаче може. И у нас властта се опитва да се издига над разгула като просто овладява медиите една след друга – къде с договорки, къде с политически назначения, къде с покупко-продажба с неизвестен (първоначално) собственик. Моцарт поставя гениалната си опера \"Дон Жуан\" в Прага две години преди избухването на Френската революция. В нея е заложено предчувствието на ужаса от загубата на свободата, от идването на Командора, който повлича фриволния и безотговорен либертин в ада. Вглеждайки се в историята след това, предчувствието поне в началото се оказва вярно – революционната република се изражда в якобинска диктатура, а после в автократична империя. И все пак обаче, както в операта, така и в историята Дон Жуан излиза краен победител. Той е този, който спечелва и разбиране, и симпатия, и съчувствие. За разлика от него днес Командорите нямат добра слава, както и Великите Инквизитори. Това, което остава валидно от времето на Моцарт, е механиката на социален контрол обаче. Ако успеете да убедите едно общество, че то е било завзето от безотговорни либертини (донжуановци), ще стане лесно да му назначите Командор. Съвременна България прилича малко на фарсова версия на финала на Дон Жуан. Медиите непрекъснато изброяват всички 1003 фриволности и похождения на героя, хор от интелектуалци-апокалиптици им приглася и размахва Истанбулската конвенция с намек, че цялата работа ще завърши в ада. И всички са в очакване на идването на Командора, който да възстанови изконните български ценности. Докато плачат за измислен Командор, загубили срам за това, че все пак са възрастни и могат сами да управляват и себе си, и държавата си, хората губят свободата си. Защото няма свобода без срам от несвободата.", "date": "2018.02.12", "title": "Безсрамие и свобода"}
{"url": "https://www.dnevnik.bg/evropa/2018/02/12/3128391_sled_seksskandal_v_oksfam_brjuksel_e_gotov_da_spira/", "text": "Европейската комисия предупреди днес, че е готова да прекъсне финансирането за партньорски организации, чиито служители са уличени в непристойно поведение, предаде БТА. Това изявление е в отговор на обвинения, че служители на британската хуманитарна организация \"Оксфам\" са наемали проститутки в Хаити и Чад. Комисията уточни, че от 2011 г. \"Оксфам\" е получила 1.7 милиона евро от ЕС за работата си в Хаити. Готови сме да преразгледаме и при нужда да прекратим финансирането за всяка партньорска организация, която не отговаря на необходимите високи етични стандарти, добави говорител на институцията. \"Комисията очаква партньорите й да се подчиняват на строги етични и професионални правила за поведение. Не проявяваме никаква търпимост в случаи на обвинения за недостойно поведение в организации, които получават финансиране от нас\", допълни говорителят. По неговите думи все още не е изяснено дали служители на \"Оксфам\" са плащали на проститутките с пари от ЕС. Очакваме спешно изясняване на случая, заяви говорителят. \"Оксфам\" е благотворителна организация за борба с глада, основана през 1942 г. Британски медии съобщиха в последните дни, че нейни служители за пореден път са уличени в непристойно поведение и в проява на чувство за безнаказаност. Миналата седмица в. \"Таймс\" писа, че членове на персонала са плащали за секс с проститутки в Хаити през 2011 г. в месеците след земетресението. \"Оксфам\" досега не е нито потвърдила, нито отрекла тези твърдения, отбелязва \"Ройтерс\".", "date": "2018.02.12", "title": "След сексскандал в \"Оксфам\" Брюксел е готов да спира пари заради непристойно поведение"}
{"url": "https://www.dnevnik.bg/sviat/2018/02/12/3128402_maskirani_muje_v_uniformi_zadurjaha_saakashvili_v_kiev/", "text": "Неизвестни мъже в камуфлажни униформи са задържали бившия грузински президент и настоящ украински опозиционер Михаил Саакашвили, съобщават руски и украински медии. Според няколко издания, цитирани от агенция \"Униан\", \"Комерсант\" и РБК, Саакашвили е арестуван от гранични власти. В официалния му  профил във \"Фейсбук\"  обаче беше съобщено, че е бил \"отвлечен\" от непознати. Това твърди и сътрудникът на неговото \"Движение на новите сили\" Юрий Дерявенко. Според Давид Сакварелидзе, цитиран от \"Страна.ua\", мъжете са имали надписи ДПСУ (\"Държавна гранична служба на Украйна\") и са нахълтали в ресторант в центъра на Киев. Източници на \"Интерфакс Украйна\" от властта твърдят, че той е задържан от миграционната служба на страната. В първите минути след ареста не беше известно кой е отговорен за задържането му. Миналия месец обаче адвокатът му заяви, че е възможно той да бъде депортиран или екстрадиран, след като обжалва неуспешно съдебно решение, изискващо да напусне страната. \"Да, това е депортация. Депортация в Европа\", отбелязва високопоставен държавен служител, цитиран от \"Униан\". Друг източник е цитиран с думите, че \"това се нарича реадмисия - завръщане на нелегално (пребиваващия) в страната, от която е влязъл\". Саакашвили, който миналата година  остана без украинско гражданство  и си проправи път в Украйна от Полша със зрелищна акция, обяви, че  иска да води политическа битка  с президента Петро Порошенко, когото обвинява в корупция и от когото беше назначен за губернатор на Одеска област в началото на мандата си. \"Неизвестни хора с маски хванаха Михаил Саакашвили и го отведоха... Похитителите бяха с три минивана\", гласи публикацията във \"Фейсбук\". Негов говорител потвърждава за \"Ройтерс\", че те са били в зелени камуфлажни униформи. \"Според някои информации те са представители на специално подразделение към граничните служби\", каза тя, без да навлезе в подробности. Очевидци описват мъжете, влезли в ресторант \"Сулугуни\", като \"маскирани и облечени в униформи\". Граничните власти на Украйна не коментират случая на този етап, но добавиха, че може да предоставят информация по-късно. Генералната прокуратура в Киев междувременно обяви, че няма нищо общо със случая.", "date": "2018.02.12", "title": "Маскирани мъже в униформи задържаха Саакашвили в Киев, той обяви, че е отвлечен"}
{"url": "https://www.dnevnik.bg/sport/2018/02/12/3128086_silniiat_viatur_v_pyongchang_predizvika_problemi_za/", "text": "Силните ветрове със скорост над 70 км/ч при температури до -20 градуса в Пьонгчанг доведоха до промени в програмата още в началото на зимните олимпийски игри. Ледените пориви объркаха плановете на организаторите, но по-важното - повдигнаха въпроси около безопасността на спортистите. За втори пореден ден състезания в алпийските ски нямаше. След като спускането при мъжете в неделя беше отложено,  днес същото се случи с първия старт при дамите - гигантския слалом . Екстремните условия принудиха организаторите да преместят надпреварата в четвъртък. За тогава е насрочено и  отложеното спускане при мъжете . То трябва да заеме мястото на супергигантския слалом, който (може би) ще се проведе в петък. И докато силните ветрове в двата алпийски центъра - Чонгсонг (за скоростните дисциплини) и Йонгпьонг (за техничните дисциплини), направиха невъзможно провеждането на състезанията в алпийските ски, не така стояха нещата в други спортове.  По настояване на организаторите няколко състезания се проведоха въпреки доста неблагоприятните условия. Квалификацията в сноуборд дисциплината слоупстайл при жените, която трябваше да се състои в неделя, беше отменена. Днес условията не бяха по-добри, но  финалът все пак се проведе . Състезанието трябваше да е в три манша, но последният беше премахнат. Стартът се забави с повече от час, заради силните ветрове в зимния парк \"Феникс\" 20 от общо 25 сноубордистки загубиха баланс и паднаха при изпълненията си. Олимпийски шампион в дисциплината слоупстай стана Джейми Андерсън. Американката защити титлата си от Сочи, въпреки че и тя претърпя падане във второто си преминаване по трасето. Една от фаворитките преди състезанието - Ана Гасер, заяви, че финалът е трябвало да бъде отложен. \"Опитахме да говорим с официалните лица, но организаторите ни поставиха под напрежение да стартираме днес. Те казаха, че трябва да го направим днес\", каза австрийката, която падна и в двата манша. Тес Коди беше сред най-потърпевшите от силните пориви на вятъра. Австрaлийката увреди кръстни връзки на коляното и ще се възстановява дълго заради падането си в неделната тренировка. \"Вятърът ме подхвана на долния скок и коляното ми не се зарадва особено\", написа тя в профила си в \"Инстаграм\". Ръководителят на австралийската делегация Йън Честърман заяви: \"Не мисля, че някой може да каже със сигурност дали силните ветрове са предизвикали този инцидент, но според мен ситуацията определено трябва да се преразгледа.\" Американката Хейли Лангланд, която също загуби баланс при едно от приземяванията си, подкрепи действията на организаторите. \"Ние сме сноубордистки и трябва да сме способни да се справим (с лошите условия). Момичетата на подиума го показаха и затова са там\", каза 17-годишната състезателка. Друга от участничките - Ейми Фулър, заяви, че това са най-тежките условия, в които някога й се е налагало да се състезава. \"Беше като да караш в ледена вихрушка\", каза британската сноубордистка в ефира на \"Евроспорт\". Проблеми съпътстваха и  ски скоковете на малка шанца . Състезанието в събота се проведе при ниски температури и много тежки условия. Силен вятър доведе до постоянни забавяния на старта, промени на стартовите позиции и дълго чакане за състезателите. Финалният кръг беше забавен заради неблагоприятното време, а надпреварата продължи повече от два часа и половина.  \"Трудно е за ски скокове. Като цяло вятърът не е толкова страшен, но просто е много неприятно чакането за самия скок. Шанцата е изключително вдигната, засилката е много високо. Изключително е ветровито, човек не може да се сгрее и усещането е неприятно\", каза Владимир Зографски пред \"Евроспорт\". Сун Байк-ю, говорител на организационния комитет на Пьонгчанг 2018, определи безопасността на състезателите от първостепенно значение при планирането на програмата. Говорителят на Международния олимпийски комитет (МОК) Марк Адамс допълни, че Международната федерация по ски не е притеснена от отлагането на стартовете заради лошите условия. \"Федерациите познават своите спортисти и условията. Мога само да предположа, че ще се вземат всички необходими предпазни мерки. Има резервни дни и много време, за да се проведат състезанията\", каза Адамс. Промените в програмата не са необичайни за алпийските ски и състезателите са свикнали бързо да се адаптират. Спускането при мъжете на игрите в Нагано беше отлагано три пъти заради силен сняг и дъжд. По същия начин лошите атмосферни условия забавиха стартовете във Ванкувър 2010 и преди четири години в Сочи. Във вторник се очаква поривите на вятъра да намалеят, което да позволи използването на съоръженията, с които скиорите се качват до старта. В сряда очакванията отново са за много силни ветрове. Организаторите изразиха по-скоро надежда, отколкото реални очаквания за провеждането на алпийската комбинация при мъжете във вторник. За 4.30 часа българско време е насрочен първият манш, който е спускане. В 8.00 часа трябва да започне слаломът. \"Не виждаме да има голяма промяна за утре или в сряда. Всички знаем, че е невъзможно да се проведат скоростни състезания при силни пориви на вятъра. Утрешният ден може да бъде голямо предизвикателство. А може да бъде и спокоен, ако се събудим и гондолата не се вее\", каза директорът на мъжките състезания в алпийските ски Маркус Валднер. От МОК заявиха, че е \"малко рано да се обсъжда отменянето на състезания\". \"Спускането в Нагано завърши пет минути преди церемонията по закриването на игрите. Оставили сме си достатъчно време, така че подобно действие (да се отменят състезания) би било прибързан ход\", каза говорителят на олимпийския комитет Марк Адамс.", "date": "2018.02.12", "title": "Силният вятър в Пьонгчанг предизвика проблеми за организаторите и притеснения за сигурността на спортистите"}
{"url": "https://www.dnevnik.bg/photos/2018/02/12/3128142_snimka_na_denia_velikoto_kitaisko_stulpotvorenie/", "text": "Хиляди пътници чакат на жп гарата \"Хунчяо\" в Китай, за да пътуват преди китайската Нова година. Това придвижване се смята за най-голямата ежегодна миграция на планетата.", "date": "2018.02.12", "title": "Снимка на деня: Великото китайско стълпотворение"}
{"url": "https://www.dnevnik.bg/bulgaria/2018/02/12/3128424_dostuput_do_ndk_i_raiona_shte_e_ogranichen_ot_utre_do/", "text": "Достъпът до централната сграда на НДК, районът непосредствено около нея, литературен клуб \"Перото\" и Билетния център на НДК ще бъде ограничен от утре до събота включително, съобщиха от пресцентъра на двореца. Това се налага от мерки за сигурност на събития покрай българското председателство на съвета на ЕС. От утре до събота включително в кино \"Люмиер Лидъл\" ще работят целодневно две билетни каси, така че всички зрители на културните прояви в НДК да могат безпроблемно да си набавят билети. Както и при останалите събития от председателството се въвеждат също ограничения в паркирането и движението на автомобили непосредствено до НДК. От 20 часа на 14 февруари до приключване на мероприятието на 17 февруари се забранява престоят и паркирането на пътни превозни средства, с изключение на автомобилите, превозващи участниците в мероприятията, на ул. \"Доспат\" между бул. \"Витоша\" и ул. \"Баба Неделя\", на ул. \"Баба Неделя\" и на ул. \"Д-р Христо Стамболски\" (виж картата). От 7 часа сутринта до приключване на мероприятията в четвъртък, петък и събота се забранява влизането на пътни превозни средства по същите улици. В същия часов диапазон няма да може да се ползва и Мостът на влюбените между хотел \"Хилтън\" и НДК. От Центъра за градска мобилност предупреждават, че ще осигурят специализиран автомобил за принудително преместване на паркирани в нарушение автомобили.", "date": "2018.02.12", "title": "Достъпът до НДК и района ще е ограничен от утре до събота"}
{"url": "https://www.dnevnik.bg/sport/2018/02/12/3128252_arena_armeec_ostava_tvurde_skupa_za_voleibolnoto_derbi/", "text": "Зала \"Арена Армеец\" остава твърде скъпа, за да приеме дербито в мъжкия волейбол. Около това мнение се обединиха мениджърът на \"Левски\" и националния отбор на България Стефан Чолаков и старши треньорът на ЦСКА Александър Попов. Двамата са проучили възможността двете дербита през сезона да се играят в зала \"Арена Армеец\", за да може да има публика. Високият наем от 25 хиляди лева за два дни обаче ги е отказал от намеренията им.  Преди година  най-голямата спортна зала в България прие волейболното дерби . С малко над 5000 зрители срещата се превърна в най-посетената в историята на българското първенство. \"За пореден път няма да играем в зали, които да поберат броя на желаещите да гледат. Освен зрелище има и логика на нещата. Финансово все още не сме готови да наемем такова съоръжение, така че да не бъдем на финансов минус. Докато не бъде организаторът на печалба, работа не се върши\", заяви Попов на пресконференция преди двубоя. Мачът между \"Левски\" и ЦСКА ще се играе във вторник от 18.30 часа в зала \"Универсиада\". От съображения за сигурност ще бъдат допуснати само фенове на сините. Същото беше положението през есента, когато имаше само привържениците на червените. Билетите за двубоя ще струват 5 лева за деца и 7 лева за възрастни. Чолаков заяви пред \"Дневник\", че очаква около 1000 души да присъстват на срещата. В същото време Александър Попов отчете, че има положителна промяна в управлението на ЦСКА и \"Левски\". Според него двата клуба \"постепенно си стъпват на краката\".  През ноември \"Левски\" обяви, че ще се нанесе в  нова зала за 5 милиона лева в края на 2019 г. , като строежът й започна. Президентът на ЦСКА Мариан Колев също обеща, че  клубът ще има нова зала до две години , като по негови думи инвестицията надхвърля тази на сините. ", "date": "2018.02.12", "title": "\"Арена Армеец\" остава твърде скъпа за волейболното дерби"}
{"url": "https://www.dnevnik.bg/bulgaria/2018/02/12/3128315_mediiniiat_regulator_tepurva_shte_obsujda_kak_da/", "text": "Съветът за електронни медии (СЕМ) ще обсъжда утре дали с поведението си програмният директор на Канал 1 на БНТ и водещ на обзорното предаване \"Още от деня\"  Емил Кошлуков, който в петък показа на два пъти в ефира на обществената телевизия среден пръст,  е нарушил Закона за радио и телевизия и дали да му наложи санкция. Това научи \"Дневник\" от председателя на регулатора София Владимирова. Глоба от 3 хил. до 15 хил. лв. На заседание утре членовете на съвета ще изслушат доклад на експерт за петъчното издание на предаването \"Още от деня\" и ще преценят как да действат, каза Владимирова. Тя уточни, че евентуалната санкция би била глоба за БНТ, чийто размер ще зависи от констатираното нарушение. Ако регулаторът прецени, че става дума за нарушаване на добрите нрави, глобата по закон е между 3 хил. и 15 хил. лв. Окончателното решение ще отнеме време, се разбра от думите на София Владимирова. По процедура, ако се стигне до съставяне на акт, той ще бъде изпратен на БНТ, за да се чуе и тяхната гледна точка, и на базата на това на следващо заседание СЕМ ще гласува да има ли санкция и каква да е тя. Общественият съвет на БНТ без коментар До момента казусът не е коментиран и от новия обществен съвет на БНТ, сформиран в края на януари. Основната задача на консултативния орган е да подпомага изпълнението на обществените функции на телевизията. \"Дневник\" не успя да се свърже с председателя на съвета Боян Биолчев. Заместникът му Хилда Казасян пък обясни, че е в чужбина и ще може да коментира, след като се върне и се запознае в детайли с казуса. В събота шефът на дирекция \"Новини и актуални предавания\" Уляна Пръмова коментира, че Емил Кошлуков е показал среден пръст, защото  бил силно афектиран . Ден по-късно по време на протест с искане за оставката му БНТ обяви, че  водещият ще бъде наказан и ще се извини  за държанието си в ефир. Подписката за оставка продължава Вторият скандал, в който името на Емил Кошлуков е замесено в рамките на две седмици, даде нов тласък и на подписката с искане за оставката му в специализирания сайт peticiq.com. Тя тръгна на 24 януари, дни след като от предаването  \"Денят започва с култура\" се оплакаха от натиск от страна на програмния директор  на Канал 1 какви въпроси да се задават на гостите и как те да бъдат представяни. Към 17 ч. днес в подписката са се включили над 1000 души, като повече от 400 от тях са регистрирани от петък насам. Вчера пред БНТ имаше  протест с искане за оставката на Кошлуков .", "date": "2018.02.12", "title": "Медийният регулатор тепърва ще обсъжда как да реагира на средния пръст на Кошлуков"}
{"url": "https://www.dnevnik.bg/evropa/2018/02/12/3128428_surbiia_i_hurvatiia_obeshtavat_da_podobriat/", "text": "Хърватия и Сърбия обещаха, че ще започнат усилена работа по въпросите за правата на малцинствата, граничните спорове и издирването на изчезнали хора от войната през 90-те години в опит да подобрят връзките помежду си, предаде \"Ройтерс\". Сръбският президент Александър Вучич и хърватският му колега Колинда Грабар-Китарович проведоха разговори в началото на  двудневната официална визита на Вучич в Хърватия . \"Отношенията между Сърбия и Хърватия са обременени от миналото, за което този път не говорихме... Наша задача е да говорим и да търсим решения на въпросите, които ни разделят\", подчерта Грабар-Китарович след продължилите два часа разговори. Сърбия и Хърватия са двете най-големи републики, появили се от Югославия, която се разпадна през 1991 г. Те се опитаха да подобрят отношенията си след войната през 1991 - 1995 г., но трудностите остават. За да се присъедини към ЕС, Сърбия  трябва да реши споровете  със съседите си, включително и с Хърватия. Двамата президенти заявиха, че са се договорили за подобряване на сътрудничеството по издирването на няколко хиляди сърби и хървати, които са в неизвестност след войната. Те също така казаха, че през следващите две години ще се опитат да решат граничните въпроси помежду си и ако не успеят, ще се обърнат към международен съд. \"Ще се опитаме да променим атмосферата през следващите 100 дни и всички сръбски служители ще трябва да направят всичко възможно за по-добрите взаимни връзки. Това ще е знак на добра воля от наша страна\", каза Вучич. \"Ние виждаме събитията от миналото различно, но трябва взаимно да го разберем и мисля, че нещата ще се придвижат напред\", допълни той. Междувременно около 1000 души се събраха на протест на централния площад в Загреб срещу визитата на сръбския президент.", "date": "2018.02.12", "title": "Сърбия и Хърватия обещават да подобрят отношенията си след години напрежение"}
{"url": "https://www.dnevnik.bg/bulgaria/2018/02/12/3128466_mnozinstvoto_sudii_ot_gradskiia_sud_podkrepiha_edin_ot/", "text": "Мнозинството от съдии в Софийския градски съд - 44-ма, са подкрепили Евгени Георгиев за поста председател на съда, а 25 гласа е получил опонентът му Светлин Михайлов, научи \"Дневник\". Днес бе общото събрание на магистратите в съда, на което двамата претенденти за ръководната длъжност бяха изслушани от колегите си и отговаряха на въпроси. Следващата седмица е изборът в съдийската колегия на Висшия съдебен съвет (ВСС). В началото на събранието е било решено след изслушването да има тайно гласуване. Присъствали са 98 съдии, от които във вота са участвали 88, 13 от тях не са подкрепили нито един от двамата кандидати, а шестима са дали гласа си и за двамата. В кратките си концепции и двамата казали, че ще защитават публично независимостта на съда и на съдиите от всяка злонамерена нападка. Евгени Георгиев наблегнал на съдийското самоуправление. Сред приоритетите му щяло да бъде изработването на критерии за срочното разглеждане на делата, намирането на още съдебни зали и намаляване на натовареността на съдиите, защото сега са притеснени и стресирани. Обяснил, че ще избере свои заместници след допитане до колегите си, но няма да избяга от отговорност. Светлин Михайлов е бил попитал какво за него е разумен срок за изписване на дело. Отговорил, че е до три месеца и че няма да толерира забавянето на дела. Добавил, че ще работи за добра атмосфера и материална обезпеченост на съда. Казал още, че ще се опита да възроди негова идея от мандата му като председател на СГС в периода 2004 - 2009 г., а именно контакти със съдилища от европейски държави.", "date": "2018.02.12", "title": "Мнозинството съдии от градския съд подкрепиха един от кандидатите за свой шеф"}
{"url": "https://www.dnevnik.bg/biznes/2018/02/12/3128532_tokut_na_borsata_poevtinial_s_20_ot_nachaloto_na/", "text": "Цената на тока, търгуван на енергийната борса, е спаднала с 20% от началото на годината. Това обяви пред БиТиВи Делян Добрев, председател на енергийната комисия в Народното събрание. През декември индустриалци се оплакаха, че са получили писма от търговците, които им доставят енергията, за повишение на цените до 60% от началото на февруари. Добрев обяви, че спадът на цените през новата година идва след като през декември спешно бяха приети законодателни промени, които задължиха всички производители с мощност над 5 мегавата да продават тока си на борсата. Това дало възможност на купувачите да купуват ток направо от борсата без да ползват услугите на търговци. Така се туширало напрежението, заради което собственици на предприятия обявиха, че ще излязат на протест. По думите на депутата до кризисната ситуация се е стигнало след като \"една малка група фирми\" е изкупила цялата енергия на свободния пазар на 70-75 лв. за мегаватчас и след това я продавала за до 120 лв. Стъпките по либерализацията на пазара обаче трябва да продължат, допълни Добрев и посочи, че това ще стане с нови промени, които се очаква да бъдат приети съвсем скоро. С тях се предвижда всички производители, които в момента продават на НЕК на преференциални цени, да продават на пазарни на борсата. Това са ВЕИ, топлоцентрали, когенерации, заводски централи. Така продавачите от трима в момента ще нараснат над 100, обясни Добрев. В отговор на въпрос той посочи и че е на финалната права решението на въпроса с цените на енергията, произвеждана от така наречените американски централи - ТЕЦ \"Марица изток\" 1 и 3. От думите му обаче се разбра, че с тях в момента не се водят преговори, а това е начинът да се постигне по-ниска цена, която държавата плаща за времето, в което централите не произвеждат.", "date": "2018.02.12", "title": "Токът на борсата поевтинял с 20% от началото на годината"}
{"url": "https://www.dnevnik.bg/sport/2018/02/12/3128549_germaniia_vodi_v_klasiraneto_po_medali_sled_tretiia/", "text": "Германия остава начело в класирането по медали след третия ден от зимните олимпийски игри. Днес биатлонистката  Лаура Далмайер донесе четвъртото злато за страната си след триумф в преследването . Германците имат четири олимпийски титли, едно сребро и два бронза. След това се нареждат холандците с три златни, два сребърни и два бронзови медала. На третото място в класирането е Норвегия, чиито спортисти са взели най-голям брой медали - девет, като два са златни. Общо 17 страни вече са спечелили отличия от игрите в Пьонгчанг. Огромен принос за Германия има Далмайер, която взе две олимпийски титли. Тя стана първата състезателка, която печели златен дубъл в спринта и преследването в биатлона. След като в събота  спечели по категоричен начин спринта на 7.5 километра , 24-годишната биатлонистка успя да задържи първата позиция и триумфира в преследването на 10 километра. Златни медали до момента са спечелили девет държави, сред които са Канада, САЩ, Франция, Швеция, Австрия и домакинът Южна Корея. Десетката се допълва от Япония. Олимпийските спортисти от Русия са 12-и с две отличия - сребро и бронз.", "date": "2018.02.12", "title": "Германия води в класирането по медали след третия ден на Пьонгчанг 2018"}
{"url": "https://www.dnevnik.bg/photos/2018/02/12/3128545_snimka_na_denia_obama_v_ramka/", "text": "Предишната президентска двойка на САЩ Мишел и Барак Обама отново се появиха в светлината на прожекторите във Вашингтон, но този път на събитие, което няма нищо общо с политиката, съобщи СиЕнЕн. Официалните портрети на двамата бяха показани в Националната портретна галерия \"Смитсониън\" - където повечето предишни президенти на страната също имат свои портрети.", "date": "2018.02.12", "title": "Снимка на деня: Обама в рамка"}
{"url": "https://www.dnevnik.bg/sviat/2018/02/12/3128551_pone_1_zaginal_i_nad_20_sa_raneni_pri_vlakova/", "text": "Най-малко един човек е загинал, а над 15 са били ранени при катастрофа между два пътнически влака близо до гарата в град Никласдорф, Централна Австрия, предадоха световните агенции, като се позоваха на местната полиция, съобщи БТА. Неин говорител, цитиран от Асошиейтед прес, каза, че единият влак е блъснал другия. При удара единият от влаковете е излязъл от релсите. Полицията и спасителните служби в провинция Щирия са съобщили за един загинал и 22-ма пострадали, включително три деца, предаде ТАСС. По данни на спасителите са се сблъскали електрически влак от предградията и междуградски експрес. Причината за катастрофата за момента не е известна. ", "date": "2018.02.12", "title": "Поне 1 загинал и над 20 са ранени при влакова катастрофа в Австрия"}
{"url": "https://www.dnevnik.bg/bulgaria/2018/02/12/3128553_obshtinskiiat_suvet_v_sofiia_shte_obsudi_novi_pravila/", "text": "След настояване на родители, Комисията по образование на Столичния общински съвет увеличава точките, които кандидат-първокласник ще получава, ако негов брат или сестра учат в същото училище, съобщи БНТ. Те вече са 22 вместо 16. Повишени са и точките за първокласници от многодетни семейства.Това обаче са допълнителни критерии. Водещ фактор при записване на първокласниците тази година остава уседналостта. Очаква се новата наредба да бъде гласувана от общинския съвет до края на месеца. По време на обсъждането на новия прием, на страницата на Столичния общински съвет най-много предложения са били свързани именно с този проблем за допълнителните точки, които бъдещ първокласник ще получи, ако има брат или сестра в съответното училище.", "date": "2018.02.12", "title": "Общинският съвет в София ще обсъди нови правила при прием на първокласници"}
{"url": "https://www.dnevnik.bg/photos/2018/02/12/3128090_fotogaleriia_svetovnite_snimki_na_denia_-_12_fevruari/", "text": "Даичи Хара от Япония по време на финалното състезание за мъже по ски свободен стил на зимните олимпийски игри в Пьонгчанг, Южна Корея.", "date": "2018.02.12", "title": "Фотогалерия: Световните снимки на деня - 12 февруари 2018 г."}
{"url": "https://www.dnevnik.bg/sviat/2018/02/12/3128555_ekspulsiraniiat_saakashvili_pristigna_v_polsha/", "text": "Бившият грузински президент Михаил Саакашвили, който бе експулсиран от Украйна по обвинение, че искал да организира държавен преврат, пристигна в Полша, съобщи говорителка на полската гранична охрана, цитирана от Франс прес и БТА. Саакашвили \"се намираше незаконно на украинска територия и затова бе върнат в страната, от която е влязъл в нарушение на украинския закон\", заяви по-рано граничната охрана на Украйна. По-рано партията на Саакашвили съобщи, че той е бил арестуван в ресторант в центъра на Киев от униформени мъже без отличителни знаци. Михаил Саакашвили отначало бе съюзник на украинския президент Петро Порошенко, но впоследствие стана негов яростен противник. През юли м.г. Порошенко го лиши от украинското му гражданство, което му беше дал през 2015 г. На 10 септември Саакашвили влезе насилствено в Украйна от Полша, изтласквайки граничарите с помощта на стотици свои привърженици. Според украинската прокуратура Саакашвили е искал да вземе със сила властта чрез неотдавнашните демонстрации на негови поддръжници, които според Киев са били финансирани от обкръжението на сваления през 2014 г. бивш проруски президент Виктор Янукович.", "date": "2018.02.12", "title": "Експулсираният Саакашвили пристигна в Полша"}
{"url": "https://www.dnevnik.bg/sviat/2018/02/12/3128558_trump_predstavi_bjudjet_s_oshte_po-goliam_deficit/", "text": "Президентът Доналд Тръмп представи бюджет от 4.4 трилиона долара за идната година, който предвещава дефицит от 1 трилион долара плюс федералните дефицити и за разлика от плана му от миналата година изобщо не се доближава до обещания баланс дори и след 10 години, предаде Асошиейтед прес, цитирана от БТА. Нарастващите дефицити отразяват, отчасти, влиянието на данъчната реформа през миналата година, която се очаква да доведе до спад на федералните данъчни приходи. Представеният днес проектобюджет за идната година не отразява договорените между двете партии допълнително 300 милиарда долара за Пентагона и вътрешни програми за следващите две години. Този пакт, постигнат миналата седмица, полага основите за пълно финансиране на армията, което е главен приоритет за Тръмп. Данъчните приходи ще се понижат с 3.7 трлн. долара през периода 2018-27 година, се предвижда в проектобюджета. Разходната част, заедно с миналогодишните данъчни облекчения, доведе до рязко нарастване на дефицита, след като републиканците спечелиха изборите. През 2019 година според плана на Тръмп дефицитът в бюджета ще бъде 984 милиарда долара, макар че 1.2 трлн. долара е по-правдоподобна сума след пакта за бюджета от миналата седмица и 90-те милиарда долара помощи при бедствия. Това превишава над два пъти дефицита, обещан от администрацията миналата година. Всичко това означава, че с новия бюджет натрупалите се дефицити през следващото десетилетие ще бъдат около 7.2 трилиона долара, а според сметките на Тръмп от миналата година те трябваше да достигнат 3.2 трилиона долара.  \"Малко бюджети, представени от президенти са били пренебрегвани. Аз обаче искам да се надявам, че този ще бъде напълно пренебрегнат\", каза Джейсън Фърман, главен икономически съветник на президента Барак Обама, цитиран от АП.  \"На практика Конгресът одобри закон миналата седмица, който по същество отменя бюджета преди дори той да е представен\", допълни Фурман.", "date": "2018.02.12", "title": "Тръмп представи бюджет с още по-голям дефицит"}
{"url": "https://www.dnevnik.bg/bulgaria/2018/02/12/3128560_i_roditeli_v_pleven_zapisaha_grubo_otnoshenie_v_detska/", "text": "Родители на деца са направили аудиозапис в детска градина в Плевен, от който се установило, че с децата им учителка се държи грубо, съобщава Нова телевизия. Записът е направен в първа група на градина \"Надежда\". Аудиоклипът е с времетраене 4 минути и на него се чува гласът на една жена. От ръководството на градината са разпознали в него учителка с 40 годишен стаж – Стойка Гатева. В социалните мрежи се твърди, че срещу нея имало множество жалби, според общината истината е друга. По случая са взети обяснения на още две учителки от групата, където се предполага, че е направен записът. Едната жена твърди, че не е присъствала, а другата - че не е разбрала нищо. Учителката Стойка Гатева не е дала обяснения, защото от днес е в болничен. Проверката в детската градина ще приключи едва след като всички страни дадат обяснения", "date": "2018.02.12", "title": "И родители в Плевен записаха грубо отношение в детска градина"}
{"url": "https://www.dnevnik.bg/politika/2018/02/12/3128564_valeri_simeonov_se_vuzmuti_ot_bnt_zaradi_izluchen_film/", "text": "Все още не е отшумял случаят, при който вицепремиерът Валери Симеонов  нападна председателя  на групата на Зелените в Европейския парламент Ска Келер, и той вече успя да намери нов повод за повишаване на тон. Това се вижда от позиция, публикувана във фейсбук профила на Симеонов. Този път тя е срещу излъчването в неделя вечер по БНТ на филма \"Откраднати очи\". Филмът разказва любовна история между българин и туркиня по време на така наречения възродителен процес и е по сценарий на бившия журналист от медиата Нери Терзиева. В декларация Националният фронт за спасение на България остро възразява срещу поредното излъчване на филма при това в най-гледаното време. Според партията на Симеонов филмът още с появата си предизвикал противоречиви реакции, защото правел откровено пропагандни внушения. Упреква телевизията в това, че чрез излъчването се прави \"творческо внушаване\" на лъжи и манипулации, водещи само до разпалването на омраза.  Ето и пълния текст на декларацията без редакторска намеса. Тя е от профила на Валери Симеонов във \"Фейсбук\". Не бе получена в пощата та \"Дневник\", където обичайно се получават прессъобщенията на партията. ДЕКЛАРАЦИЯ на ПП \"Национален фронт за спасение на България\" Българската \"БНТ-Уорлд-Ливе\" (?!) срещу националното достойнство ПП \"Национален фронт за спасение на България\" остро възразява срещу поредното излъчване на филма \"Откраднати очи\" по канала \"БНТ-Уорлд-Ливе\" (?!) в неделя вечер – най-гледаното вечерно време. Филмът третира един сложен, противоречив и болезнен период от близката ни история, който още не е получил адекватна историческа оценка – а именно т.нар. \"възродителен процес\". \"Откраднати очи\" предизвика остри и противоречиви реакции още с появата си на екран, защото под формата на \"художествено произведение\" прави откровено пропагандни внушения, като при това си служи с директни фалшификации. Трагедията с малката Тюркян се използва за груба \"художествена\" лъжа – че невръстни дечица и бебета са били мачкани и газени с тежки бронирани машини, а не от тълпата, при протестите на български мюсюлмани срещу преименуването им. Тази лъжа бе изфабрикувана от медийната машина на анти-български сили. Нейното внушаване чрез филм постига само едно – разделение и страх в нашето общество, недоверие между българи християни, българи мюсюлмани и турскоезичните наши съотечественици. Затова, питаме ръководството на БНТ: За кого бе предназначено това ново излъчване на филма? За българите в чужбина, за българските граждани в страната ни? Кой има полза не от обективно изследване на случилото се, а от \"творческо внушаване\" на лъжи и манипулации, водещи само до разпалването на омраза, освен ДПС и ДОСТ? НФСБ припомня, че БНТ е българска обществена телевизия, финансирана с парите на българските данъкоплатци, а не от пропагандните централи на анти-български политически партии и организации! И призовава да се спре разпространяването на нечистоплътни пропагандни клишета на последните! Поне докато историците не постигнат консенсус по спорния период от края на 1980-те години. В противен случай, препоръчваме в програмата на \"БНТ-Уорлд-Ливе\" (?!) да се включи и македонския филм \"Трето полувреме\" за кръвожадните \"бугари\", както и художествено четене на \"Митът Батак\" на Улф Брумбауер и Мартина Балева.", "date": "2018.02.12", "title": "Валери Симеонов се възмути от БНТ заради излъчен филм"}
{"url": "https://www.dnevnik.bg/sport/2018/02/12/3128566_noshtuvka_na_stadiona_baiern_shte_predlaga_mechtano/", "text": "Германският футболен шампион \"Байерн\" направи нова крачка в увеличаването на възможностите за по-силно изживяване на почитателите си. Баварците подписаха спонсорски договор с веригата хотели Marriott International. Партньорството включва и осигуряването на ВИП услуга за привърженици. На \"Алианц арена\" ще бъдат изградени хотелски стаи с изглед към терена. \"Щастливи сме, че две водещи марки започват дългосрочно партньорство. Радвам се, че нашите запалянковци ще могат да се възползват от него, като нашият партньор ще им предлага привлекателни предложения както за домакинствата, така и за гостуванията\", каза президентът на \"Байерн\" Карл-Хайнц Румениге. От Marriott International сравниха своите клиенти с професионални спортисти, като ги описаха като \"отдадени, работещи здраво и успешни\". \"Партньорството с най-успешния германски футболен клуб носи печеливша комбинация за нашите гости\", заявиха от хотелската верига. \"Байерн\" върви уверено към шестата си поредна титла в Бундеслигата. Шампионите водят с 18 точки пред втория \"Лайпциг\" след 22 кръга.", "date": "2018.02.12", "title": "Нощувка на стадиона: \"Байерн\" ще предлага мечтано изживяване след договор с хотелска верига"}
{"url": "https://www.dnevnik.bg/tehnologii/2018/02/12/3128573_nasa_poiska_ot_trump_20_mlrd_dolara_da_izsledva_lunata/", "text": "Директорът на американската космическа агенция НАСА Робърт Лайтфут обяви, че е поискал от президента Доналд Тръмп бюджетът на организацията за 2019 г. да бъде 19.9 млрд. долара. Голяма част от сумата ще бъде използвана за започване на изследователски мисии на Луната. Той подчерта, че по този начин космонавтите ще се подготвят по-добре за бъдещите мисии до Марс. \"Този бюджет ни задължава да работим за връщането на хората на Луната за дългосрочното ѝ проучване и използване. Всичко това ще бъде в основата на бъдещи човешки мисии до Марс или други дестинации\", добави Лайтфут. Той допълни, че е настъпило времето \"САЩ да направи следващия гигантски скок\", като припомни думите на първия човек стъпил на Луната Нийл Армстронг. На 21 юли 1969 г. американският космонавт произнася прословутата реплика \"Това е една малка крачка за човека, но един голям скок за човечеството\", когато стъпва на естествения спътник на Земята. НАСА разглежда Луната като начална стъпка към евентуалното бъдещо амбициозно пътуване до по-далечна точка от Слънчевата система. Целта пред агенцията е през 2019 г. да започне изграждането на инфраструктура в космоса за дългосрочно проучване на спътника на Земята. Всичко това обаче е обвързано и с търсенето на стратегически партньорства, подчертават от НАСА. Търговските партньори за изследване на орбитата на Луната и нейните ресурси ще бъдат в помощ на бюджета, който агенцията е заложила за следващата година. \"Като използваме възможностите на нашата индустрия ще разработим постепенно сложни роботизирани мисии на повърхността на Луната с научни и изследователски цели. След тях ще започне и човешкото завръщане там\", каза още Лайтфут и уточни, че очаква до 2023 г. да бъде осъществена мисия с хора до Луната. \"Отново сме на път да се върнем на Луната с поглед към Марс\", обобщи директорът на НАСА.", "date": "2018.02.12", "title": "НАСА поиска от Тръмп 20 млрд. долара да изследва Луната, за да достигне до Марс"}
