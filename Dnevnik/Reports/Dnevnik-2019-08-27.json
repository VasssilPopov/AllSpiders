{"url": "https://www.dnevnik.bg/sviat/2019/08/27/3956002_s_ideia_za_aletrativen_parlament_v_london_treskavo_se/", "text": "Броени дни преди края на лятната ваканция на британския парламент в Лондон започна трескава подготовка за съпротива срещу неприкритата кампания на премиера Борис Джонсън да изведе страната от ЕС без сделка след близо 2 месеца. Това се случва и сред втвърдяваща се позиция на правителството и множащи се признаци, че то се подготвя за предизвикване на предсрочни избори. Управляващата Консервативна партия веднага обвини опозицията в \"заговор за отмяна гласовете на 17.4 милиона избиратели, докато ние уважаваме резултата от референдума, ще постигнем Брекзит до 31 октомври и ще поведем страната напред\". Най-радикалната идея от днес, под която се подписаха над 160 депутати, е да се създаде \"алтернативен парламент\", ако Джонсън опита в началото на септември да разпусне Камарата на общините за 5 седмици и да лиши Уестминстър от възможност да спре Брекзит или да отложи с гласуване датата 31 октомври. Парламентарните лидери на Шотландската народна партия, Либерал-демократическата партия, социал-демократите от Уелс, Зелената партия и проевропейската Независима група за промяна с участието на говорителя на Лейбъристката партия Джон Макдонъл обявиха премиера за заплаха за \"самата същност\" на британската демокрация. Срещата им беше в Чърч хаус в сградата на парламента, където по време на Втората световна война са заседавали депутатите.      Най-символичната за навлизането на страната в драматичен период е принципното съгласие на Джъстин Уелби, Архиепископ на Кентърбъри и духовен водач на Англиканската църква, да оглави \"Граждански форум\" за Брекзит. Поканата дойде от шестима депутати, призоваващи за \"процес, в който ще има по-малко надвикване и повече изслушване и обсъждания, за да помогнем на страната\". Те изтъкват, че това няма да е заместител на парламента който единствен трябва да вземе последното решение, но ме над 3 години след референдума е крайно време да бъдат привлечени гражданите - привърженици и противници на Брекзит, идващи от различни райони на страната и изслушващи експерти в момент, когато депутатите не могат да вземат решение, а доверието в правителствените решения се топи.      Борис Джонсън каза днес на председателя на Европейската комисия Жан-Клод Юнкер, че няма никаква перспектива за сделка, одобрена от парламента в Лондон, докато останалите 27 страни в ЕС не се откажат от приетата от предшественичката му Тереза Мей схема за търговия през ирландско-британската граница, която трябва да остане отворена съгласно споразумението за мир в Северна Ирландия. Мина Андреева, говорителката на Комисията, каза, че \"е добре, че има оживена дискусия и се предлагат идеи, но от британското правителство зависи да излезе с контретни предложения, съответни на Споразумението за напускане\". Ирландският външен министър Саймън Ковъни веднага каза от Прага, където е на посещение, че \"трябва да сме честни - обсъжданите до днес алтернативи дори не са близо до това, което е предназначено да върши договореният механизъм, така че да не претендираме, че има решения, когато такива не съществуват\".      Лидерът на опозиционните лейбъристи Джеръми Корбин се съгласи да работи с колегите си от опозицията за избягване на Брекзит без сделка с помощта на законодателни мерки и - ако се наложи като крайна мярка - вот на недоверие към правителството. \"На едни евентуалнипредсрочни избори ще предложим референдум с работещ вариант за напускане на ЕС, както и възможност хората да се обявят за оставане в съюза. Лейбъристката партия вярва, че сега решението за излизане от Брекзит кризата трябва да бъде върнато в ръцете на народа, за да бъде легитимно\", обясни той преди това позицията си в коментар за в.\"Индипендънт\". Срещата на опозицията е важна поне поради две причини - първо, тя демонстрира, че когато \"ножът опре до кокала\" политици, които не се понасят, могат да преговарят и работят сериозно и продуктивно, и, второ, че депутатите разполагат с механизми да спрат Бракзит без споразумение, стига да имат достатъчно воля. Пазарите реагираха позитивно на действията на опозицията и паундът поскъпна с 0.7%, макар че доминира недоверието, че опозицията може да спре Борис Джонсън. Инвеститорите са все по-изнервени от растящата перспектива за хаотичен Брекзит и предупреждават, че в този вариант британската валута ще се обезцени още в първите седмици с още 5%, още повече, че централната банка още не казва какво би предприела за смекчаване на удара. Борси и медии бяха озадачени от внезапната отмяна на първата голяма реч на финансовия министър Саджид Джавид с по-малко от 24 часа предупреждение. Това веднага бе възприето като сигнал, че изглежда правителството също се готви за предсрочни избори. Говорител на финансовото министерство каза, че едногодишната ревизия на разходната част на бюджета, която би трябвало да се направи по-късно през годината, сега бързо се изтегля напред във времето - за началото на септември. Включи се и Найджъл Фараж, който заяви, че неговата нова Брекзит партия може да е готова да работи с консерваторите за \"пакт за ненападение\", ако се окаже, че парламентарни избори са единствения път за реализиране на Брекзит.     ", "date": "2019.08.27", "title": "С идея за \"алтернативен парламент\" в Лондон трескаво се мобилизират срещу Джонсън"}
{"url": "https://www.dnevnik.bg/sport/2019/08/27/3955551_grigor_dimitrov_se_prebori_za_vajna_pobeda_na_starta/", "text": "Григор Димитров започна успешно участието си на US Open. Българинът се наложи с 6:1, 6:7 (2), 6:4, 6:3 срещу Андреас Сепи. Това беше втората победа за Димитров в последните му девет мача. Той заслужи първия си успех в Ню Йорк от две години, след като миналия сезон беше отстранен от Стан Вавринка. Във втория кръг негов съперник ще е 12-ият в света Борна Чорич или руският квалификант Евгений Донской. Мачът започна отлично за Димитров. Българинът действаше много уверено и превърна в точки две от трите си възможности за пробив, за да стигне до 6:1. От начало на втория сет двубоят се промени и стана много по-труден за българина. Сепи постигна ранен пробив за 2:0, но Димитров отговори мигновено. Последва размяна на сервис геймове, а българинът направи много важна стъпка с пробив за 5:4, след което сервираше за успех в сета. Вместо това съперникът му върна пробива, а в последвалия тайбрек италианецът се наложи със 7:2 точки. Димитров започна добре третия сет и след пробив поведе с 3:0. При 4:1 той поведе с 40:0 и беше на крачка от нов пробив, но вместо това минути по-късно Сепи вече беше изравнил за 4:4. Българинът съумя да постигне целта си след пробив от шестия опит в маратонския десети гейм. Четвъртият сет вървеше равностойно и оспорвано до 3:3. След това Димитров отново пое инициативата и макар да му трябваха доста усилия, успя да стигне до победата. В седмия гейм той изпусна преднина от 40:0 при сервис на Сепи, който се спаси. След това обаче българинът проби за 5:3, а впоследствие се защити от възможност да бъде пробит и спечели", "date": "2019.08.27", "title": "Григор Димитров се пребори за важна победа на старта на US Open"}
{"url": "https://www.dnevnik.bg/analizi/2019/08/27/3955022_bitkata_za_sofiia_desni_izbirateli_v_rezerv/", "text": "                         Не искам да съм на мястото на симпатизанта на т.нар. градска десница в София. В края на октомври на него ще му се наложи да избира между неубедителния кандидат на \"Дeмократична България\" (архитекта Борислав Игнатов, който иска да постави герб върху Паметника на съветската армия) и \"гражданската\" дясна кандидатура – на Борис Бонев от \"Спаси София\". НПО-то няма как да участва със своя листа на изборите, но вече заинтригува софиянци. През миналите години критикува аргументирано и добре визуализирано в социалните медии Фандъкова и модела на управление на ГЕРБ в столицата. Сдружението май е единственото, което работи на терен с гражданите в навечерието на изборите. Има и впечатляващ \"План за София\", в който на цели 300 страници в 15 теми са представени над 500 конкретни мерки за решаване на проблемите на града. Някои от тях са доста нереалистични, други противоречиви, но като цяло показват експертиза за пресушаване на блатото на застоя и корупцията. Но този \"капитал\" надали ще стигне за нещо повече от достойно представяне на Борис Бонев. клетият представител на \"автентичната десница\", ако вече не е гласувал за кандидата на ГЕРБ (сегашната кметица) още на първия тур за \"по-сигурно\", ще бъде изправен пред още по-голяма дилема. Кого да подкрепи: Йорданка Фандъкова или Мая Манолова? Или да подкара колата към Халкидики в знак на протест срещу безхаберието на десните вождове, които не се споразумяха с \"младежите\" от \"Спаси София\" за обща кандидатура? В същото време Фандъкова се активизира и изглежда, че ще бъде логичният избор на Борисов, а за Манолова се засилват индикациите, че ще се кандидатира като независим кандидат, издигнат от инициативен комитет. Посред лято \"Маркет линкс\" огласи проучване, че на първи тур Манолова би победила Фандъкова с 28% на 23%. Кандидатът на \"Спаси София\" засега е трети със 7%, следван от кандидат на \"Демократична България\" - 4%, кандидат на ВМРО – 3%, Десислава Иванчева – 3% и Костадин Паскалев (БСП) – 2%. Манолова има и най-високият рейтинг на политик сред софиянци. При листите за общински съветници обаче нещата изглеждат другояче: ГЕРБ би спечелил почти двойно повече проценти от БСП и ДБ, взети заедно. Това уточнение е много важно, защото общинският съвет е този, който държи реално юздите, макар че кметът има много по-голяма символна власт. Този твърде ранен за предизборната борба сондаж не прави по-лесен избора на убедения десен избирател в София, който по една или друга причина не се асоциира с псевдодясната партия ГЕРБ. На него най-вероятно ще му се наложи да избира между който вече се е превърнал в запазена марка на Манолова. На едната теглилка на везната са проблемите, срещу които човекът от градската десница роптае всекидневно, докато диша зловонния въздух на столицата и вижда с очите си как се разхищават публични ресурси за милиони. Фандъкова вече десета година е кмет с благословията на Борисов, въпреки че некадърността й, лъснала окончателно с окепазените ремонти, подрива и неговия имидж. Тя е кукла на конци, която още минава за символ на \"успехите\" на ГЕРБ в местната власт. На другата теглилка са неизвестните засега намерения за столицата на Мая Манолова. Като омбудсман тя успя да се еманципира от БСП и противоречивата си слава в нея. Проветри институцията, която олицетворява, и демонстрира видима загриженост за правата на гражданите. Критици отдясно, но и отляво обаче не харесват Манолова. Тя \"е популист в най-лошия смисъл на думата. При нея говорим за тежка демагогия\", заяви преди време в интервю за \"Коректно БГ\" Ваня Григорова от КТ \"Подкрепа\". Манолова \"определено не е човекът, който работи за редовия български гражданин. Тя е сред хората, за които принципите са адаптивни спрямо нуждите\". В коментар за \"Дойче веле\" пък журналистът Ясен Бояджиев обобщава, че \"някои определят нейната свръхактивност като турбопопулизъм и я упрекват, че използва поста, за да гради кариера\". Други припомнят ролята й в \"аферата Костинброд\" пред 2013 г. и Голямата надежда на БСП за пробив в София по модела \"Радев\", хем е сигурна, че ще стане кмет, ако се кандидатира, хем все още не е дала оценка на управлението на Фандъкова. Поведението на Манолова в стила на \"царското\": ще ви кажа, \"когато му дойде времето\", е обидно за всеки, който милее за града. С право е-vestnik критикува, че \"досега не се чу от алтернативните кандидат кметове да кажат нещо за може би най-важните неща за града. Как ще спрат разграбването на градска собственост и как ще върнат ограбеното? Терени и имоти на града минаха в частни ръце с разни схеми.\" Ако в София спечели Манолова, въпреки студения мир, който цари между нея и партийния лидер Корнелия Нинова, ще бъде разчупен 30-годишният монопол на дясното. Такава знакова победа ще позволи на БСП да цака с искане за промяна в цялата страна. По-вдъхновените социалисти привиждат в такъв сценарий дори началото на края на ГЕРБ. Освен това кметското място в столицата ще минимизира негативите от очакваното катастрофално представяне на Столетницата във Варна, Бургас, Пловдив, Стара Загора и др. важни областни центрове. Въпреки че като цяло прогнозите за БСП са много по-благоприятни от 2015 г. При победа на Фандъкова и предрешения избор на единствения кандидат за главен прокурор, За да \"вземе\" София, партията трябва да мобилизира максимално своя разколебан електорат. На евроизборите БСП дишаше във врата й в столицата, а прогнозираната по-висока избирателна активност от онези 41% през 2015 г. създава предпоставки за протестен вот срещу Фандъкова. Преди четири години кметицата спечели убедително третия си мандат срещу кандидатите на Реформаторския блок и БСП още на първия тур с резултат от близо 240 хил. гласа. Левите кандидати взеха сумарно около 70 хил. гласа, а десните – около 50 хил. В битката на съветниците, която е основно между твърдите ядра, ГЕРБ се представи по-слабо (161 хил. гласа), БСП – на равнището на кандидата си (под 40 хил. гласа), а РБ с 62 хил. гласа надмина чувствително своя претендент. На тези избори в София ГЕРБ ще се бори да запази широката си периферия, \"Демократична България\" – да мобилизира на всяка цена допълнителна подкрепа, най-малкото за да си вдигне цената за балотажа, а БСП да затвърди резултатите си от евроизборите. Освен на гарантираната подкрепа на социалистите и други леви партийки (но не и от прогресивните леви, които също са омерзени от липсата на реална алтернатива на Фандъкова), Манолова няма как да не разчита и на Слави Трифонов. Разделилият се с bTV шоумен, който вече анонсира политически проект, не крие симпатиите си към омбудсмана, но досега не е обелил и дума каква точно позиция ще заеме наесен. Ако застане в една редичка с БСП и той трябва да демонстрира омерзение, защото във филипиките си от \"малкия екран\" клеймеше силно не само ГЕРБ, но и социалистите. \"Автентичните десни\" могат да решат изхода на втория тур в София. Не са много, но имат електорална тежест. На предходния местен вот те бяха около 70 хил. души, на евроизборите – колкото и условно да е това сравнение, \"Демократична България\" получи в столицата около 55 хил. глас. респективно при по-висока избирателна активност, е възможно \"отборът\" им да набъбне. Тези избиратели обаче, които в мнозинството си са високо образовани, имат сравнително добри доходи и са по-мобилни от останалите, най-вероятно няма да гласуват монолитно. Почти сигурно е, че СДС ще играе заедно с ГЕРБ по модела на евроизборите. Част от Движение \"България на гражданите\" и зелените симпатизират на Манолова, защото подкрепят еднакви каузи. Не е ясно и как ще постъпят \"десните\" привържениците на Десислава Иванчева, която на евроизборите получи в София близо 13 хил. гласа, и сега отново е в играта. Ако за отправна точка пък служат президентските избори, може да се твърди, че на втория тур десните също ще действат с омерзение. Ако не отпрашат към Халкидики, по-вероятно е да подкрепят Фандъкова, а не Манолова. Данни на \"Галъп\" от екзитпола на 13 нември 2016 г. сочат, че \"малко над половината от гласувалите за Трайков са излезли да гласуват и на втория тур (около 140 хиляди души), като сред тях Радев получава близо една трета от гласовете. С близо две трети от вота, Цачева води в този сегмент\" Неслучайно политологът Евгений Дайнов продължава да предупреждава, че мнозина десни привиждат Борисов като защитник от \"комунистите\" и непростимо му прощават дузина прегрешения.", "date": "2019.08.27", "title": "Битката за София: десни избиратели в резерв"}
{"url": "https://www.dnevnik.bg/evropa/2019/08/27/3953961_fotogaleriia_kak_moje_da_izglejda_novata_evrokomisiia/", "text": "                         Йоханес Хан (Европейска народна партия) – настоящият еврокомисар по разширяването бе номиниран за нов мандат в ЕК, където първо бе комисар по регионалната политика от 2010 до 2014 г.", "date": "2019.08.27", "title": "Фотогалерия: Кой се опитва да влезе в Комисията \"Фон дер Лайен\""}
{"url": "https://www.dnevnik.bg/evropa/2019/08/27/3955501_kato_slojen_3d_puzel_-_fon_der_laien_zapochna_da/", "text": "Днес започна обратното отброяване за съставянето на новата Европейска комисия. В понеделник изтече неформалният срок за представяне на кандидатите от 28-те страни членки и процесът започва без три имена - две от тях - Франция и Италия, не го спазиха, а Великобритания направо отказа да номинира свой еврокомисар. Процедурата никога не е била лесна, но този път прилича на сглобяване на 3D пъзел от хиляди парчета и почти невъзможно балансиране между няколко изисквания. Още преди да бъде пуснат хронометърът, един от номинираните за еврокомисар се оттегли, неофициално се твърди, че няколко държави са помолени да сменят кандидатите си, както и че натоварената със задачата Урсула Фон дер Лайен няма да се поколебае да отхвърли някое име. През 2014 г. Жан-Клод Юнкер върна шестима кандидати. Тя разполага с около един месец. Докато не събере целия си екип комисари, не може да внесе състава на Европейската комисия в Европарламента. В идеалния вариант в края на септември трябва да бъдат представени на евродепутатите структурата и състава на Комисията \"Фон дер Лайен\". През октомври различните парламентарни комисии ще изслушат бъдещия еврокомисар за съответния ресор и могат да отхвърлят кандидата, а германката ще трябва да помоли съответната страна за ново име. Евродепутатите имат шанс само за едно гласуване в пленарна зала (вероятно на 22 октомври) на цялата Европейска комисия, т.е. те не могат да заявят отделно, че не им харесва структурата ѝ или някой от комисарите. А при сегашния състав на Европарламента - раздробен на групи и с много хора, които са за пръв път в него - постигането на мнозинство може да се окаже по-трудно от обикновено. На 1 ноември всичко би трябвало да приключи и Жан-Клод Юнкер да предаде поста на Урсула Фон дер Лайен. Само две почти сигурни имена Засега за сигурно може да се смятат нейното име и това на испанеца Жозеп Борел, който ще поеме поста на Федерика Могерини. Това важи в значителна степен и за двамата ѝ заместници - холандецът Франс Тимерманс и датчанката Маргрете Вестагер. Причината е, че те бяха определени на историческия по продължителност Европейски съвет през юли. Но формално съдбата на Тимерманс и Вестагер е в ръцете на парламента и случаят със Сергей Станишев е показателен - съветът на 28-те държавни лидери го предложи за първи председател на Европарламента, но евродепутатите веднага пренебрегнаха това. Същото важи и за Фон дер Лайен и Борел, тъй като докато не получан \"да\" от Европарламента те са просто кандидати с подкрепата на 28 държави. Всички останали предложения са под въпрос в една или друга степен, независимо, че сред тях има такива на еврокомисари като българката Мария Габриел, словакът Марош Шефчович, чехкинята Вера Йоурова, австриецът Йоханес Хан и латвиецът Валдис Домбровскис. Повечето кандидати имаха кратки първи срещи с германката и според \"Ханделсблат\" не всички са били убедителни. В някои случаи кандидатите не са съответствали на ресорите, за които настояват националните им правителства. Италианската агенция AGI твърди, че Фон дер Лайен дори тихомълком е помолила някои столици да помислят за друго име, защото предложеното е \"неадекватно\" (на първо място се очаква кандидатът да разбира достатъчно добре ресора си, а след това - и да има визия за това какви политики ще реализира в него). В крайна сметка не всеки ще бъде част от екипа на председателя, заяви в понеделник говорителка на Европейската комисия Мина Андреева. Пъзел в няколко измерения Фон дер Лайен трябва да сглоби своя пъзел като поддържа баланс между -   на номинираните при променен баланс на силите в Европейския парламент (самото одобряване на германката с минимално мнозинство от 9 гласа вече е симптоматично колко трудности предстоят) - представителство на   (няколко централноевропейски държави искат техният човек да е зам-председател на Комисията, но едва ли Изтокът ще има повече от един свой представител на такъв пост) - интересите на  (който основно дава парите в бюджета на ЕС)  (където са нетни получатели на евросредства) -  , защото тя обеща да постигне 13 дами в 27-членния си екип (макар че засега 10 държави са ѝ предложили кандидатки и едва две - Румъния и Португалия, откликнаха на призива да излъчат и мъж, и жена, за да улеснят избора); това искат и евродепутатите, защото досега в историята от 183 еврокомисари едва 35 са били жени; от друга страна, една номинирана жена по-трудно ще бъде отхвърлена от Фон дер Лайен в името на постигането на съотношението 50 на 50 процента с представителите на \"силния пол\" -   до по-важен пост (австриецът Йоханес Хан, например, очаква нещо повече, след като 5 години се занимава с отношенията със съседите и разширяването на ЕС, а Прага лобира чехкинята Йоурова от правосъдие и вътрешен ред да се премести в цифров пазар, външна търговия или общ пазар) -     и нежеланито да се занимават техните хора с други - запазване ангажираността и   с дейността на Европейската комисия, а не след избирането ѝ тя да бъде оставена да се оправя с Европа, а те да се върнат към преследване на собствени интереси. Няма \"алфа политици\" Една отличителна черта веднага се набива на очи - в екипа си Фон дер Лайен изглежда няма да има ярки имена и хора със солиден опит поне на национално ниво. Юнкер разполагаше със 7 бивши премиери и държавни глави и няколко бивши министри и това понякога създаваше напрежение между такива \"алфа политици\". Но комисията на Фон дер Лайен се очертава да е на другия полюс със само един бивш премиер (латвиецът Валдис Домбровскис). Контактите на Мария Габриел в Европарламента ще бъдат подложени на серизоно изпитание. Тя влезе като евродепутат през 2009 г. и спечели втори избори през 2014 г. Но през лятото на 2017 г. се наложи спешно да замести Кристалина Георгиева заради завръщането ѝ в Световната банка във Вашингтон. Тогава се наложи ресорът на Георгиева за бюджета на ЕС да бъде прехвърлен на Гюнтер Йотингер, който отговаряше за дигиталната икономика. За Габриел бе създаден нов ресор - цифровата икономика и общество, на който тя ще работи малко повече от 2 години до края на мандата на Комисията \"Юнкер\". Скандалът с изтичането на лични данни на милиони български граждани няма пряко отношение към оценката на дейността ѝ, но едва ли ще ѝ бъдат спестени въпроси за него, след като отговаря и за киберсигурността в ЕС. Има и някои екзотични предложения. Хърватката Дубравка Шуица, например, дълго е била учителка по немски и англиски, после кмет на Дубровник и от 2013 г. - член на Европейския парламент, припомня \"Ди Велт\". Кипърката Стела Кириакидис е психолог и депутат с опит в здравеопазването, а за кратко и и.д. председател на Съвета на Европа, но също като хърватката има скромен управленски опит. Румънката Рована Плумб е била министър за еврофинансирането до 2017 г., след което е била принудена да подаде оставка заради обвинения в коупция. При мъжете също има подобни примери и в частност кандидати на евроскептичните правителства в Полша, Унгария или Италия няма да бъдат посрещнати с овации в Европарламента. Литва предложи 28-годишния министър на икономиката Виргиниюс Синкявичус (Зелени/Европейски свободен алианс), а той е в политиката едва от 2016г., като преди това е следвал и е работил малко като журналист. Някои не харесват, че в кабинета му има бейзболна шапка с надпис Make America Great Again. В понеделник падна и първата \"жертва\" на борбата за конкретни ресори - полският кандидат Кшищоф Шчерски (Европейски консерватори и реформисти) – началник на кабинета на президента Анджей Дуда, изненадващо се оттегли. Причината е, че на срещата Фон дер Лайен му предложи ресор земеделие, докато той е заинтересован от икономическо или енергийно портфолио. След срещата с нея той каза за полско радио, че за земеделие по-подходящи са хора, които цял живот се занимават с това, като Януш Войчеховски. \"Ди Велт\" твърди, че Варшава се интересува още от инфраструктура, енергетика или климатични политики. Унгария и Словения се конкурират за еврокомисар по разширяването. Чехия флиртува с идеята за комисар за вътрешния пазар или търговията, от които се интересуват Ирландия и Франция. Словакия очаква нещо, свързано с индустрията. Румъния вижда себе си в енергетика, транспорт или околна среда. Германското издание продължава да твърди, че \"България смята земеделието за вълнуващо\", макар премиерът Бойко Борисов да отрече това преди дни и говори, че държи на ресор кибер сигурност. Само че към дигиталния сектор проявяват интерес още Чехия и Дания. Ако Урсула фон дер Лайен удовлетвори желанията на всички национални столици, ще се получи абсурдна ситуация на комисия с 26 зам.-председатели, включително 14 еврокомисари с икономически ресори.", "date": "2019.08.27", "title": "Като сложен 3D пъзел - Фон дер Лайен започна да сглобява новата Еврокомисия"}
{"url": "https://www.dnevnik.bg/sport/2019/08/27/3955555_kogato_tank_stane_futbolna_atrakciia_v_belgrad_video/", "text": "\"Маракана\" от сега има още една атракция. С това послание \"Цървена звезда\" обяви разполагането на... танк до стадиона си \"Райко Митич\", наричан от запалянковците \"Мала Маракана\". Машината беше докарана в понеделник - ден преди реванша срещу \"Йънг бойс\" от плейофите за влизане в групите на Шампионската лига. Според информации в сръбските медии танкът е Т-55 и е бил пленен във Вуковар. Битката за Вуковар през 1991 г. е ключово събитие в модерната история на Хърватия. След кървава обсада градът пада под контрола на сръбските бунтовници, които обявяват създаването на Република Сръбска Крайна. През 1998 г. Вуковар е върнат на Хърватия. Появата на танка предизвика възмущение сред хърватите, като някои от тях призоваха УЕФА да се намеси.  ", "date": "2019.08.27", "title": "Когато танк стане футболна \"атракция\" в Белград (видео)"}
{"url": "https://www.dnevnik.bg/ot_vas/chitatelski_dnevnik/2019/08/27/3955185_ujasna_organizaciia_muchi_putnicite_na_letishte_sofiia/", "text": "                         Днес станах свидетел на поредните пътници, които изпуснаха полета си за Атина над 8 човека, благодарение на ужасната организация и екипна работа на фирмата, обслужваща полетите, паспортен контрол и служителите на летище София. Всичко това се изразява в следното:  - огромни струпвания от чакащи , съответно закъснения за полети, въпреки ранното време на пристигане в летището. При приключил бординг, но все още с възможност за извозване на пътниците, липса на служители на гишетата или такива, към които може да се обърне човек за помощ.  Когато се попитат такива на други съседни гишета, просто вдигат рамене. Бил съм свидетел на други летища как подобни ситуации със закъснели с няколко минути пътници (5 мин.) се разрешават и се съдейства. Лентата за багаж на пристигащите е в окаяно състояние. Цялата е в лепенки от багаж - съответно никой никога не си е правил труда да я почисти. В по-натоварените летища подобна пародия не съм виждал. Масово уредбите за съобщаване на полетна информация не работят или са толкова намалени, че нищо не се чува. Явно тази информация не е важна според \"професионалното\" ръководство на Летище София. Това става и предпоставка за изпускане на полети.  В случай, че пътник пътува само с ръчен багаж, той е лишен от последно повикване за качване по уредба (ако чуе въобще). Това е изключително дискриминативно и меко казано глупаво.  - демонстрация за пълната безстопанственост и прогрес на нацията ни.  Липсата на всякакво съдействие и разбиране от страна на служителите на наземния оператор, за което мога да бъда изключително конкретен при интерес от тяхна страна. Съответно централният офис (не в България) ще бъде уведомен. Липса на каквото и да е обучение на служителите за отношение към пътниците как да действат в критични ситуации. Това писмо ще изпратя на всички медии и институции, отговарящи за летище София в и извън пределите на страната, и такива, които сертифицират същото . Надявам се да изпълните със съдържание заеманите от вас длъжности и да разрешите тези сериозни, но лесни за корекция проблеми.", "date": "2019.08.27", "title": "Ужасна организация мъчи пътниците на летище София"}
{"url": "https://www.dnevnik.bg/sviat/2019/08/27/3955432_novoto_letishte_v_istanbul_zashto_veche_go_otbiagvat/", "text": "                         Най-голямото летище в Европа, на 40 километра северно от 15-милионния Истанбул, бе построено в рекорден срок - за по-малко от шест години. Стартът на престижния за президента Ердоган проект премина без проблеми, което е рядкост за толкова комплексни логистични обекти, отбеляза швейцарският \"Нойе Цюрихер Цайтунг\". Напоследък в Турция се чуват обаче все повече гласове, че мястото на летището не е подбрано правилно. Само четири месеца след като то бе въведено в редовна експлоатация, нараства броят на опасните инциденти. Една от причините за това е природна: В края на август в небето над Босфора може да се наблюдава впечатляващо красива картина: стотици хиляди щъркели се събират на ята, за да отлетят на юг. Птици и други проблеми През тази година обаче истанбулци очакват ятата с недобро чувство. И сега има сблъсъци между по-малки ята и отлитащите или кацащи самолети, защото  новото летище  в северната част на града бе построено на място, над което преминават милиони прелетни птици. Както експерти, така и природозащитници обръщаха внимание на този факт, критикувайки мястото, избрано за строежа на новото летище. Един самолет на Турските авиолинии, извършващ кацане в Истанбул, наскоро бе толкова силно повреден от ято птици, че нямаше как да продължи полета си. Птиците не са единственият проблем, отбелязва още \"Щутгартер Нахрихтен\". Неблагоприятни са и опасните странични ветрове, които затрудняват пилотите. Дори турският министър на транспорта трябваше да признае, че през първите месеци от  функционирането на новото летище  самолетите са били принудени да извършват голям брой повторни маневри за излитане и кацане заради опасните странични ветрове. \"Щутгартер Нахрихтен\" посочва, че в 180 случая пилотите е трябвало да прекъснат планираното кацане и да се издигнат отново във въздуха. А през есента в крайбрежната област започва и сезонът на мъглите. Има и други оплаквания. Бетонът на пистите се пропуквал, защото не били вкопани достатъчно дълбоко в скалите. \"Щутгартер Нахрихтен\" цитира и турския министър на транспорта Джахит Турхан, който признава, че пистите нямат отоплителна система. Според експерти, това може да създаде проблеми през зимата. Огромните разстояния в терминала Пътниците пък се оплакват и от невероятно дългите разстояния в терминала. Между 20 и 25 минути пеш се изминават обикновено от гейта на самолета до паспортните проверки, митниците и получаването на багажа. В новия терминал няма никакъв транспорт за пътниците, а броят на движещите се пътеки е крайно ограничен. Все пак гигантският терминал с площ от 1.4 милиона квадратни метра се намира под един покрив. В него човек се чувства още по-малък, отколкото под гигантския купол на прочутата Истанбулска джамия \" Света София \", пише \"Нойе Цюрихер Цайтунг\".      И макар през новото истанбулско летище в първите четири месеца след откриването му да са преминали по-малко пътници, отколкото през старото летище за същия период на миналата година, намеренията за бъдещето са много амбициозни. Строителните работи ще продължат още доста години, докато Истанбул заеме мястото си сред най-големите летища в света. По своята площ от 7 640 хектара то вече е най-голямото в Европа, само Денвър, Колорадо и Дамам в Саудитска Арабия са разположени на по-голяма площ. Проблеми с имиджа Независимо от всички суперлативи, имиджът на новото истанбулско летище, което иска да стане най-голямото в света и да превозва по 200 милиона пътници в година, не е от най-добрите, констатира \"Щутгартер Нахрихтен\". Достигането до летището е трудно, поради това, че е доста отдалечено от Истанбул, а липсва метро или влак, които да го свързват с центъра на града. Тъй като летището бе построено извънредно бързо, сега започват да излизат на бял свят различни дефекти. Множат се оплакванията на пътниците от изпадали плочки по подовете, замърсени тоалетни и всевъзможни други нередности. Това стряска много от хората. Според съобщения в медиите, летището \"Сабиха Гьокчен\" в азиатската част на Истанбул междувременно се радва на растяща популярност. Проектът за мега-летище се провали тотално, написа в \"Туитър\" опозиционният депутат Илхами Озджан Айгун.", "date": "2019.08.27", "title": "Новото летище в Истанбул: защо вече го отбягват"}
{"url": "https://www.dnevnik.bg/zdrave/2019/08/27/3954162_uvelichenieto_na_zaplatite_na_medicinskite_sestri/", "text": "Второто полугодие на 2019 г. Това е новият срок, който дава Министерството на здравеопазването, в който да има реално  увеличение на заплатите на медицинските сестри , фелдшери, акушери, лаборанти. И в който да бъде достигнато нивото на заплащане, регламентирано с подписания в края на миналата година Колективен трудов договор от 950 лв. Това се разбира от отговори до \"Дневник\" от здравното министерство във връзка с множество сигнали от медицински специалисти, че въпреки множеството обещания, протести, отпуснати допълнителни десетки милиони от март досега, в много болници увеличение на заплатите все още няма никакво. Пред \"Дневник\" медицински сестри заявиха, че все още – към 14 август, получават заплати между 590 лв. до 620 лв. Такива сигнали има от специалисти по здравни грижи в Павел баня, Павликени, Ловеч, Казанлък, болница в Бургас, университетска болница в София, Видин, Велинград, болница \"Св. Марина\" във Варна, \"Св. Георги\" в Пловдив, Свищов, Мизия и др. Действително на няколко места се появиха и информации за увеличение на заплащането със 100-200 лв. И допълнително материално стимулиране, но това далеч не е повсеместно. Това е и причината медицинските сестри да готвят за 11 септември  нов национален протест  и да възначеряват да блокират следобед площадът пред Народното събрание. А след това отново да влязат във всекидневни протести – на места ефктивни. Здравните специалисти протестират от март-април, като срещите с правителството в опит да бъде  туширано напрежението датират и преди това . А както премиерът Бойко Борисов, така и здравният министър неколкократно дадоха различни срокове, в които да се усети увеличение на заплатите вследствие на няколкото транша допълнителни държавни пари. Последният такъв срок, даден от Ананиев, гласеше, че увеличението ще е факт от 1 юли. Първоначално след лична намеса на премиера още през февруари правителството даде  допълнително на общинските и областни болници 30 млн. лв.  Няколко дни по-късно Кирил Ананиев обяви, че министерството започва анализ на проблемите със заплащането на здравните специалисти. А целта е да се установят размерите на заплатите във всяко лечебно заведение и къде колко не достига, за да се гарантират предвидените в колективния трудов договор 950 лв. начална заплата. Към края на март, на фона на продължаващи протести и ескалиране на напрежението, Ананиев заяви, че специалистите по здравни грижи не са усетили отпускането на средствата, защото още тече процедура по усвояването на допълнителните пари. Но може би от 1 април хората ще получат своето увеличение, прогнозира министърът. Обяви, че анализите показват сериозни диспропорции и всевъзможни практики на болнините ръководства при формирането на разходите. С този мотив и с аргумента, че при това положение допълнителни средства само още повече ще задълбочат проблемите и няма да има реално вдигане на заплащането, Кирил Ананиев обясни, че не може да се очаква държавата да отпусне и още пари. Мнението на министъра, че няма как наливането на допълнителни средства да реши проблемите и да гарантира вдигането на заплатите, претърпя обрат сачо няколко дни по-късно. В началото на април отново с разпореждане на премиера Бойко Борисов Министерски съвет  гласува допълнителни около 50 млн. лв.  по бюджета на Министерството за здравеопазването. А в своите изявления Борисов и Ананиев пак обявиха, че това е за повишаване на заплатите на медицинските сестри и специалистите по здравни грижи. Двамата пак обещаха началните заплати и за двете групи да станат 950 лв. Дни по-късно пред Би Ти Ви министърът на здравеопазването  заяви, че от 1 юни тази година няма да има медицинска сестра  в България, която да получава по-ниска заплата от 950 лв. Впоследствие при свои изявления пред медии срокът стана юли. Междувременно здравното министерство направи и централизирано методика за формиране на заплатите и разпределение на разходите в болниците. Идеята беше с нея да се гарантира, че парите ще стигнат до медицинските специалисти и някакви общи правила за разходите. А министърът коментира, че така ще има \"справедливи и прозрачни принципи и правила за формирането на възнагражденията на професионалистите по здравни грижи\". Методиката беше направена, а след това тествана по места, включително и лично от министъра, който обиколи множество болници из страната. Правилата обаче не са задължителни за болничните мениджъри. Така за да се стигне до днес, когато шест месеца след първите протести, положението със заплатите на сестрите е почти същото, като в началото. А наесен се очертава ново напрежение. И до това, че въпреки отпуснатите милиони, те така и не са стигнали до голяма част от сестрите. А думите на министъра, че надали наливането на допълнително средства, ще решат проблемите, се оказват по-скоро вярни. Сега министерството обещава все пак увеличение да се усети. Вече със срок второто пулогодиен, но този път без конкретен месец. \"Очакването е, че всички тези действия ще допринесат за стабилизиране на финансовото състояние на държавните и общински болници и медицинските специалисти в тях ще могат да разчитат на по-добри възнаграждения през второто полугодие на 2019 г.\", се казва в отговор на министерството до \"Дневник\". \"Министерството на здравеопазването ще продължи да следи и да анализира равнището на достигнатите възнаграждения в държавните и общински лечебни заведения за болнична помощ, като по-съществени промени се очакват след отчета за деветмесечието\", се казва още в отговорите. От ведомството не отговорят на въпросите имат ли данни в колко и кои болници е постигнато увеличение на заплатите за медицинските специалисти, с колко лева средно е увеличението, ако има такова, къде няма вдигане на заплатите и защо. Както и дали се планират нови действия, за да се стигне все пак до увеличение, там където все още няма такова.", "date": "2019.08.27", "title": "Увеличението на заплатите на медицинските сестри вече е със срок второто полугодие"}
{"url": "https://www.dnevnik.bg/sport/2019/08/27/3955552_grigor_dimitrov_shte_igrae_s_12-iia_v_sveta_na_us_open/", "text": "Григор Димитров ще се изправи срещу 12-ия в света Борна Чорич във втория кръг на US Open. Българинът  започна с трудна, но важна победа в Ню Йорк, като се наложи срещу Андреас Сепи . Както и срещу италианеца, сега отново Димитров ще има срещу себе си съперник, срещу когото никога не е играл. Чорич се наложи със 7:6 (7), 6:3, 6:0 срещу руския квалификант Евгений Донской. При нова победа Димитров ще играе в третия кръг за първи път от 2016 г. Там възможен съперник е Пабло Куевас, победил в три сета Джак Сок. Канадецът Милош Раонич се отказа от участие.", "date": "2019.08.27", "title": "Григор Димитров ще играе с 12-ия в света на US Open"}
{"url": "https://www.dnevnik.bg/sport/2019/08/27/3955580_serena_uiliams_otne_shouto_s_razgrom_sreshtu_sharapova/", "text": "Серена Уилямс не позволи да се стигне до зрелище в  очаквания с огромен интерес мач срещу Мария Шарапова в първия кръг на US Open . Американката спечели убедително с 6:1, 6:1. Тя взе 20-ата си победа от 22 двубоя срещу рускинята, като продължава да не е губила сет в съперничеството от 2013 г. Двубоят беше исторически, тъй като беше първата среща между двете на US Open. Мачът беше и първият за Уилямс при завръщането ѝ в Ню Йорк след скандалния финал срещу Наоми Осака преди година. Сега Шарапова не успя да се противопостави на носителката на 23 титли от Големия шлем и загуби за по-малко от час. Роджър Федерер започна с обрат участието си в турнира. Швейцарецът трябваше да положи усилия за 4:6, 6:1, 6:2, 6:4 срещу индиеца Сумит Нагал.", "date": "2019.08.27", "title": "Серена Уилямс отне шоуто с разгром срещу Шарапова"}
{"url": "https://www.dnevnik.bg/kultura/2019/08/27/3953726_kakvo_predstoi_na_35-to_izdanie_na_apoloniia/", "text": "Над 70 събития присъстват в тазгодишната програма на фестивала Празници на изкуствата \"Аполония\", съобщават организаторите от Фондация \"Аполония\". 35-ото издание на фестивала ще се проведе от 29 август до 7 септември в Созопол, а любителите на изкуствата ще могат да избират от разнообразните културни събития, които ще се проведат на няколко места в града. Тази година фестивалът ще бъде открит със спектакъл на балет \"Арабеск\", в който ще бъдат представени няколко танцови постановки. Концертът ще бъде на 29 август от 20.30 часа на сцената на амфитеатър \"Аполония\". Музика Един от акцентите в музикалната програма тази година е концертът на певеца Васил Петров, който ще представи някои от най-известните си български песни, но с нови аранжименти, написани от пианиста и композитор Ангел Заберски – син.      Друг акцент е изпълнението на рок групата \"Фондацията\". С участието си на \"Аполония\" те ще отбележат 75-годишнината на музиканта и певец Кирил Маричков. В останалите дни зрителите ще могат да чуят групите \"Б.Т.Р\", Стефан Вълдобрев и \"Обичайните заподозрени\", \"ФСБ\" и Биг бенда на БНР. \"Да послушаме кино\" е джаз концертът, който Хилда Казасян ще представи заедно с музикантите Христо Йоцов – барабани, Живко Петров – пиано, Димитър Карамфилов – контрабас, и Михаил Йосифов – тромпет. С тях на сцената ще бъдат и Теодосий Спасов, както и певецът Васил Петров.      Кино Тазгодишната кино програма ще бъде открита с прожекция на филма \"Да ходиш по вода\", представящ пътя към осъществяването на един от най-мащабните арт проекти \"Плаващите кейове\" на артиста Христо Явашев – Кристо. Прожекцията му ще бъде на 30 август от 23 часа в читалище \"Отец Паисий\". \"Снимка с Юки\" на режисьора Лъчезар Аврамов и \"Ирина\" на Надежда Косева, носител на няколко награди от международни фестивали, също ще могат да бъдат видени сред българските заглавия от кино програмата. Театър Пет ще бъдат гостуващите столични театри на сцената на читалище \"Отец Паисий\" в Созопол. Една от постановките, с които Народният театър \"Иван Вазов\" ще участва тази година, е \"Любовникът\" на актьора и режисьор Деян Донков.      Артистите от Малък градски театър \"Зад канала\" ще изиграят спектакъла по режисура на Теди Москов \"Аз обичам, ти обичаш, тя обича\", а Общинският театър \"Възраждане\" ще представи постановката \"Защото на мама така ѝ харесва\" на Лилия Абаджиева. Останалите два гостуващи театъра ще бъдат театър \"Азарян\" и театър \"199 Валентин Стойчев\". На сцената на \"Аполония\" те ще се качат със спектаклите \"Чехов x 3\" по режисурата на Владимир Люцканов и Антоанета Бачурова и \"Най-бързият часовник във вселената\" на Стайко Мурджиев. Изложби и литература Художествената галерия в Стария град на Созопол ще представи изложбата \"Великата красота\", чийто куратор е Свилен Стефанов. Тя включва произведения на артистите Генади Гатев, Димитър Яранов, Иван Кюранов, Красимир Добрев, Росен Тошев, Свилен Стефанов, Хубен Черкелов, Венелин Шурелов. Международното триенале на сценичния плакат представя деветото си издание с изложбата \"Плакати за арт фестивали\". Създадена специално за \"Аполония\", селекцията се състои от близо 500 плаката на автори от 26 държави. След фестивала в Созопол експозицията ще бъде представена във всички фоайета на НДК през ноември тази година. Литературните събития ще бъдат открити на 30 август с представянето на книгата \"Жажда\" на Захари Карабашлиев. До края на фестивала ще има около 6 премиерни заглавия, сред които \"Поразените\" на Теодора Димова и \"Животните\" на Мария Донева. Подробната програма на \"Аполония\" може да видитие  тук . Билетите за отделните концерти вече са в продажба, както и \"Златният билет\", който дава свободен достъп за всички събития в рамките на целия фестивал.", "date": "2019.08.27", "title": "Какво предстои на 35-ото издание на \"Аполония\""}
{"url": "https://www.dnevnik.bg/na_put/2019/08/27/3955221_djebchiite_v_barselona_stanaha_tolkova_mnogo_che_gi/", "text": "Кражбите и нападенията в Барселона се увеличиха дотолкова, че срещу джебчиите се организират \"граждански патрули\". Жертви на престъпниците са най-вече многобройните туристи. Миналата сряда консулството на САЩ във втория по големина испански град предупреди американските граждани, че това лято \"има увеличаване на престъпленията, съпътствани с насилие\", и ги посъветва да не носят ценни часовници или бижута. През последните дни посланикът на Афганистан в Испания беше нападнат и часовникът му беше откраднат, а 91-годишна французойка беше приета в болница след падане, предизвикано от крадци, които дръпнали верижката от врата й. От юни насам бяха регистрирани осем убийства - по-скоро рядък факт за този град. Южнокорейска чиновничка почина, след като беше ранена по време на кражба. Влиятелната хотелиерска асоциация на града през юли открито изрази безпокойство от \"големите пропуски\" в сферата на сигурността, които биха могли \"сериозно да накърнят репутацията на Барселона\". Изправен пред тези активно отразени в медиите инциденти, Алберт Батле, който отговаря в общината за сигурността, призна, че има \"криза в сигурността\" и призова да се \"направи сериозен и отговорен анализ\" на ситуацията. Според полицията кражбите са се увеличили с 28 процента между 2016 г. и 2018 г. Тенденцията за повишаване продължи със скок от 31 процента за една година на кражбите, съпътствани с насилие, през първото шестмесечие на 2019 г. Но за сметка на това престъпленията (убийства и наранявания) са намалели през първата половина на годината и ръстът на убийствата на глава от населението остава много по-малък в сравнение с този в Лондон, Берлин или Брюксел. \"Барселона остава един много сигурен град. Има увеличаване на несигурността, но то не ми се струва достатъчно, за да има безпокойство като настоящото\", казва Соня Андолз, експертка по политиките за сигурност. Според нея увеличаването на несигурността е свързано с туристическия бум, който винаги  привлича джебчиите . От 1990 г. до 2017 г. броят на туристите, отседнали в хотел в Барселона, скочи от  1.7 милиона на 8.8 милиона , посочва Общинският център за наблюдение на тенденциите в туризма. Към тази цифра трябва да се добавят 2.7-те милиона пътници на круизни кораби и 2.4-те милиона туристи, наемали апартаменти. 60 процента от кражбите стават в най-посещаваните зони -стария град и квартала \"Ешампле\", в който се намира базиликата  \"Саграда фамилия\" . Старият град е \"оставен на произвола на съдбата\", казва Густаво Екуия, чийто магазин за аржентински специалитети неотдавна беше обран три пъти за една нощ. \"Има все повече проблеми, страшно много кражби и намушкани хора\", допълва той.      Проблемът придоби политическо измерение, когато кметът  Ада Колау,  която е на власт от 2015 г., беше обвинена в прекалено мек подход към проблема. Общината се защитава, като изтъква, че има увеличаването на бюджета за сигурност и че областта използва повече полицаи, включително части за борба с размириците. Но според полицията само един от десет престъпници, задържани за грабеж с насилие в периода 2018-2019 г., е бил пратен в затвора. Обезпокоени, жителите на Барселона организират \"граждански патрули\", които обикалят града и метрото, скандирайки: \"Джебчии, джебчии, Барселона е пълна с джебчии\" и носят плакати на няколко езика. Когато в метрото заподозрят някого, че е джебчия, \"гражданските патрули\" започват да свирят и извеждат човек от влака или от метростанцията. \"Свидетели сме на толкова несигурност, на такова безпокойство, че си казваме: или правим нещо, за да възстановим реда в Барселона, или тя ще се превърне в един южноамерикански град\", казва Елияна Гереро, колумбийка, която отпреди 12 години е започнала да патрулира сама в метрото. \"Преди подобно нещо не се случваше. Имаше кражби, но не и такова насилие като сега\", казва Елияна, брокер на недвижими имоти, неуспяла да постъпи на работа в полицията. Но властите и експерти възразяват срещу тази инициатива. \"Разбирам, че хората искат решения. Но да започнат сами да раздават правосъдие не е решение. Един гражданин без образование, без униформа и без контрол не може да играе такава роля\", казва Соня Андолз. /БТА", "date": "2019.08.27", "title": "Джебчиите в Барселона станаха толкова много, че ги подгониха граждански патрули"}
{"url": "https://www.dnevnik.bg/politika/2019/08/27/3955583_ivan_kostov_ochakva_danuchna_reviziia_da_bude/", "text": "Бившият премиер Иван Костов обяви в ефира на Би Ти Ви за приключила срещу него и съпругата му ревизия от Националната агенция за приходите, която се прави през последните 2-3 години, а завършва в период, при който срокът за обжалване ще приключи в средата на изборната кампания, когато прокуратурата може да започне следствие. Това според него ще даде възможност на прокуратурата да действа срещу човека, за когото са убедени, че стои зад обединението \"Демократична България\" (ДСБ, \"Да, България\" и \"Зелено движение\"), която се обяви против избора на Иван Гешев за нов главен прокурор. Костов обясни, че ревизията е за значителни средства - негови и на съпругата му, които надхвърлят 400 хил. лв. и които са били декларирани преди години пред Сметната палата и са публично достояние. Парите са се увеличили в годините, защото са били предоставяни на инвестиционни дружества. От последното, в което са били вложени, са били дадени в заем на акционерно дружество, за което има документи. Общо 15 документа, от които безспорно се вижда собствеността върху средствата, са били предоставени на Националната агенция за приходите, обясни Костов. Въпреки това в заключение в средата на август, че парите \"в особено големи размери\" не са на семейство Костови и трябва да бъдат обложени, а прокуратурата ще започне следствие. В средата на август излиза докладът на приходната агенция, сроковете за възражения изтичат в средата на изборната кампания. И това прави връзката между личния ми проблем и изборната кампания, ще се даде възможност на прокуратурата да действа срещу човека, за когото те са убедени, че стои зад \"Демократична България\", която е срещу избора на Иван Гешев за главен прокурор, обясни ситуацията Костов.   и няма да позволи приходната агенция да бъде използвана политически цели в предизборна кампания. Той призова да не се допусне допусне нов срив на институцията, като се позволи да обслужва кампания на прокуратурата. Прогнозира, че прокуратурата ще загуби делата, който семейството му ще заведе срещу нея. Каза, че в приходната администрация знаят, че той като политик е бил в основата на приемането на съвременните данъчни закони и \"няма как да давам примери в нарушаването им\". Посочи, че защитава позицията, която имат и всички европейски институции - Венецианската комисия, Европейската комисия, Съветът на Европа, Съветът на министрите на правосъдието, ПАСЕ, които твърдят, че българската съдебна реформа не е завършила и че проблемът е в прокуратурата. Всички тези институции твърдят, че българската съдебна реформа не е завършена, и това съвпада с моето мнение. Аз не съм против Гешев като персона, а против начина, по който функционира прокуратурата, обясни Костов и допълни, че не се страхува, че ще бъда разследван. \"Не го казвам, защото се страхувам, а защото това може да бъде използвано като провокация по време на изборите\", обясни Костов. Срещу никоя персона не съм лично, обяви той и посочи, че защитава позициите срещу структурата на системата, невъзможността да бъде разследван главният прокурор и всичко, което пречи на България да бъде приета в Шенген и във валутния съюз. но могат да бъдат представени по абсурден начин, както стана срещу двама министри от Реформаторския блок – Николай Ненчев и Даниел Митов, даде пример Костов и посочи, че в крайна сметка прокуратурата ще загуби и губи тези дела. Той коментира, че е очевидно, че правителството иска да скрие бившия шеф на антикорупционната комисия Пламен Георгиев с назначаването му за консул във Валенсия. Напомни за друг подобен случай, при който бившият главен прокурор Никола Филчев бе назначен за посланик в Казахстан от президента тогава Георги Първанов. \"И беше конфузен опит, така че може и това да не се окаже правилният ход. Искрено се надявам това да не се случи\", заключи Костов. В отговор на въпрос за настоящото управление той посочи, че то очевидно не постига определените от него национални цели - влизането в Шенген и еврозоната, при положение че икономиката е в добро състояние и цялата ситуация благоприятства подобни стъпки. Посочи, че е редови член на ДСБ и партията няма нужда от неговата благословия за своите решения. С лидера й Атанас Атанасов рядко се чували. Обяви, че Борислав Игнатов, защото смята, че е човекът, от който София има нужда. Посочи, че не иска да застава в позата на смятащи се за десни интелектуалци, които \"използват огнени стрели срещу собствената си политическа представителност\".", "date": "2019.08.27", "title": "Иван Костов очаква атака от прокуратурата (допълнена)"}
{"url": "https://www.dnevnik.bg/sviat/2019/08/27/3955584_kfc_testva_dnes_pileshko_ot_rastenie/", "text": "Американският гигант за бързо хранене KFC подарява днес на клиентите си безмесни \"пилешки хапки\" и \"крилца без кости\". Това \"фалшиво месо\", както го нарекоха медиите, ще се предлага само в един обект в Атланта, щата Джорджия, заедно с друга поръчка. Става дума за тестване реакцията на клиентите на тенденцията базирани на растителен произход продукти да навлизат в сектора на бързото хранене като заместители на месото. Проектът е съвместно начинание с компанията за веган продукти Beyond Meat. . С Beyond Meat и Impossible Foods работят известни вериги като Subway и Burger King, което очертава конкуренция в новата ниша. От Subway обявиха, че планират тестове за Beyond Meatball Marinara в 685 заведения в САЩ и Канада, а от Burger King пуснаха във всичките си ресторанти Impossible Whopper. Безмесен бургер на Beyond Meat се продава в Carl’s Jr., а White Castle включи в менюто Impossible Slider. Основната съставка идва от преработена соя и подобни продукти навлизат и в супермаркетите.", "date": "2019.08.27", "title": "KFC тества днес \"пилешко от растение\""}
{"url": "https://www.dnevnik.bg/sviat/2019/08/27/3955613_500_evro_moje_i_da_sa_dobri_pari_za_tiradjiia_ot/", "text": "                         Условията, при които в Северен Рейн-Вестфалия се трудят шофьорите на тежкотоварни камиони от Югоизточна Европа, нямат нищо общо със социалните стандарти, приети от ЕС в края на 2018 година, съобщава най-големият германски синдикат \"Верди\". Синдикалистите припомнят, че според тези стандарти шофьорите не бива да прекарват часовете за почивка в кабините на камионите. Всъщност на практика реалността е съвсем друга, твърдят от \"Верди\" - и демонстрират това в рамките на една обиколка из логистичния център в Дуисбург-Райнхаузен. Според репортерката на \"Вестдойче Алгемайне Цайтунг\" шофьорите на тежкотоварните камиони, очакващи обработка, все пак преспиват в кабините или си устройват пикник край пътя. \"Тази ситуация означава, че европейската социална политика се е провалила\", казва пред вестника синдикалистът от \"Верди\" Франк Индерфорт. За този провал той обвинява \"големите играчи\" в бранша, а от \"Верди\" настояват за повече контрол. Вестник \"Вестфаленпост\" описва ситуацията така: \"Препълнени паркинги край магистралите, задръствания от камиони в индустриалните зони на градовете: в Северен Рейн-Вестфалия, където има гъста мрежа от 2200 километра автомагистрали, недостигът на паркоместа за камионите е особено остър. Според проучване на Промишлено-търговската камара край магистралите са налични 715 паркоместа, плюс още 150 в специалните портове за камиони.\" Германското правителство смята, че до 2025 година само в Северен Рейн-Вестфалия ще са необходими още 4000 паркоместа за тежкотоварни камиони, пише \"Вестдойче Алгемайне\" и коментира: \"Браншът бързо расте - и това е добре. Не бива обаче този растеж да върви ръка за ръка с експлоатацията на работната ръка - независимо какъв е нейният произход. Защото тъкмо това се случва на шофьорите на камиони от няколко години насам: дъмпингът при заплащането, все по-съкратените срокове на доставки и липсата на паркоместа - всичко това е всекидневие в Германия. На пръв поглед засегнати са шофьорите от Полша, Румъния, Чехия и България. Основна месечна заплата от 500 евро за тях може и да изглежда като добри пари, за да изхранват семействата си у дома. Но тъкмо това поставя под засилен натиск и онези шофьори на камиони, чиито заплати се плащат според тарифната ставка в Германия. Защото когато един шофьор транспортира същите стоки от точка А до точка Б срещу много по-ниско заплащане, съвсем скоро тукашните фирми ще започнат още по-интензивно да си сътрудничат с предприемачи от Югоизточна Европа. И да нарушават договореното заплащане.\"", "date": "2019.08.27", "title": "500 евро може и да са добри пари за тираджия от България, но..."}
{"url": "https://www.dnevnik.bg/citat_na_deniia/2019/08/27/3955589_citat_na_denia_izborut_na_nov_glaven_prokuror_e/", "text": "Аз мисля, че изборът на нов главен прокурор е по-важен от местните избори. Защото там трябва да бъде човек, който е с позиции в полза на това да се отговори положително и да се изпълнят всички препоръки, които европейските институции отправят към България. Той не трябва да оглавява съпротивата, защото всички тези препоръки са загърбвани от българските политически партии, от българската съдебна система и в частност от прокуратурата. Това  обяви бившият премиер Иван Костов в ефира на Би Ти Ви  в отговор на въпрос за това кое е по-важно - изборът на нов главен прокурор или местните избори. На въпрос за личния му опит с избора на главен прокурор Костов каза, че този опит потвърждава това, което може да се случи в бъдеще. Според него проблемите в тази сфера не се дължат на хората, а на самата система. Като рядко изключение посочи Борис Велчев, който, според него поради високата му интелигентност не е позволил да му се замае главата от безконтролната власт, с която прокуратурата разполага. \"Не желая да говоря с имена, важен е принципът\", посочи Костов. Подчерта, че досега не е имало такъв главен прокурор, който да прегърне идеята за реформа на съдебната власт, да я отстоява, така че България да получи прокуратура, която да отговаря на европейските изисквания. На въпрос за представената от Иван Гешев концепция Костов коментира, че не е юрист, но документът го притеснява, защото той не е това, което се очаква от европейските институции. Аз съм за това мониторингът на ЕС да продължи, докато не се завърши реформата, посочи Костов. Коментира, че не знае на какво основание Гешев нарича целия преход криминален, като посочи, че той е преминал под наблюдението на международните финансови институции и на ЕС. ", "date": "2019.08.27", "title": "Цитат на деня: Изборът на нов главен прокурор е по-важен от местните избори"}
{"url": "https://www.dnevnik.bg/gradska_sreda/2019/08/27/3955488_stroej_na_mansarden_etaj_na_sgrada-pametnik_na/", "text": "Подготвя се изграждането на мансарден етаж на покрива на една от най-забележителните сгради на София, която се намира на ъгъла на ул. \"Иван Вазов\" и ул. \"Раковски\". Работният устройствен план за промяната вече има съгласието на Министерството на културата и е подписан от ресорния министър Боил Банов. Становището му се опира върху мнението на Националния институт за недвижимото културно наследство. \"Сградата притежава статут на единична архитектурно-строителна и художествена недвижима културна ценност с категория \"национално значение\". Имотът попада в границите на Втора защитена зона на археологическия резерват \"Антична Сердика и средновековен Средец\", пише в становището на Министерството на културата, издадено на 18 март. След тези факти се уточнява, че работният проект се отнася за покрива и \"предвижда реконструкция на използваем шести покривен етаж\". Като мотив за допустимостта на проекта министерството отбелязва, че той не предвижда промяна на предназначението на сградата, както и на фасадите й.      Тя е проектирана от арх. Никола Лазаров и е построена за тогавашната Централна кооперативна банка през 1912 г. Първоначално е била само на три етажа, но в началото на 20-те години на ХХ век е достроена с още два след спечелен конкурс от архитект Георги Фингов в екип с колегите му Ничев и Апостолов. В нея е бил работният кабинет на банкера Атанас Буров. По времето на социализма сградата беше централа на софийския клон на ДСК. След промените там се нанесе банка \"Биохим\", а по-късно - Уникредит Булбанк. До 29 август е срокът за възражения  Сега проектът за промяната на покрива е качен на сайта на район \"Средец\", на чиято територия е сградата. Изпратени са уведомления на собствениците на съседните сгради, които в двуседмичен срок, който изтича на 29 август, могат да направят възражения. Сред тях са Министерството на финансите, което притежава имот там (етажна собственост откъм ул. \"Славянска\"), както и Цветелина Бориславова чрез фирмата \"СиЕсАйЕф\" АД. Досега в районната администрация не са постъпили възражения. Възложител на проекта е \"БСПФ България\" ЕАД, което е свързано с листвания на Лондонската борса фонд \"Блек сий пропърти\" от групата около \"Химимпорт\". Дружеството купи сградата през пролетта на 2017 г. за 10.5 млн. евро от \"Уникредит Булбанк\". Част от парите – 7 млн. евро, са от заем, теглен от банката продавач, съобщи тогава \"Капитал\". Срокът за изплащането му е 3 години. Архитекти виждат проблем  \"Основният проблем е как ще се отрази промяната в покрива върху визията на целия квартал\", коментира пред \"Дневник\" арх. Елица Виткова от район \"Средец\". Според нея проектът ще създаде нови калкани към покривите на съседните сгради, защото мансардният етаж ще е с доста по-големи обеми от тях. Тя цитира мнението на главния архитект на София Здравко Здравков, който посочва откритите калкани като основен проблем на архитектурата на столичния град. \"Кварталът, в който е тази сграда, е от малкото, където няма открити калкани – всички покриви са на едно ниво\", уточнява арх. Виткова. С исканата промяна обаче сградата от 5-етажна ще стане 6-етажна и така с новия мансарден етаж ще се появи нов обем (висок 4.5 м), който ще зададе открити калкани към съседните сгради\", обяснява тя. Всъщност новият шести етаж няма да надвишава кота било на сградата, но сериозно ще намали наклона на покрива и той ще стане почти хоризонтален. Сегашните малки капандури ще се превърнат в големи прозорци, тип \"табакера\", и присъствието им ще е доста видно, обясни главният архитект на \"Средец\" Кристиан Яричков. С подобен проект за реконструкция на покрива преди няколко години собственикът на Гранд хотел \"България\" се опита да го надстрои. Общественият отпор тогава спря вмешателството в шедьовъра на арх. Станчо Белковски. След 29 август документите на проекта и евентуалните възражения ще бъдат изпратени на Общинския експертен съвет към Направление \"Архитектура и градоустройство\". Тогава главният архитект на София Здравко Здравков ще може да изрази позицията си към поредния опит за прекрояване на сграда - паметник на културата с национално значение.", "date": "2019.08.27", "title": "Строеж на мансарден етаж на сграда - паметник на културата, е одобрен от Боил Банов"}
{"url": "https://www.dnevnik.bg/biznes/2019/08/27/3955642_durjavata_uspia_da_plasira_oshte_200_mln_lv_ot_pazara/", "text": "Държавата преотвори за втори път 20-годишна емисия облигации в понеделник и набра още 200 млн. лв. от вътрешния пазар. Това е шестият аукцион в рамките на малко повече от два месеца, като общият обем поет нов дълг към момента достига 900.6 млн. лв., съобщава  \"Капитал\".  На проведения аукцион доходността пада до 1.42%, което е стойност под отчетената на предходните два търга. Резултатът не е изненада предвид очакванията през есента ЕЦБ да свали още повече лихвите, посочва изданието. Ако се съди по заявеното намерение на финансовия министър Владислав Горанов правителството да достигне заложения в бюджета за 2019 г. лимит за нов дълг от 1 млрд. лв., не е изключено до края на годината да има още една емисия. Повече по темата четете  тук.", "date": "2019.08.27", "title": "Държавата успя да набере още 200 млн. лв. от пазара"}
{"url": "https://www.dnevnik.bg/sviat/2019/08/27/3955617_zaradi_niakoi_bulgari_i_rumunci_sblusuci_v_germansko/", "text": "\"Заради проблемното поведение на някои хора от България и Румъния\": такъв беше поводът за протеста, свикан от крайнодесни активисти в германското градче Хорн-Бад Майнберг, където живеят стотици българи и румънци, разказва \"Дойче веле\". Заради проблемите с новозаселилите се стотици хора от България и Румъния в германския град Хорн-Бад Майнберг в събота се проведоха демонстрация и контрадемонстрация, при които имаше и прояви на насилие. Една малка крайнодясна партия беше призовала към мълчалив протест, но успя да събере едва 16 участници. Срещу тях демонстрираха около 200 граждани, които скандираха \"Нацистите вън!\". При възникналите сблъсъци полицията употреби палки и лютив спрей, един човек пострада, а активист на крайнодесните беше временно задържан \"Хулиганство, боклуци, престъпност\" Хорн-Бад Майнберг е с население от 17 000 души и се намира в най-многолюдната германска провинция Северен Рейн-Вестфалия.  Както вече информирахме , тамошният представител в провинциалния парламент Денис Мелцер е изпратил неотдавна писмо до министър-председателя на Северен Рейн-Вестфалия Армин Лашет, в което се казва следното: \"Тук уседнаха около 700 заселници от Източна Европа, като повече от половината идват от България. Гражданите и гражданките все по-често се оплакват от проблеми с интеграцията им, от замърсяване на обществените места, нарушаване на задължението да изпращат децата си на училище, кражби, агресия и открита проституция\". Местният вестник \"Липише Ландесцайтунг\" пише, че граждани на България и Румъния се заселват в градчето от три години насам. \"В резултат от това възникват големи проблеми, защото една част от новозаселилите се привличат внимание със своето лошо поведение. На заседание на Общинския съвет през юли се събраха около 300 граждани, които упражниха сериозна критика. Стана дума за хулиганство, за масово задръстване с боклуци, за престъпност и нарушаване на образователните правила.\" Вестникът припомня, че в Хорн-Бад Майнберг вече е стартирал диалог с гражданите по този проблем: \"Обект на критики е най-вече откритата проституция на паркинга на един супермаркет. Освен това полуголи жени безсрамно и разкрепостено предлагали услугите си от прозорците на жилищата. Друга голяма тема е боклукът. Твърди се, че тези граждани понякога изхвърляли сметта си на частни парцели.\" \"Диалог вместо омраза\" Местните политици призовават проблемът с преселниците да се решава чрез диалог, а не чрез насъскване и подбуждане към омраза. Михаел Нипел, активист на една гражданска инициатива в Хорн, твърди, че крайнодесните просто използват натрупалите се проблеми с хората, пристигнали от Балканите, за да вдигат шум около себе си. Неговият колега Дитмар Арвайлер също смята, че крайнодесните паразитират върху тревогите на местните хора, породени от проблемите с новозаселилите се. Но който изпитва такива тревоги, трябва не да участва в мълчаливи протести, а да се включи в гражданския диалог, призовава Арвайлер.", "date": "2019.08.27", "title": "\"Заради някои българи и румънци\": сблъсъци в германско градче"}
{"url": "https://www.dnevnik.bg/bulgaria/2019/08/27/3955645_kratki_novini/", "text": "                         . Осъден за наркотрафик затворник е хванат да кара с фалшива книжка Осъденият за наркотрафик Будимир Куйович, който излежава 16-годишна присъда в затвора в Казичане, е бил хванат да кара кола с фалшива книжка, издадена уж в Португалия, съобщи Нова телевизия. Той бил пуснат в отпуск за добро поведение и е задържан при рутинна проверка.  Куйович се прочу през 2008 г.  заради това, че с разрешение на МВР му е издаден фалшив паспорт, скандалът беше и една от причините за освобождаването на бившия вътрешен министър Румен Петков. Шефът на ОИСР се поинтересува готви ли се България за членство Генералният секретар на Организацията за икономическо сътрудничество и развитие (ОИСР) Анхел Гурия се е обадил днес по телефона на премиера Бойко Борисов, за да узнае стъпките, които България прави, за да задълбочи сътрудничеството си с ОИСР. Гурия е отбелязал, че страната има добри шансове и с положителна нагласа очаква представянето на плана от министъра на икономиката Емил Караниколов на заседанието на Съвета на ОИСР в Париж през септември. Борисов е подчертал, че след като страната получи покана за преговори за членство в ОИСР, е готова да ускори още повече работата. Екоминистерство отпуска близо 300 млн. лв. за рекултивация на закритите общински депа Министерство на околната среда и водите (МОСВ) подпомага общините в изпълнение на задълженията им за закриване и рекултивация на старите общински депа, които не отговарят на нормативните изисквания, както и за изграждане на нови регионални системи за управление на отпадъците. Това съобщиха от пресцентъра на екоминистерството. През последните пет години са изградени и въведени в експлоатация по-голямата част от 52-те нови регионални системи за управление на отпадъците, които отговарят на нормативните изисквания. Това даде възможност да се прекрати експлоатацията на неотговарящите на изискванията депа. Полицията издирва Иван Йорданов Йорданов от Варна Мъжът е на 28 години и за последно е бил забелязан в гориста местност край с. Любен Каравелово, общ. Аксаково, където е бил на палатка с приятели. Съобщението за изчезването му е подадено в полицията на 25 август в 19.40 ч., а по данни на близки, е в неизвестност от около 4 ч. на същия ден.  Иван Йорданов е около 180 см със слабо телосложение, къса кестенява коса и брада. Лицето му е продълговато, очите - кафяви. Бил е облечен със синя тениска и къси панталони, зелено горнище, обут с маратонки. МВР моли гражданите, които имат информация за местонахождението му, да позвънят на телефон 112 или да подадат сигнал в най-близкото поделение на МВР.  Скъсан от строители кабел остави 5 хил. без ток Над 5 хил. жители на София останаха без електрозахранване в понеделник сутринта в резултат на скъсани кабели при изкопни дейности от строителни фирми в два столични квартала, съобщи ЧЕЗ. В 9.26 часа за около 1 час и 15 минути без електрозахранване останаха около 2600 клиенти на ЧЕЗ Разпределение в квартал \"Младост 1\". Няколко минути по-късно, в 10.07 часа, за втори път за деня при изкопни работи бе скъсан кабел 20 киловолта, собственост на \"ЧЕЗ Разпределение\", при което без електрозахранване за около 35 минути останаха други 2700 клиенти на дружеството на територията на квартал \"Манастирски ливади–Изток\" и ж.к. \"Гоце Делчев\". Съдът пусна под гаранция двама обвинени за погром в столично заведение Двамата задържани за  погрома в столично заведение  излизат на свобода под парична гаранция, реши окончателно Софийския градски съд. Цветко Цветков и Сергей Димитров трябва да платят по 2000 лв. гаранция. Те са в ареста по обвинение за хулиганство, извършено с особена дързост, след като потрошиха обзавеждане в заведение на 12 август. Полицията все още  издирва другите участници в групата  по записи от видеокамери. Вероятната причина за дръзкото хулиганство е спор за пари между собственика на заведението и негов съдружник. Собствникът Емануил Лазаров сподели пред Би Ти Ви, че се опитват да му откраднат бизнеса. Той обясни, че е в процес на раздяла със съдружник, с когото имат общ бизнес от 10 г. Авария остави без вода почти целия столичен кв. \"Люлин\" Заради авария на стратегически водопровод почти целият столичен квартал \"Люлин\" ще е без вода днес до 21 часа. Само две от десетте части на жилищния комплекс не са засегнати от аварията. Това са четвърта и пета част. Аварийни и лабораторни екипи ще имат готовност за реакция при евентуални сигнали за влошено качество на водата след възстановяване на водоподаването. Комисията по хазарта открива нова дирекция и увеличава служителите си Финансовото министерство предвижда създаването на дирекция \"Нормативна уредба и процесуално представителство\" към Държавната комисия по хазарта (ДКХ). Основните дейности на дирекцията ще бъдат свързани с подпомагане на председателя и специализираната администрация по правни въпроси, изработването на проекти на нормативни актове, свързани с надзора върху хазарта, както и изготвянето на правни анализи на действащото законодателство, закони и подзаконови нормативни актове. Заедно с това се актуализира числеността на служителите, като те ще бъдат увеличени с трима души.", "date": "2019.08.27", "title": "Кратки новини: Осъден за наркотрафик затворник е хванат да кара с фалшива книжка"}
{"url": "https://www.dnevnik.bg/sviat/2019/08/27/3955638_djonsun_end_djonsun_e_prichinila_opioidna_kriza_v/", "text": "Компанията \"Джонсън енд Джонсън\" (Johnson & Johnson) ще плати 572 млн. долара обезщетение на щата Оклахома, защото е допринесла за опиоидната криза, довела до смъртта на десетки хиляди хора. Размерът на компенсацията е разочароващ за щата, чиито прокурори бяха поискали 17 млрд. долара. Съдът мотивира решението си с аргумента, че компанията е разпространила на пазара болкоуспокояващи, които са въвеждали пациентите в заблуждение. \"Джонсън енд Джонсън\" обяви, че ще обжалва. Местни власти - щати, окръзи и общини - са завели около 2500 дела срещу фармацевтични компании с надеждата те да понесат отговорност за  злоупотребата с опиоиди ; делото в Оклахома бе първото и се очаква то да покаже как ще се развиват тези битки. Според съдия Тад Балкман щатът е доказал, че подвеждащият маркетинг на \"Джонсън енд Джонсън\" е направил потребата на болкоуспокояващите Duragesic и Nucynta обществен проблем. Защо толкова малко пари Оклахома искаше компанията да финансира програми за лечение и профилактика в идните 30 години. Съдията обаче постанови, че тя трябва да плати само за първата година, тъй като властите не са доказали, че се нуждаят от парите и след това. Делото дойде, след като щатът се споразумя с производителя на \" Оксиконтин \" Purdue Pharma за 270 млн. долара и Teva за 85 млн. Миналата седмица Endo International и Allergan се съгласиха да платят 15 млн., за да избегнат иск, заведен от два окръга, който щеше да бъде разгледан през октомври. Каква е кризата Кризата с опиоидите, която специалистите смятат за един от най-сериозните проблеми на американското здравеопазване, започва през 90-те години на миналия век. Основната ѝ причина - предписване на болкоуспокояващи, които правят хората зависими. От 1999 г. до 2017 г., нейни жертви са станали 400 хил. души, показват данните на Центъра за контрол и превенция на болестите. От 2000 г. насам 6000 жители на Оклахома са починали заради опиоди. През 2017 г. жертвите на тези лекарства са близо 72 хил. души -  повече, отколкото загиналите по пътищата  или при самоубийства. Медицинското издание СТАТ (STAT) прогнозира, че ако не бъдат взети спешни мерки, то от свръхдози опиоиди в Съединените щати през следващите десет години могат да умрат около 500 000 души.", "date": "2019.08.27", "title": "\"Джонсън енд Джонсън\" е причинила опиоидна криза в САЩ с агресивния си маркетинг"}
{"url": "https://www.dnevnik.bg/kultura/2019/08/27/3955441_za_vtora_godina_stipendiiata_s_usiliia_kum_zvezdite/", "text": "Националната стипендия \"С усилия към звездите\" на Фондация \"Културни перспективи\" и тази година ще подкрепи млади творци в пет области на изкуството - литература, музика, танц, театър (пърформанс) и визуални изкуства. Желаещите да участват ще могат да го направят чрез  платформата за кандидатстване , която ще бъде активна от 1 септември до 1 октомври, съобщават от фондацията. \"С усилия към звездите\" има за цел да открива и помага на млади български творци до 30-годишна възраст, като в едногодишната си програма използва няколко направления за това.  Освен помощта на ментори, които тази година ще бъдат Правдолюб Иванов - визуални изкуства, Капка Касабова - литература, Красимира Стоянова - музика, Иван Лиска - танц и Диана Добрева - театър, стипендиантите ще получат и сума, която да покрие разходите по проекта, с който са кандидатствали. След първото си издание през 2018 г. стипендия са получили 8 артисти и всички те ще бъдат представени на публиката със самостоятелна изява тази есен - през септември и октомври те ще вземат участие във фестивала на изкуствата \"Културама\", продуциран от Фондация \"Културни перспективи\", а на 1 ноември ще поставят театрално представление на сцената на Драматичния театър в Пловдив като част от програмата на Пловдив – Европейска столица на културата 2019. След това спектакълът ще бъде представен и в София на сцената на театър \"Азарян\".", "date": "2019.08.27", "title": "За втора година стипендията \"С усилия към звездите\" ще подпомага млади творци"}
{"url": "https://www.dnevnik.bg/biznes/2019/08/27/3955655_prez_juli_se_uskoriava_spadut_na_poseshteniia_na/", "text": "През юли  са се увеличили със 7.2% спрямо същия месец на предходната година, а   продължават да намаляват, показват данните на Националния статистически институт (НСИ). Най-голям брой пътувания на български граждани са осъществени към: Турция - 181.3 хил., Гърция - 160.7 хил., Германия - 71.5 хил., Румъния - 69.8 хил., Сърбия - 37.3 хил., Република Северна Македония - 34.9 хил., Италия - 27.7 хил., Австрия - 23.5 хил., Обединено кралство - 21.9 хил., Испания - 19.3 хиляди Общо през месеца пътувалите са 779.5 хил. Увеличение на пътуванията на български граждани в сравнение със същия месец на предходната година е отчетено към: Обединеното кралство - с 11.4%, Румъния - с 11.2%, Турция - с 8.4%, Германия - с 8.1%, Гърция - с 6.9%, Република Северна Македония - с 4.8%, Испания - с 4.5%, Австрия - с 3.8%, и други. Същевременно намаляват пътуванията на български граждани към Италия - с 3.8%, Сърбия - с 2.3%, Холандия - с 2.3%, и други. Най-голям относителен дял от общия брой пътувания формират пътуванията с други цели (гостуване, обучение, посещение на културни и спортни мероприятия) - 40.7%, следвани от тези с цел почивка и екскурзия - 39.7%, и със служебна цел - 19.6%. През юли  са 2.08 млрд., или с 3.2% по-малко в сравнение с юли 2018 година, с което се оправдават прогнозите за спад на чуждестранните туристи през тази година. За сравнение, през юни посещенията на чужденци в България  са 1.537 млн, или с 0.9% по-малко  на годишна база. Транзитните преминавания през страната са 26.0% (542.5 млн.) от всички посещения на чужденци в България. От общия брой чужденци делът на гражданите от Европейския съюз е 60.1%, или с 5.2% по-малко в сравнение със същия месец на предходната година. Увеличават се посещенията на граждани от Обединеното кралство - с 21%, Ирландия - с 19.1%, Унгария - с 6.5%, Румъния - с 6.1%, Испания - с 3.5%, Франция - с 1.6%, и други. Същевременно намаляват посещенията на граждани от Чешката република - с 13.9%, Германия - с 12.9%, Полша - с 11.6%, Гърция - със 7.6%, и други. Посещенията на граждани от групата \"Други европейски страни\" намаляват с 0.2%, като най-голямо е намалението на посещенията на граждани от Русия - с 15.7%. Посещенията на граждани от групата \"Други европейски страни\" се увеличават със 7.1%, като най-голямо е увеличението на посещенията на граждани от Сърбия - с 15.6%. През юли 2019 г. преобладава делът на посещенията с цел почивка и екскурзия - 55.5%, следвани от посещенията с други цели - 36.7%, и със служебна цел - 7.8%. Най-много посещения в България има от Румъния - 314.3 хил., Турция - 212.3 хил., Германия - 204.1 хил., Гърция - 128.5 хил., Украйна - 127.5 хил., Руската федерация - 115.5 хил., Полша - 106.1 хил., Обединеното кралство - 87.7 хил., Сърбия - 72.4 хил., Чешката република - 60.5 хиляди.", "date": "2019.08.27", "title": "През юли се ускорява спадът при чужденците, почивали в България"}
{"url": "https://www.dnevnik.bg/sviat/2019/08/27/3955661_spored_trump_melaniia_poznava_kim_chen-un_makar_i_bez/", "text": "Мелания Тръмп не познава лично Ким Чен-Ун, но го е опознала от разказите на съпруга си – така Белият дом обясни поредното лъжливо изказване на президента Доналд Тръмп. Вчера той заяви, че познава севернокорейския лидер изключително добре, и допълни: \"Първата дама опозна  Ким Чен-Ун  и мисля, че ще се съгласи с мен, че той е мъж с държава, която има огромен потенциал.\" Тръмп се е срещал с Ким  три пъти в последната година, но Мелания не присъства на нито една от публичните срещи. Говорителката Стефани Гришам каза от борда на президентския самолет по-късно, че Тръмп споделя със  съпругата си  мнението си по много въпроси, включително подробности за \"стабилните си отношения\" с Ким. \"Първата дама не се е срещала с него, но президентът има чувството, че тя го е опознала\", се казва в изявлението на говорителката. Тръмп заяви, че вероятно ще се срещне с Ким, за да обсъди ядрената програма на Пхенян.", "date": "2019.08.27", "title": "Според Тръмп: Мелания познава Ким Чен-Ун, макар че не го е виждала"}
{"url": "https://www.dnevnik.bg/gradska_sreda/2019/08/27/3955681_prodajbata_na_godishni_karti_za_stolichniia_gradski/", "text": "След въвеждането на по-скъпия билет за еднократно пътуване в столичния градски транспорт до 1.60 лв. продажбата на годишни абонаментни карти се е увеличила драстично. Това заяви директорът на Центъра за градска мобилност (ЦГМ) Християн Петров пред БНТ. През 2015 г., когато билетът струваше 1 лв., са били продадени само 255 годишни абонаментни карти. След това, в средата на следващата година, цената за еднократно пътуване се увеличи до 1.60 лв. През 2018 г. данните на ЦГМ показват, че продадените годишни карти са над 30 хил., което прави 118 пъти увеличение. Цената на такъв документ е 365 лв. Петров каза още, че нередовните пътници са около 7%. \"Това число е на база оперативни данни от нашите контрольори, които са 240 на брой\", уточни той. По думите му в края на следващата година трябва да бъде въведена новата таксуваща система. Договорът за нея е подписан през декември миналата година. В момента вече тече т. нар. етап \"пилотно внедряване\", което ще продължи до края на август. Новата тикет система ще даде възможност за купуване на билети и на абонаментни карти чрез мобилния телефон.", "date": "2019.08.27", "title": "Продажбите на годишни карти за столичния градски транспорт са се увеличили близо 120 пъти"}
{"url": "https://www.dnevnik.bg/sport/2019/08/27/3955676_purviiat_den_na_us_open_postavi_rekord/", "text": "Първият ден на US Open постигна зрителски рекорд. Общо 68 059 души са присъствали на мачовете от турнира, обявиха организаторите. През деня на трибуните са били 41 050 души, а във вечерната сесия - 27 009. Гвоздеят в програмата в първия ден беше  мачът между Серена Уилямс и Мария Шарапова, в който американката спечели убедително . На кортовете бяха и двама от фаворитите - Новак Джокович и Роджър Федерер. Очаква се вторият ден да бъде също толкова вълнуващ, обявиха от US Open. Днес Наоми Осака започва защитата на титлата си, а мач има и Рафаел Надал. Григор Димитров  тръгна с победа  и във втория кръг  ще се изправи срещу 12-ия в света Борна Чорич .", "date": "2019.08.27", "title": "Първият ден на US Open постави рекорд"}
{"url": "https://www.dnevnik.bg/sviat/2019/08/27/3955666_fotogaleriia_toaletite_na_melaniia_trump_v_biaric_i/", "text": "Този кадър, на който Мелания отправя устни за целувка към канадския премиер Джъстин Трюдо, докато Тръмп я стиска за ръката и гледа надолу, обиколи социалните мрежи...", "date": "2019.08.27", "title": "Фотогалерия: Тоалетите на Мелания Тръмп в Биариц (и две целувки)"}
{"url": "https://www.dnevnik.bg/politika/2019/08/27/3955640_sled_sujuz_sus_sds_borisov_prognozira_podli_izbori_v/", "text": "ГЕРБ и СДС обявиха днес, че ще се явят заедно и на местните избори. За решението, което е подкрепено от рамково политическо споразумение, бе съобщено в 11-минутно лайвстрийм видео на официалната фейсбук страница на премиера и лидер на ГЕРБ Бойко Борисов. Излъчването бе от централата на ГЕРБ малко след 9 часа тази сутрин, а журналисти не бяха поканени на събитието. На него присъстваха партийните председатели Бойко Борисов и Румен Христов, столичният кмет Йорданка Фандъкова, която е и зам.-председател на ГЕРБ, както и още двама партийци. В изявлението си Бойко Борисов даде знак, че ГЕРБ отново иска да управлява София, и призова да се разграничи направеното от популизма. Засега официално не е обявено, че Йорданка Фандъкова, която е кмет от ГЕРБ от 2009 г., ще се кандидатира за нов мандат, но тя вече е в кампания. Днес тя обяви само, че \"обединението между старата и новата десница е отговор срещу войнстващия популизъм\" и заявка на желанието да продължат промяната в българските общини. По-късно на пресконференция в общината Фандъкова каза, че като вземе решение дали да се кандидатира за нов мандат, ще го обяви максимално публично и ще покани всички журналисти. Атака срещу БСП След като изброи какво е направила ГЕРБ в столицата през последните години - \"колко чиста е София\", \"парковете - нямаше един шадраван\", \"часове се чакаше на Горубляне на светофара\",\"под София изградихме нов град - над 60 километра метро, нови автобуси, трамваи\", \"няма безработица\", \"най-големите индустриални мощности са тук\", \"училища, детски градини\", \"от тука до Стара Загора си го представете - модерни водопроводи\", Бойко Борисов нападна БСП, която планира да подкрепи  очакваната кандидатура на Мая Манолова за кмет на София , зад която се предвижда да застане инициативен комитет (още четете  тук  и  тук ). \"На всичко това (направеното от ГЕРБ - бел авт.) се противопоставя един действително популизъм и опит буквално да се излъжат хората, че ще има промяна. Тя промяната няма да я има и няма какво да променят, ние помним какво беше\", заяви Бойко Борисов. Той каза, че като се търси, винаги може да се намери кусур и ГЕРБ има още какво да направи в столицата. Лидерът на ГЕРБ прогнозира, че изборите ще са подли. \"Специално за София мисля, че ще бъдат много подли тези избори. И те ще бъдат подли не заради друго, а вече за установената практика да се прилепват колегите от БСП към някой кандидат, за който впоследствие да говорят - ако е успешен, че е техният кандидат; ако е неуспешен - да бягат като дявол от тамян и да казват \"Ние само го подкрепихме\". Какво значи да имаш претенция да си алтернатива и да нямаш кандидат?\", каза той и призова левицата да издигне партиен кандидат за кмет на София. \"Всички, които се предлагат да управляват общините - да е ясно кой стои зад тях\", каза от своя страна Йорданка Фандъкова. На пресконференция по-късно лидерът на БСП Корнелия Нинова обяви, че Борисов звучи обречен за кметските избори в София (коментарът й четете  тук ). Кои ще са кандидатите  С общите ценностите на ЕНП Бойко Борисов мотивира споразумението със СДС, с която ГЕРБ имаше  обща листа и на европейските избори тази есен . Той определи СДС като партията, донесла демокрацията в България. Лидерът на СДС Румен Христов пък каза, че дясното управлява най-добре и това трябва да продължи. Той се надява съюзът да има най-много кметове и общински съветници. Със споразумението се дава възможност на местните структури на ГЕРБ и СДС да сформират коалиции помежду си или да търсят други съвместни възможности за подкрепа на обща кандидатура за кмет и обща листа за общински съветници, посочва Борисов във фейсбук. От изявленията на двамата се разбира, че кандидатите за кметове на София, Пловдив, Варна, Бургас и Стара Загора ще са от ГЕРБ, а управляващата партия ще подкрепи кандидати на СДС за кметове на Карлово, Криводол и столичния район \"Кремиковци\". Засега е обявено, че  Здравко Димитров ще е кандидатът на ГЕРБ за кмет на Пловдив , а се очаква Йорданка Фандъкова, Иван Портних, Димитър Николов и Живко Тодоров отново да се борят за градовете, които в момента управляват. В Криводол ГЕРБ ще подкрепи общинския председател на СДС Христо Доков за кандидат за кмет. В момента кмет на Карлово е бившият председател на СДС Емил Кабаиванов, а на район \"Кремиковци\" - бившият председател на СДС - София, Ивайло Панев. Подписване без медии  Двамата партийни лидери Бойко Борисов и Румен Христов подписаха споразумение за общо явяване на местните избори и направиха кратки изявления в отсъствието на медиите. От пресцентъра на ГЕРБ обясниха пред \"Дневник\", че е било решено журналисти да не бъдат канени. В последните дни на събития Борисов не желае да дава брифинги за медиите. В понеделник в отговор на въпроси на журналисти на събитие за откриването на производствени мощности на \"Кока-Кола\"  той защити назначаването на бившия председател на антикорупционната комисия Пламен Георгиев за консул във Валенсия  и обяви, че се е спрял да отговаря на въпроси от уважение към Би Ти Ви. Той каза още, че повод за срещата са инвестицията на компанията в Костинброд и строежът на магистрала \"Европа\". В края на миналата седмица при посещение в Крумовград за откриването на инвестиция на \"Дънди прешъс металс\" премиерът по подобен начин отклони въпросите по различни теми с аргумента, че не са подходящи за случая, като каза: \" Ще се научите да ме питате нещо , което е важно, а не измишльотините на някой.\"", "date": "2019.08.27", "title": "След съюз със СДС Борисов прогнозира подли избори в София заради Манолова"}
{"url": "https://www.dnevnik.bg/sport/2019/08/27/3955708_snimka_na_denia_barselona_s_pochti_kum_legendata_kroif/", "text": "Статуя на легендата Йохан Кройф беше открита пред стадиона на \"Барселона\" \"Камп ноу\". Великият холандец постига големи успехи с каталунците първо като футболист, а след това и като треньор. Между 1973 и 1978 г. Кройф играе за \"Барселона\", а в периода 1988-1996 е треньор на каталунците. Неговият отбор остава в историята като Дрийм тима, донесъл и първата европейска купа на \"Барселона\".", "date": "2019.08.27", "title": "Снимка на деня: \"Барселона\" с почит към легендата Кройф"}
{"url": "https://www.dnevnik.bg/sviat/2019/08/27/3955618_narugah_ia_zashtoto_me_obidi/", "text": "                         \"Мамо, моля те, не умирай!\" - милиони хора в Турция са чули тези думи на 10-годишното момиченце, което се моли за живота на умиращата си майка. Осемсекундното видео показва 38-годишната Емине Булут, наръгана смъртоносно с нож от бившия си мъж в едно кафене в анадолския град Къръккале. Драмата се разиграва пред очите на малката им дъщеря. Във видеото се вижда как майката притиска с ръка рана на врата си и с последни сили казва: \"Не искам да умра!\". Клипът предизвика шок в цялата страна и стана повод за многохилядна демонстрация в Истанбул. \"Наръгах я, защото ме обиди\" Кървавото престъпление е извършено още преди седмица, но достига широката общественост едва в петък, когато клипът се появява в интернет. Емине Булут отишла в кафенето с дъщеря си, за да се срещне с бившия си мъж, с когото била разведена от четири години. По-късно той казва следното пред един съдия: \"След като ме обиди, докато говорехме за правата над нашето дете, аз я наръгах с ножа, който бях взел със себе си\". След нападението избягал, но малко по-късно бил заловен от полицията. Прокуратурата иска строг доживотен затвор. Бившата му съпруга умира в болницата от раните си. Както посочва \"Берлинер Цайтунг\", под хаштага #EmineBulut хиляди хора в Турция осъждат бруталното убийство и призовават властите да наложат максимално строго наказание. Същевременно кървавото деяние възпламени отново дебата за масовото насилие срещу жени в страната. Подобен случай имаше и миналия четвъртък, когато в анадолския град Коня 37-годишна жена бе намушкана 20 пъти от съпруга си. Тя била подала молба за развод и жалба срещу мъжа си за домашно насилие. Когато полицаите разпитали заподозрения, той им казал: \"Можеш ли да съжаляваш, щом става дума за честта?\". По време на проведената в Истанбул демонстрация протестиращите жени скандираха последните думи на убитата Емине Булут. А опозиционният кмет на града Екрем Имамоглу написа в Туитър следното: \"Ние сме на страната на жените и децата - и така ще бъде и занапред\". Правителството също се почувства длъжно да осъди престъплението. \"Очакваме най-тежкото възможно наказание за убиеца\", заяви говорителят на президента Ердоган. За смъртоносните нападения срещу жени в Турция се говори интензивно от февруари 2015 година, припомня \"Берлинер Цайтунг\". Тогава в град Мерсин един автобусен шофьор уби студентката Йозгеджан Аслан. Той и двамата му помощници - собственият му баща и един приятел, бяха осъдени на строг доживотен затвор. Стотици убити жени \"Нойе Цюрхер Цайтунг\" съобщава, че по данни на истанбулски организации за защита на жените, само през първите седем месеца на тази година са били убити 245 жени. Миналата година жертвите са били 440, което е три пъти повече, отколкото през 2011. А според доклад на ООН почти 40 процента от жените в Турция са били изложени поне един път на физическо или сексуално насилие от страна на партньорите си. Турция е подписала Истанбулската конвенция срещу насилието над жени, но критици твърдят, че правителството не полага грижи за решителното ѝ прилагане. Нито пък е осигурило достатъчно домове убежища за малтретирани жени. Влиятелни религиозни организации отдавна надигат глас срещу конвенцията - била \"неислямска\" и представлявала \"европейски заговор срещу турското семейство\". Самият Ердоган неведнъж е казвал, че равенство между половете не може да има. Сега обаче от кабинета на президента бе съобщено, че Ердоган бил разпоредил \"извършителят да получи полагащото се наказание и да бъдат предприети необходимите стъпки за борба срещу насилието над жени\". Много жени в Турция обаче се съмняват, че това ще се случи. Още повече че правителството и досега не е приело закон, който да забранява на съдиите да намаляват наказанията за убийства на жени, ако извършителят се е почувствал \"провокиран\" - точно както в случая с убиеца на 38-годишната Емине Булут.", "date": "2019.08.27", "title": "\"Наръгах я, защото ме обиди\""}
{"url": "https://www.dnevnik.bg/sviat/2019/08/27/3955776_rusiia_e_osudena_da_plati_34_hil_evro_obezshtetenie_za/", "text": "Европейският съд по правата на човека осъди днес Русия за множество нарушения на човешките права във връзка с делото за смъртта на юриста Сергей Магнитски, починал в затвора през 2009 г., след като направи разкрития за мащабна корупционна мрежа. Съдът в Страсбург изтъкна специално, че  Магнитски е бил малтретиран  от своите надзиратели и тези факти не са били адекватно разследвани, че не е получавал достатъчни медицински грижи, а процесът и посмъртната присъда на юриста са \"поначало неадекватни\" и не е било уважено правото му на справедлив процес. Съдът призна Руската федерация за виновна, че е нарушила няколко точки от Европейската конвенция, и осъди страната да изплати на представители на Магнитски 34 хиляди евро като обезщетение. Арестуван през 2008 г., след като разкри мащабна финансова машинация с цел източване на бюджетни средства, скалъпена според него от висши полицаи и данъчни служители и ощетила освен руската държава фондацията \"Хермитидж кепитъл\", нейният одитор Сергей Магнитски почина през 2009 г. в следствен изолатор на 37-годишна възраст - по данни от експертиза без юридически последици, след побои и умишлено лишаване от медицински грижи. Нормативен акт на САЩ от 2012 г., известен като закона \"Магнитски\", санкционира руски длъжностни лица, замесени в нарушения на човешките права. По-късно подобни закони приеха Канада, балтийските страни и  Великобритания . Европарламентът също поиска  създаването на такъв закон на ниво ЕС. Според депутатите трябва да има режим на санкции, включващи замразяване на активи и забрана за издаване на визи за лица, замесени в сериозно нарушение на човешките права. В списъка трябва да бъдат включени отделни хора, държавни и недържавни формирования, които са допринесли физически, финансово или чрез системна корупция за подобни злоупотреби или престъпления по света.", "date": "2019.08.27", "title": "Русия е осъдена да плати 34 хил. евро обезщетение за смъртта на Сергей Магнитски"}
{"url": "https://www.dnevnik.bg/analizi/2019/08/27/3955780_zashto_mnogo_ot_golemite_operni_pevci_ne_prepodavat_v/", "text": "                         Защо почти никой от големите български оперни певци не е преподавал на млади таланти в България? Този въпрос си задават мнозина след като певицата Дарина Такова разказа в публикация във \"Фейсбук\", че е подала документи за преподавател в Националното музикално училище \"Любомир Пипков\" и е трябвало да мине по конкурсния ред – теоретична част и певческо изпълнение с музикален съпровод. Известно е, че оперната прима, пяла в Миланската скала, Кралската опера в Лондон, \"Метрополитън опера\", оперите в Париж, Мюнхен, Берлин, Неапол и Рим, от години не пее след неуспешна операция на гласните ѝ струни. Този случай, който предизвика разнопосочни обществени реакции, не е единственият пример за световно признат български певец, който е поискал да преподава в българско музикално училище, но спрян от административни пречки. Сопраното Валери Попова, пяла в Милано, Париж, Лондон, Виена, Ню Йорк, Москва и много други опери, не е преподавала в Националната музикална академия, защото не е била одобрена на конкурс с писмена тема. Тя не е единствената от големите оперни изпълнители на България от XX век, които са искали да преподават, но са били препънати в подобни пречки. След роли на световните сцени в опери като \"Тоска\" и \"Турандот\" на Пучини, примата Валери Попова кандидатства в средата на 90-те за преподавател в Музикалната академия в София. Бил е обявен конкурс за пет преподавателски места, на който се явяват шестима души. Световноизвестната певица е единственият кандидат, който не е одобрен, а посочената причина е, че писмената тема, която кандидатите е трябвало да развият, не е достатъчно изчерпателна. \"Тя единствена сред тези кандидати е била със световна кариера и спектакли в Миланската Скала, в Ковънт Гардън, в парижката Гранд Опера... Казали са ѝ \"И ние сме писали теми, за да станем преподаватели\". Но това са хора, които само са писали теми. А през това време тя е играла на най-големи световни сцени\", спомня си журналистът Найо Тицин, съпруг на дъщерята на Попова - оперната певица Александрина Пендачанска.. Няколко години след тази случка примата умира след тежко боледуване на 55-годишна възраст. В свои интервюта дъщеря ѝ Александрина Пендачанска си спомня за \"невероятната обида и абсурд\", който Попова е преживяла. \"Тя не можа да го понесе, много скоро се разболя и си отиде\", каза тя пред  \"Дневник\"  през 2018 г. Певецът Никола Гюзелев, високо оценен за ролите си в опери на Пучини, Верди и Моцарт, също се сблъсква с пречки пред това да преподава приживе. Оперният певец е кандидатствал за преподавател и директор на Българската академия на изкуствата \"Борис Христов\" в Рим след края на активната си кариера, спомня си синът му Чавдар Гюзелев. \"За да стане директор на школата и изобщо да има преподавателски ценз, трябваше да има диплома\", разказа той пред Свободна Европа. Гюзелев обаче не е дипломиран от консерватория. Малко преди да завърши следването си в Националната художествена академия в София като художник, Никола Гюзелев е участвал в конкурс за млади оперни певци. Той го печели и това е началото на кариерата му като оперен певец. След това се обучава при водещия български вокален педагог Христо Бръмбаров, започва да пътува и не довършва висшето си образование. \"Помня, че години по-късно успя да се дипломира\", разказа още синът му. \"Тогава той вече нямаше интерес да преподава.\" Никола Гюзелев умира през 2014 г. Немалко именити певци преподават в частни школи и университети в България. Пример е Райна Кабаиванска, която води майсторски клас от години в Нов български университет. Тя подкрепя млади чрез своя фонд \"Райна Кабаиванска\". Самата Дарина Такова също провежда майсторски класове чрез фондацията си. Примата Анна Томова-Синтова не преподава постоянно в България, но проведе майсторски клас през есента на 2018 г. Но повечето от тези примери илюстрират частни инициативи, зад които не стои държавна политика.", "date": "2019.08.27", "title": "Защо много от големите оперни певци не преподават в България"}
{"url": "https://www.dnevnik.bg/sviat/2019/08/27/3955774_bulgarski_grajdanin_e_arestuvan_sa_smurtta_na_6/", "text": "Двама заподозрени трафиканти на хора, единият от които е български граждани, са арестувани в Гърция след автомобилна катастрофа, в която загинаха шестима и бяха ранени 10 души. В съобщението на полицията, цитирано от \"Асошиейтед прес\", се казва, че в понеделник край село Лутра близо до Александруполис джип, пълен с нелегални мигранти, е паднал в напоителен канал. Не е ясно защо джипът, пълен с граждани на Пакистан и Египет, се е отклонил от пътя близо до турската граница. Един от ранените е в критично състояние в болница, трима са с тежки наранявания, а другите са с леки травми. Заподозрените трафиканти, вторият от които е от Алжир, са избягали от мястото на катастрофата, но са били заловени малко по-късно. Предполага се, че мигрантите са вкарани през границата с Турция. Също в понеделник североизточно от остров Антикитера (между Крит и Пелопонес) бреговата охрана е спряла малък кораб под турски флаг, превозващ 80 мигранти. Двама души са арестувани за трафик на 48 мъже и 32 деца без придружител.", "date": "2019.08.27", "title": "Български гражданин е арестуван за смъртта на 6 имигранти в Гърция"}
{"url": "https://www.dnevnik.bg/razvlechenie/2019/08/27/3955796_vaiola_deivis_shte_igrae_mishel_obama_v_seriala_za/", "text": "Американската актриса Вайола Дейвис ще играе ролята на Мишел Обама в нов телевизионен сериал, озаглавен \"Първите дами\". Носителката на \"Оскар\" ще е и изпълнителен продуцент на поредицата, която ще се опита да надникне в личния и политическия живот на някои от първите дами, останали в историята на САЩ. Първият сезон ще се фокусира върху Обама, Елинор Рузвелт и Бети Форд. Дейвис и Мишел Обама са се срещали многократно много преди началото на проекта. През 2017 г. актрисата сподели във фейсбук своя снимка с първата дама, придружена с думите: \"Продължавайте да разпръсквате светлина и да влияете на бъдещите поколения, които идват.\" Един от най-актуалните филми с участието на Дейвис е добре приетият от критиката филм на Стив Маккуин \"Вдовици\", а междувременно тя продължава да се снима и в драматичния сериал за малкия екран How To Get Away With Murder. В момента тя се снима и в ролята на една от първите професионални афроамерикански блус певици Ма Рейни в продукцията на \"Нетфликс\" Black Bottom, където си партнира с Чадуик Боузман, а освен това се очаква да поеме и ролята на Шърли Чизъм в биографичния филм на \"Амазон\" за първата жена и едновременно с това първия чернокож кандидат за президент на Щатите. Семейство Обама от своя страна също  навлязоха във филмовото продуцентство , след като подписаха сделка с \"Нетфликс\" през 2018 и неотдавна представиха първия си документален филм от нея. В рамките на договорката им предстоят още документални и художествени филми. \"Засягайки проблеми, свързани с раса и класа, демокрация и граждански права, както и много други, вярваме, че тези продукции не само ще забавляват, но и ще образоват, свързват и ще ни вдъхновяват\", бе един от коментарите на Барак Обама по повода.", "date": "2019.08.27", "title": "Вайола Дейвис ще играе Мишел Обама в сериал за първите дами на САЩ"}
{"url": "https://www.dnevnik.bg/gradska_sreda/2019/08/27/3955702_policiiata_e_presiakla_opiti_da_budat_otkradnati/", "text": "Съобщенията в някои медии днес за откраднати 15 електрически тротинетки още в първите дни на новата услуга в София предизвика изявление на Тамаш Тот, оперативен мениджър във фирмата Lime. Тя е най-голямата компания за споделени е-тротинетки в света и отскоро предоставя двуколесните си превозни средства в столицата. \"През изминалите дни имаше опит за кражба на 2 електрически тротинетки, но благодарение на бързата реакция на полицията и нашето съвместно сътрудничество те бяха намерени\", обяви Тот, който е унгарски гражданин. Той благодари на активните граждани на столицата, които са подали сигнали до полицията и до фирмата. Извършителите са заловени, те са трима души, уточниха за \"Дневник\" от общинския проект \"Зелена София\", който е инициатор на новата транспортна услуга \"Споделено пътуване\". Тротинетките не могат да се използват, без да бъдат отключени, тъй като колелата са блокирани и при опит за преместване се задейства алармен сигнал, отбеляза Тамаш Тот. Фирмата Lime си сътрудничи с полицията, за да гарантира идентифициране, докладване и документиране на всяко незаконно поведение, добави той. \"За по-голяма сигурност скутерите се следят постоянно от GPS система и могат да бъдат намерени по всяко време. Lime разработва свой собствен персонализиран модел тротинетки, което означава, че ако някой се опита да вземе определени части от нашите тротинетки, те няма да бъдат подходящи за никой друг модел на пазара\", обясни Тот. Всеки нерегламентиран опит за употреба ще бъде докладван в полицията като кражба и ще бъдат предприети стъпки в посока разследване на случая, предупреждават от фирма Lime.", "date": "2019.08.27", "title": "Полицията е пресякла опити да бъдат откраднати е-тротинетки"}
{"url": "https://www.dnevnik.bg/sport/2019/08/27/3955805_otlucheniiat_ot_cska_bodurov_e_izvikan_za_macha_s/", "text": "Националният селекционер Красимир Балъков обяви списъка на футболистите, на които ще разчита за европейската квалификация с Англия на 7 септември. Впечатление сред повиканите 25 играчи прави поканата към Николай Бодуров. Капитанът на ЦСКА не е играл от 1 август, след като беше  отстранен от първия състав  от треньора на червените Люпко Петрович. Сръбският специалист мотивира решението си с факта, че \"Бодуров прави проблеми в съблекалнята\". \"Наясно съм, че нарушавам правилото, което сам поставих – а именно, че ще разчитам единствено на онези, които играят редовно в клубовете си. Считам обаче, че с огромния си опит и влиянието си в съблекалнята, Бодуров е незаменима част от националния отбор\", коментира Балъков пред сайта на футболния съюз. Селекционерът добави, че решението е изцяло негово и той ще носи отговорност за него. В състава за гостуването на \"Уембли\" е и бразилецът от \"Лудогорец\"  Вандерсон . Той може да дебютира за националния отбор, след като има български паспорт и нужните 5 години престой в страната. В тима е и друг от бразилците в \"Лудогорец\" Марселиньо, който вече има мачове за България. Голмайсторът на Първа лига Даниел Младенов също попада сред избраниците на Балъков. 32-годишният футболист, който има седем гола от началото на сезона, има един мач за младежкия национален отбор в своята кариера. В тима е повикан и още един дебютант освен Младенов, като това е Васил Панайотов. От този сезон халфът е капитан на \"Черно море\". От отборите в българското първенство с най-много представители е \"Лудогорец\" - петима. Освен Марселиньо и Вандерсон това са Пламен Илиев, Георги Терзиев и Антон Недялков. ЦСКА и \"Етър\" са с по двама: Бодуров и Кристиян Малинов от червените, а от тима от Велико Търново освен Младенов е повикан вратарят Христо Иванов. \"Левски\" има само един представител в националния отбор - Иван Горанов. България гостува на Англия в Лондон на 7 септември в петия си мач от квалификациите за Евро 2020. Дотук тимът е на последното пето място в група А с 2 точки, а англичаните водят с шест, като са изиграли само две срещи. Българските футболисти започнаха с равенства 1:1 с Черна гора и Косово, след което загубиха от Чехия с 1:2 и във втория си мач с Косово (2:3 в София). Три дни след квалификацията с Англия националният отбор ще гостува на Ирландия за приятелски мач.", "date": "2019.08.27", "title": "Отлъченият от ЦСКА Бодуров е извикан за мача с Англия"}
{"url": "https://www.dnevnik.bg/bulgaria/2019/08/27/3955807_bulgariia_produljava_da_e_s_nai-niskite_ceni_v/", "text": "Цените на потребителските стоки и услуги в България през 2018 г. са били най-ниските в Европейския съюз. Това показва анализ на Евростат. Данните в него сочат, че България е с най-ниски цени в 6 от 10 компонента, които са били обстойно изследвани. В Дания цените са били най-високи (138% от средното за ЕС), следвана от Ирландия и Люксембург с по 127%, Финландия (123%) и Швеция (119%). На другия полюс са България с 51% от средните за ЕС, Румъния (53%) и Полша (57%). В съседните Гърция, Турция, Северна Македония и Сърбия средните цени за ЕС са съответно 84%, 43%, 48% и 54 на сто. За поредна година алкохолът и цигарите са най-евтини в България (58% от средното за ЕС), а на предпоследните места са Румъния и Унгария с над 10% разлика. Тази ценова група е най-скъпа в Ирландия (178%) и Великобритания (157%), следвани от две скандинавски страни - Финландия (145%) и Швеция (127%). Внушителни са разминаванията при заведения и хотели, които са над 3 пъти. И по този компонент България е на последно място (47% от средното за ЕС) до рекордьорите Дания (152%) и Швеция (139%). В останалите сектори, в които България е на последно място, са разходите за дрехи и обувки, за обзавеждане на дома, транспортните услуги, както и режийните разходи.", "date": "2019.08.27", "title": "Евростат: България продължава да е с най-ниските цени в Европейския съюз"}
{"url": "https://www.dnevnik.bg/sviat/2019/08/27/3955809_norvejki_geolozi_ottegliha_tvurdenieto_si_za_vtora/", "text": "Норвежката фондация за геоложко-физически изследвания (NORSAR) оттегли твърдението си, че в инцидента по време на тест на двигател на руска ракета край Северодвинск на 8 август е имало втори взрив, станал два часа след първия. Властите в Архангелск отхвърлиха съобщението като неотговарящо на истината, защото при тях такива данни няма. Сега норвежците казват, че след по-внимателен анализ на данните си и допълването им с нова информация от Норвегия и Финландия са установили, че те нямат отношение към Русия. Коригирането на преценката за епицентъра на експлозията е, че той е във Финландия и вероятно е свързан с работа в местните подземни мини. Първите данни са от център за наблюдение спазването на забраната на ядрените опити, разположен в Бардуфос (в района на Тромсьо) на около 2000 км от Северодвинск. ", "date": "2019.08.27", "title": "Норвежки геолози оттеглиха твърдението си за втора експлозия в Русия"}
{"url": "https://www.dnevnik.bg/politika/2019/08/27/3955800_az_sledvam_a_ne_vodia_dsb_obiavi_kostov/", "text": "ДСБ правят, каквото са решили, аз съм редови член. С тези думи и през смях бившият премиер и бивш лидер не партията Иван Костов отговори на въпрос тази сутрин в Би Ти Ви дали се меси в политиката на партията. Аз ги следвам, не ги водя, няма нужда от моята благословия, посочи Костов. На въпрос дали се чуват с настоящия лидер на партията Атанас Атанасов Костов посочи, че това се случва рядко. Той все пак добави, че на предстоящите в края на октомври местни избори ще гласува с убеденост за кандидата на ДСБ за кмет на София Борислав Игнатов, защото смята, че той е човекът, от който София има нужда. Костов отправи критика към интелектуалци с десни възгледи заради техни критики към политическите представители на дясното, като не назова конкретни имена, нито обясни кои случаи има предвид. Посочи, че не иска да застава в позата на смятащи се за десни интелектуалци, които \"използват огнени стрели срещу собствената си политическа представителност\". Не може да ги охулваш непрекъснато, да им казваш, че са некомпетентни. Помогнете им, нямат нужда от критики, от това да стават жертва на приятелски огън, обяви той. Неотдавна поредица от критики понесе тъкмо Борислав Игнатов заради своите предложения за монтиране на националния герб върху постамента на Паметника на съветската армия, както и за покриването на целия паметник с озеленен саркофаг. Идеите му предизвикаха бурна реакция и спорове във \"Фейсбук\". После той обясни, че става дума за архитектурна сатира. Повече по темата четете  тук . Костов смята, че участието на Игнатов, който е архитект, в управлението на града ще помогне за решаването на доста от проблемите, с които от години се бори настоящата управа. На въпрос за оценка на третия кабинет \"Борисов\" Костов бе лаконичен. Той отбеляза, че въпреки благоприятната ситуация правителството не изпълнява националните цели, които си е поставило - като влизането в Шенген и във валутния съюз. \"Въпреки големите успехи на икономиката на страната, в частност на НАП за изсветляването на икономиката и събирането на приходите\", посочи Костов, като в същото интервю оповести \"абсурдно\" заключение от ревизията, която НАП му е направила. На въпрос за хода на правителството по назначаването на бившия шеф на антикорупционната комисия Пламен Георгиев за консул във Валенсия Костов припомни друг подобен случай, при който бившият главен прокурор Никола Филчев бе назначен за посланик в Казахстан от президента тогава Георги Първанов. \"И беше конфузен опит, така че може и това да не се окаже правилният ход. Искрено се надявам това да не се случи\", заключи Костов.", "date": "2019.08.27", "title": "Аз следвам, а не водя ДСБ, обяви Костов"}
{"url": "https://www.dnevnik.bg/sport/2019/08/27/3955798_sudiiata_na_finalniia_mach_ot_uimbuldun_e_bil_uvolnen/", "text": "Малко повече от месец след като записа едно от върховите постижения в кариерата си - да води финалния мач на \"Уимбълдън\", реферът Дамиан Щайнер трябваше да преглътна разочарованието от уволнение. Аржентинецът, който беше съдия на стола в  епичния сблъсък между Новак Джокович и Роджър Федерер  в Лондон, е отстранен от Световния тур на АТП. Щайнер (44 г.) е бил отстранен от АТП още на 15 август. Причината е, че е дал серия от интервюта в родината си Аржентина, без да има позволение от работодателя си. Тенис съдиите имат изрична забрана за медийни изяви, като това може да се променя единствено при позволение от АТП. Преди година бразилският съдия Карлос Рамос, който ръководи скандалния финален мач на US Open между Серена Уилямс и Наоми Осака, не получи разрешение да говори пред медиите. Тогава имаше много заявки за интервюта със съдията, който беше наречен \"крадец\" от Уилямс, но работодателят му - Международната тенис федерация (ITF), забрани всякакви изяви. Щайнер е съдия от 2005 г., като има Златна значка, което е най-високата категория при реферите и му дава право да ръководи мачове от Големия шлем. Той няма да загуби ранга си, но не е част от реферите за US Open. АТП има право да определи трима съдии за турнира, като на мястото на Щайнер в Ню Йорк е изпратен французинът Рено Лихтенщайн. От АТП уточняват, че Щайнер не само не е искал разрешение да говори пред медиите, но е засегнал и теми, които касаят промяна в правилата. Аржентинецът дори признава пред медиите, че е бил убеден как Федерер ще спечели турнира, когато имаше на разположение два мачбола.", "date": "2019.08.27", "title": "Съдията на финалния мач от \"Уимбълдън\" е бил уволнен заради интервюта"}
{"url": "https://www.dnevnik.bg/sviat/2019/08/27/3955834_rumunskoto_pravitelstvo_moje_da_padne_oshte_prez/", "text": "Правителството на Партията на социалната демокрация (PSD) в Румъния изгуби в понеделник мнозинството си в парламента и вероятно ще падне от власт още при първия вот на недоверие през септември, съобщи \"Ройтерс\". Либералната партия ALDE напусна управляващата коалиция и остави кабинета на милостта на опозицията след края на лятната ваканция на парламента. От PSD заявиха, че ще потърсят подкрепа за своето правителство на малцинството от партията на етническите унгарци UDMR, но днес и тя отказа да даде гласовете на депутатите си. \"Позицията ни е ясно, няма да подкрепим това правителство на малцинството. Нямаме и няма да сключваме никаква сделка с PSD, за да им помогнем да се задържат на власт. Няма никаква логична причина да го правим\", коментира за \"Ройтерс\" Атила Короди, лидер на UDMR. Кабинетът на премиера Виорика Дънчила от месеци насам е критикуван от ЕС и САЩ за промените, които извършва в правораздавателната система и за отслабване на наказанията в антикорупционните закони. Стотици хиляди румънци протестират в сняг и пек, а на изборите за Европейски парламент през май жестоко наказаха двете управляващи партии. Подкрепата за социалистите намаля почти наполовина, а либералите дори не успяха да преминат прага, за да получат евродепутат. Унгарците от UDMR имат 31 национални депутати и можеха да осигурят минимално парламентарно мнозинство за правителството. Но Короди каза, че ще подкрепи кабинет на опозицията до редовните избори догодина, и остави PSD с 25 гласа на депутати под прага за оцеляване на правителството. Националлибералната партия (PNL) - най-голямата опозиционна сила в страната, потвърди, че подготвя вот на недоверие, а по-малки опозиционни формирования - че ще застанат зад него. Лудовик Орбън, лидерът на PNL, обяви, че събирането на подписи за отстраняване на правителството започва следващата седмица и щом те достигнат 233 депутати, веднага ще бъде внесено искане за вот. Оттеглянето на ALDE от коалицията стана, след като лидерът ѝ Калин Попеску Търичану не получи подкрепа да е единственият кандидат на правителството за президентските избори през ноември. Въпреки серията от политически поражения премиерът Дънчила получи одобрението на партията си да се изправи срещу популярния президент Клаус Йоханис.", "date": "2019.08.27", "title": "Румънското правителство може да падне още през септември"}
{"url": "https://www.dnevnik.bg/politika/2019/08/27/3955839_borisov_zvuchi_obrechen_za_kmetskite_izbori_v_sofiia/", "text": "Няколко часа след като  лидерът на ГЕРБ Бойко Борисов прогнозира подли местни избори в София  заради очакванията БСП да подкрепи издигнатата от инициативен комитет кандидатура на омбудсмана Мая Манолова за кмет, председателят на социалистическата партия Корнелия Нинова коментира, че премиерът изглежда много нервен и звучи много обречен за столицата. \"По-спокойно, да му кажа. Кампанията е още на старта, ще трябват още сили до края на кампанията, да си ги запази. Пилците се броят наесен. Премиерът тича доста пред вятъра. Ние още не сме обявили кандидат за София, още не сме приели платформата си за София, а той вече ни определи като популисти, без да знае какво предлагаме\", каза още Нинова. Тя го призова да си гледа делата и да даде отговори за досегашното си управление. Макар да не обяви име, от думите на Нинова се разбра, че за кандидата на БСП за кмет на София ще се търси широка обществена подкрепа, както от неправителствени организации, така и от граждани, изморени от феодалното управление, \"ремонта на ремонта\", мръсния въздух, липсата на места в детските градини и т.н. На въпрос на \"Дневник\" да разбират ли медиите и обществото, че наистина Манолова ще е кандидатът за кмет, подкрепен от БСП, Нинова обяви: \"Не разбирайте нищо до градската конференция.\" Тя е насрочена за 14 септември. В отговор на призива на Борисов социалистите да издигнат партиен кандидат за кмет лидерът на БСП каза, че не е уместно премиерът да се меси в работите на партията й. ", "date": "2019.08.27", "title": "Борисов звучи обречен за кметските избори в София според Нинова"}
{"url": "https://www.dnevnik.bg/biznes/2019/08/27/3955855_demokratichna_bulgariia_ochakva_evrokomisiiata_da_ne/", "text": "Икономистът и член на \"Демократична България\" Мартин Димитров прогнозира, че Европейската комисия може да не допусне реализирането на проекта АЕЦ \"Белене\". В позиция, разпространена до медиите, той пише, че очаква \"особена строгост и внимание от страна на ЕК, която тепърва трябва да започне процедура по \"нотификация\". Като основни пречки пред изграждането на атомната централа бившият депутат посочва \"сеизмичните рискове и новото европейско законодателство в тази област\". \"Смятаме, че е напълно възможно ЕК да изрази негативно отношение, което ще означава, че междувременно са пропилени нови стотици милиони за сметка на данъкоплатеца\", пише още Мартин Димитров. Според него има и друг проблем, който е свързан с изказване на премиера Бойко Борисов миналата седмица. Тогава той се обяви за по-бърза реализация на АЕЦ \"Белене\". Причината - след 10 години пети и шести реактор на атомната централа \"Козлодуй\" приключват своята дейност и тогава можело  \"да увиснем само на кюмюра и въглищата\". \"Крайно обезпокоени сме от намеците на управляващите за затваряне на \"АЕЦ Козлодуй\" и половината българска енергетика, за да се създаде изкуствено място за \"Белене\". Представители на властта започнаха да говорят за държавни гаранции, въпреки че обясняваха, че такива няма да има. Нито един говорител не обясни, че държавните гаранции представляват ангажимент за изкупуване на тока за десетки години, като сметката ще платят потребителите. Очакваме ГЕРБ, БСП, ДПС и така наречените патриоти да вземат заедно решение за гаранции от страна на държавата през парламента, за да избегнат търсене на съдебна и политическа отговорност в бъдеще\", отбелязва Димитров. Той настоява всички оценки по процедурата да се извършват от \"АЕЦ Козлодуй\" ЕАД, а не от Националната електрическа компания, защото последната \"няма необходимата компетентност в ядрени проекти и няма лиценз на електроенергия от АЕЦ. От \"Демократична България\" искат спиране на процедурата по строежа на атомната централа до изпълнението на следните условия: - да се приемат актуална енергийна стратегия и национален план за енергетика и климат; - да се докаже финансовата жизнеспособност на АЕЦ \"Белене\" в съответствие с изискванията на ЕК и без нови харчове за сметка на данъкоплатеца; - да се вдигне многократно размерът на гаранцията за ядрена щета, в съответствие с препоръките на ЕК и практиката в европейските страни; - да се приемат поправки в законодателството, чрез които ясно да се формулират финансови изисквания за отчисления от продажбите на ток от АЕЦ за изграждане на геоложко хранилище за погребване на високоактивните отпадъци от тяхната работа и тези разходи да се включат в общата сметка на проекта; - да се приемат поправки в законодателството, чрез които ясно да се формулират финансовите задължения на АЕЦ за изпращане на отработеното ядрено гориво от тях за преработка, както и да се навакса неизпълнението през последните пет години; - да се направят изследвания за изясняване състоянието на антисеизмичната баластрова възглавница под главните корпуси на АЕЦ \"Белене\" и дали е безопасно да се строи върху нея след десетилетия под вода, за което си спечели прозвището \"гьол\". На 20 август се разбра, че седем компании, между които две изцяло български, една регистрирана в Германия и една българска с чешко участие са кандидати за стратегически инвеститор в АЕЦ \"Белене\". ИПК и УП ООД - България, регистрирана в Козлодуй. (Справка на \"Дневник\" в Търговския регистър показа, че дружеството е създадено през 2015 г. с капитал 2 лв. Предметът му на дейност е управление на проекти, изследване на пазара, търговия с петролни продукти и пр. В съвета на директорите има хора с украински фамилии, а заявлението за участие в процедурата за АЕЦ \"Белене\" е подписано по думите на Теменужка Петкова от Петро Беспалчук от съвета на директорите). \"Росатом\" чрез \"Атоменергопром\" Корейска хидроатомна корпорация Регистрирана в Карлсруе \"Бектрон лиаз техническо инженерство\" \"Атомна електроцентрала Белене 2019\" - консорциум с участници чешката компания \"Витковице\" и българската компания \"Груп интернешънъл\" Китайска държавна ядрена корпорация CNNC \"АЕЦ Белене България\" - консорциум с участници \"Атоменергоремонт\", \"Гранд енерджи\", ТЕЦ \"Марица 3\" \"Фраматом\" \"Дженерал електрик\" \"Атоменергоремонт\" АД \"Гранд енерджи дистрибюшън\" ЕООД \"Гранд енерджи дистрибюшън\" ЕООД \"Юропиан трейд оф енерджи\" АД.", "date": "2019.08.27", "title": "\"Демократична България\" очаква еврокомисията да не допусне строежа на АЕЦ \"Белене\""}
{"url": "https://www.dnevnik.bg/sport/2019/08/27/3955892_fandukova_niama_prechka_za_izgrajdane_na_nov_stadion/", "text": "Няма никаква пречка \"ЦСКА-София\" да изгради нов стадион на мястото на \"Българска армия\", заяви кметът на София Йорданка Фандъкова. Темата беше сред ключовите при  обсъждането на устройствения план на Борисовата градина . В петък  \"ЦСКА-София\" изпрати писмо до министъра на спорта Красен Кралев , в което изразява притесненията си около \"Българска армия\". Червените посочиха, че са срещнали добри намерения, но очакват реални действия от държавата, като акцентират, че не искат финансова помощ, а съдействие за получаване на зелена светлина за строеж. Кралев отвърна с коментар под публикация във \"Фейсбук\", че  очаква клубът да представи инвестиционните си намерения . \"Това е наистина една манипулация - няма подобно нещо (че има пречка). Ние сме обявили и сме готови, и главният архитект го е заявил, че в рамките на чашата - такова е желанието и на собствениците на клуба, стига да са готови с проекти и финансиране - няма никаква пречка да се реновира или изгради. Отново ще кажа - имаме такова съгласие всички, че това може да стане в рамките на съществуващите граници за момента и няма никакви граници за това\", заяви Фандъкова. Собственикът на клуба  Гриша Ганчев заяви пред \"Капитал\" преди месец, че вече има осигурено финансиране  - 10 милиона евро собствени средства и 20 милиона от датски инвестиционен фонд. Червените представиха в сайта си няколко проекта, изработени от различни архитектурни студиа за това как би изглеждал стадионът. В момента \"Българска армия\" е собственост на \"Сердика спортни имоти\" ЕАД под шапката на спортното министерство, а \"ЦСКА-София\" има договор за наем за 10 години (с надежда да бъде удължен) срещу 62 хиляди лева без ДДС на месец и задължителна инвестиционна програма от 1.1 милиона лева (без ДДС).      Фандъкова каза, че приоритет на общината са осигуряване на повече условия и възможности за активен и здравословен начин на живот, както и изграждане на спортна инфраструктура в града. Кметът посочи, че в детските градини в София са изградени 78 спортни салона и 15 плувни басейна. Построените стрийтфитнеси са повече от 60, а игрищата на открито 30. Предстои изграждането на шест многофункционални спортни зали по училищата в София. 2 СУ \"Емилиян Станев\" в \"Павлово\"; 51 СУ \"Елисавета Багряна\" в \"Хиподрума\"; 55 СУ \"Петко Каравелов\" в \"Дъpвеница\"; 56 СУ \"Пpоф. Константин Иречек\" в \"Люлин 8\"; 79 СУ \"Индира Ганди\" в \"Люлин 7\"; 144 СУ \"Народни будители\" в \"Младост 3\"", "date": "2019.08.27", "title": "Фандъкова: Няма пречка за изграждане на нов стадион на мястото на \"Българска армия\""}
{"url": "https://www.dnevnik.bg/sport/2019/08/27/3955880_bfs_globi_surovo_vencislav_stefanov/", "text": "Президентът на \"Славия\" Венцислав Стефанов е глобен сурово от дисциплинарната комисия на БФС. Санкцията му е 5000 лева заради нанесени \"обиди в средствата за масова информация\". Това не е първото подобно провинение на Стефанов, който е член на изпълнителния комитет на футболния съюз. В началото на март  \"Славия\" беше глобен с 10 000 лева  след изказване на президента си, че има директива \"Левски\" да стане шампион. Сега наказанието дойде след острите думи на Стефанов по адрес на  съдията Стефан Апостолов, опорочил мача с \"Лудогорец\" (0:0) в Разград . Президентът на белите заяви, че реферът \"освен че не може да пише, явно и не вижда\". Впоследствие  Апостолов беше отстранен от съдийството за неопределно време . Глоба има и за треньора на \"Левски\" Петър Хубчев. Той е санкциониран с 200 лева за това, че по време на мача с \"Локомотив\" (Пловдив) е свалил баджа си.", "date": "2019.08.27", "title": "БФС глоби сурово Венцислав Стефанов"}
{"url": "https://www.dnevnik.bg/video/2019/08/27/3955903_video_na_patriotichen_festival_v_sibir_razstreliaha/", "text": "Организатори на военно-исторически фестивал в Сибир демонстрираха за зрителите показен разстрел на \"предател на Родината\". Част от \"Днепровский рубеж\", припомнящ една от кръвопролитните битки от август 1943 г., бе и възстановка на сражение и опожаряване на украинско село от нацистите, разказа местното издание  altapress . Но видео записът с \"разстрела\" се коментира най-много в руските медии. На него се вижда как от сцената прочитат присъда, а отряд за екзекуции отвежда мъжа сред няколко брези, докато той умолява да го пощадят, кълне се че ще изкупи вината си и увещава да не стрелят \"срещу един от своите\". \"Но конвоят е непреклонен\", пише изданието. \"Новая газета\" публикува през май разследване, според което само по официални данни от военните трибунали за годините на Великата отечествена война са разстреляни 157 593 бойци и командири от Червената армия, без да се смята работа на граждански съдилища, специалните комисии при НКВД и извънсъдебни разстрели. Във възстановката със сражение, разиграна край село Шипуново на около 400 км на юг от Новосибирск, участват около 130 души от клубове, дошли чак от Тюмен, Красноярск и Омск. Сценарият е за наказателни германска акция срещу село, помагащо на партизани. Когато пламват първите къщи, идва отряд червеноармейци, които ги прогонват сред обилно използвана пиротехника. \"Поради някаква причина особено популярни бяха участниците с униформи на Вермахта - с тях с желание се фотографираха и ги молеха да кажат нещо на немски\", разказва altapress. \"На изложбата на военна техника имаше действащи макети на танкове, БТР, камиони ЗИС-5 и \"Студебейкър\", леки ГАЗ-67 и техния американски аналог \"Уилис\" Фестивалът е бил посетен от около 9 хиляди души, казват още организаторите, според които от района са били мобилизирани 14 000 души за годините на войната и над половината от тях не са се върнали от фронта.", "date": "2019.08.27", "title": "Видео: На патриотичен фестивал в Сибир \"разстреляха\" предател на Родината"}
{"url": "https://www.dnevnik.bg/sport/2019/08/27/3955781_dogovor_s_arsenal_donese_na_ruanda_rust_na_turistite/", "text": "В продължение на година Руанда се рекламира чрез един от най-големите клубове във Висшата лига \"Арсенал\". Партньорството между африканската държава и \"артилеристите\" започна преди миналия сезон в Англия, като логото Visit Rwanda (\"Посетете Руанда\") беше поставено на ръкавите на фланелките за  срок от три години . Според Руанда само за година това е донесло приходи на държавата от 36 милиона паунда (44 млн. долара). На година Руанда плаща на \"артилеристите\" 10 милиона паунда. Броят на туристите от Великобритания за последната година е скочил с 5%. Данните бяха публикувани от Борда за развитие на Руанда (RDB) след критики, че е по-добре държавата да инвестира директно в туризма си, а не чрез футболен отбор от Англия. \"Преди да започне това партньорство, 71% от милионите фенове на \"Арсенал\" по света дори не са се замисляли да посетят нашата държава. Само година по-късно половината от тях вече обмислят Руанда като дестинация за пътуване\", каза Белисе Кариза, който е ръководител на туризма в RDB. Той добави, че инвестицията се е изплатила на базата на туристическия ръст, който е отчетен.", "date": "2019.08.27", "title": "Договор с \"Арсенал\" донесе на Руанда ръст на туристите"}
{"url": "https://www.dnevnik.bg/v_pamet/2019/08/27/3955940_pochina_bivshiiat_shef_na_folksvagen_ferdinand_pieh/", "text": "Бившият главен изпълнителен директор (1993-2002 г.) и бивш председател на надзорния съвет (2002-2015 г.) на \"Фолксваген\" Фердинанд Пиех е починал вчера на 82-годишна възраст. Според \"Билд\" австрийският бизнесмен е бил приет в болница след посещение на ресторант в германския град Розенхайм. Не е ясна причината за смъртта. Фердинанд Пиех е роден във Виена през 1937 г. Той е внук на  Фердинанд Порше,  основателя на компанията със същото име. Пиех бе председател на надзорния съвет на \"Фолксваген\" до 2015 г. и бе смятан за легенда на германската автомобилна индустрия. Агенция \"Франс прес\" го описва като  \"истински патриарх  с авторитарен подход\". Той превърна изпитващото затруднения предприятие в световна империя, каквато никога не беше съществувала в Германия, преди да бъде изтикан встрани, припомня агенцията. Като президент на управителния съвет автомобилостроителя от 1993 до 2002 година, а след това и на надзорния съвет до 2015 година, Пиех обедини марките VW, Audi, Seat, Bugatti, Lamborghini и Porsche в мастодонта \"Фолксваген\", превръщайки го в мащабна международна група. Този баща на 13 деца остави след себе си обаче отслабено от скандала с манипулираните дизелови двигатели предприятие. И макар да не беше пряко обвинен за скандала, неговият твърд начин на управление и манията му за превземане на американския пазар са подготвили почвата за  \"Дизелгейт\" , твърдят неговите критици. През 2015 година обаче Пиех губи противоборството с бившето си протеже Мартин Винтеркорн, когото искаше да отстрани от поста, и подава оставка от надзорния съвет едва няколко месеца преди избухването на \"Дизелгейт\".  Скандалът до този момент струва над 30 милиарда долара на групата и силно накърни имиджа на германския автомобилен сектор, ускорявайки упадъка на дизеловите автомобили. След това Фердинанд Пиех постепенно се оттегли, а пред 2017 година дори продаде дяловете си в \"Порше\". /БТА", "date": "2019.08.27", "title": "Почина бившият шеф на \"Фолксваген\" Фердинанд Пиех"}
{"url": "https://www.dnevnik.bg/sviat/2019/08/27/3955782_sled_braziliia_boliviia_gorite_tam_sushto_plamtiat/", "text": "Подобно на бразилския държавен глава Жаир Болсонаро, боливийският президент Ево Моралес е подложен на критики от еколозите, които обвиняват земеделската му политика за пожарите, които вече са опустошили близо един милион хектара в източната част на Боливия. Под натиска на местните природозащитни организации левият лидер в крайна сметка прие в неделя предложенията за помощ на редица страни от региона и Испания за борба с безконтролните пожари, които от няколко седмици бушуват из боливийската част на региона Пантанал при границите с Бразилия и Парагвай. Моралес също така преустанови предизборната си кампания, в която се бори за четвърти мандат на избори в края на октомври. По официални данни 950 000 хектара са били опустошени от пламъците от май, с рязко усилване от средата на август. В центъра на критиките на екологичните организации е \"чакео\", практиката да се изгарят растителни площи за получаване на обработваеми земи. Тя е широко разпространена и според еколозите е открито насърчавана от правителството, което подкрепя разширяването на интензивната земеделска дейност. \"Говорим за държавна политика, която е договорена с бизнес сектора в Източна Боливия, за разширяване на интензивното земеделие в граничните райони с  генетично променената соя , плантациите  захарна тръстика  и пасища за добитък\", каза директорът на НПО \"Сехис\" Леонардо Тамбурини. Еколозите посочват закон от 2016 г., който разширява площите за разрешено обезлесяване от 5 на 20 хектара, и указ от юли, който позволява обезлесяване с контролирани пожари. \"Самото разрешаване на контролирани пожари е посегателство срещу правата на Майката Земя и на гражданите въобще, защото засяга екосистемата и околната среда, в която всички се развиваме\", заяви мрежата социални НПО \"Унитас\". Леонардо Тамбурини отбеляза, че правителството на  Ево Моралес  работи против това, което дълго време представляваше боливийският държавен глава: инцианец аймара, голям защитник на природата и един от двигателите на \"Универсалната декларация на правата на Майката Земя\", изготвена по инициатива на индианските народи, които се борят тя да бъде приета от Общото събрание на ООН. \"Правителството е изгубило посоката по отношение на философските и идеологическите принципи, които го доведоха на власт през 2006 г. То вече се опира на екстракционен модел\" на широко използване на природните ресурси, подчерта той. \"Боливийската държава показа колко малко я е грижа за Майката Земя, когато трябваше да се вземат решения и да се прилагат обществени политики, като се съсредоточи върху задоволяването на интереси, които са в разрез с трайното използване на природните ресурси\", критикува \"Унитас\". През последните години Боливия подписа редица международни инвестиционни договори, по-специално с Китай, за добив на природен газ и  особено на литий,  за който тя се надява да стане четвърти по големина световен производител до 2021 г. Екологичните организации критикуват и омаловажаването на последиците от пожарите. Фондацията на приятелите на природата обвинява правителството, че не включва в официалните данни положението в другия амазонски район Бени. По оценки на организацията към 20 август в Бразилия са изгорели около 1.5 милион хектара площи. В момент, когато бразилският крайнодесен президент  Жаир Болсонаро , който не крие скептицизма си, че глобалното затопляне е причинено от човешката дейност, е под международен натиск за подхода си към пожарите в бразилска Амазония, правителството на Ево Моралес обвинява сушата като основна причина за пожарите. \"Главният проблем е сушата. Знаехме от лятото (в Южното полукълбо), че има воден дефицит. Пожарите са предизвикани от сушата, това е напълно потвърдено, както и от ветровете през последните дни, които разпространиха пламъците\", заяви министърът на селските райони и земите Сесар Кокарико. Президентът Моралес бе преизбран през 2009 г. и още веднъж през 2014 г. и получи от Конституционния съд възможността да се кандидатира за неограничен брой мандати. Той отвърна на критиките така: \"Ако има наводнения, виновен е Ево Моралес. Ако има суша, виновен е Ево Моралес. Ако има пожари, виновен е Ево Моралес.\"", "date": "2019.08.27", "title": "След Бразилия - Боливия: горите там също пламтят"}
{"url": "https://www.dnevnik.bg/sviat/2019/08/27/3955954_kmetut_na_istanbul_spria_milioni_liri_za/", "text": "Кметът на Истанбул изпълни едно от предизборните си обещания и спря повече от 350 милиона лири (над 55 млн. евро), с които от градския бюджет се подпомагат проправителствени фондации. Това е и един от първите ходове на подкрепения от опозицията кандидат срещу президента Реджеп Тайип Ердоган, коментира \"Ройтерс\". Екрем Имамоглу спечели решително повторените на 24 юни избори и сложи край на 25-годишното управление на Партията на справедливостта и развитието и предшествениците ѝ в най-големия и най-важен за икономиката на страната град. По време на кампанията той обещаваше да открие къде и как предишните администрации на Истанбул са раздавали милиони лири на проправителствени фондации. \"Засега се приключили спирането на общо 357 милиона лири от ресурсите, които са давани или прехвърляни на фондации\", каза Имамоглу пред журналисти. Той допълни, че в сумата са 56 милиона лири \"за хранителна помощ\" и 165 милиона лири за строителство. \"Направо е невероятно за какво харчите парите на хората. И това е само началото.\" Градските власти планират и прекратяване на споразуменията с 5 фондации, получавали средства от бюджета. Една от тях е основана през 90-те години, докато Ердоган бе кмет на града. В управителния съвет на Фондацията за турската младеж и образователни услуги (TURGEV) са дъщерята на президента, съпругата на неговия директор за комуникациите и бившият кмет от партията на Ердоган. Спрени са протоколите за финансиране на Фондация за турската младеж (TUGVA), Фондация \"Енсар\", Фондация \"Азиз Махмут Хюндай\" и Теологичната фондация \"Дарул Фюнун\".", "date": "2019.08.27", "title": "Кметът на Истанбул спря милиони лири за проправителствени организации"}
{"url": "https://www.dnevnik.bg/gradska_sreda/2019/08/27/3955972_firmata_remontirala_gradinata_kristal_v_sofiia_e/", "text": "Ремонтът на градинките \"Кристал\" и \"Св. Климент Охридски\" пред Софийския университет приключи, съобщи зам.-кметът по транспорта Дончо Барбалов, цитиран от \"Фокус\". Издаден е Акт 15, а на фирмата-изпълнител \"ПСТ Груп\" е наложена максималната глоба от 186 610 лева за \"недобре свършени дейности\". Това е първият етап от ремонта на т.нар.Зона 4 на Централната градска част. Той се извършва по проект на студио А.Д.А., спечелил национален конкурс през 2014 г., и включва пълно обновяване на площад \"Св. Александър Невски\" и прилежащите пространства около църквата \"Св. София\" и Военния клуб. Ремонтът се финансира с 21.47 млн. лв. по оперативна програма \"Региони в растеж\", а възложител е Столичната община. Той официално започна на 2 юли 2018 г. и трябваше да приключи точно за една година според договора между общината и фирмата-изпълнител.  Още в началото на ремонтните дейности кметът Йорданка Фандъкова обяви несъгласие с повечето идеи на спечелилия проекта за обновяване на площад \"Св. Александър Невски\". Според нея едрите павета по ул. \"Оборище\" в участъка от ул. \"Раковски\" до катедралния храм не трябва да се подменят, както и осветлението на площада.  Тогава \"ПСТ Груп\" насочи ремонтните дейности само към градините \"Кристал\" и \"Св. Климент Охридски\", където бяха сменени  настилките и парковата мебел. На 19 март проверка на кмета Фандъкова, главния архитект Здравков и зам.-кмета Барбалов установи, че новата настилка по алеите е положена некачествено. Това предизвика решението на Фандъкова да замрази целия проект за Зона 4, докато не се отстранят нередностите. Месец преди тази ключова поверка Столичната община поиска от главния архитект на София целият ремонт на Зона 4 да се раздели на два етапа. Първият да включва двете градини \"Кристал\" и \"Св. Климент Охридски\", а вторият – всички останали пространства, между които и площад \"Св. Александър Невски\". На 19 февруари главният архитект разреши исканата етапност на ремонта. По този начин завършването дори само на първия етап осигурява парите за него от оперативната програма \"Региони в растеж\".  Вторият етап на ремонта, който е и доста по-съществен, реално се отлага във времето след местните избори. ", "date": "2019.08.27", "title": "Фирмата, ремонтирала градината \"Кристал\" в София, е глобена с близо 200 хил. лв."}
{"url": "https://www.dnevnik.bg/bulgaria/2019/08/27/3955978_borisov_i_djonsun_vzaimno_si_otpraviha_pokani_za/", "text": "Премиерите на България и Великобритания Бойко Борисов и Борис Джонсън са разговаряли днес по телефона по инициатива на британския министър-председател, съобщи правителствената пресслужба. Тема на разговора е било \"изключително доброто сътрудничество в сферата на сигурността\". Коментиран е големият брой успешни съвместни операции в борбата срещу престъпността и наркотрафика, а Борисов е настоял сътрудничеството да продължи. По думите му друга важна сфера на сътрудничество, която трябва да се развива усилено, е образованието. Двамата премиери са се обединили и около значението на опазването на външните граници на Европа. По темата Брекзит Борисов е изтъкнал, че България ще направи всичко възможно да се стигне до сделка, което според него ще бъде добре за всички. Той е отбелязал, че има много български граждани, които живеят в Обединеното кралство и същевременно много британци живеят тук. Това по думите му обогатява двете общества. В рамките на разговора министър-председателят Борисов е акцентирал върху значението на Балканите и Югоизточна Европа. Джонсън е поздравил българския си колега за управлението на държавата и за резултатите от европейските избори, информира пресслужбата. Той е поканил Борисов да посети Обединеното кралство, а Борисов на свой ред също го е поканил да дойде в България.", "date": "2019.08.27", "title": "Борисов и Джонсън взаимно си отправиха покани за посещение"}
{"url": "https://www.dnevnik.bg/sviat/2019/08/27/3955974_paulu_koelju_se_izvini_na_franciia_i_makron_zaradi/", "text": "Простете ми, простете ми хиляди пъти\". С тези думи, произнесени на френския, известният писател Паулу Коелю се извини с видео съобщение в профила си в \"Туитър\" на Франция и президентското семейство Макрон за поведението на бразилския президент Жаир Болсонаро. Отношенията между Еманюел Макрон и Болсонаро силно охладняха през последните дни, включително заради острите нападки на бразилеца за обвиненията, че не прави достатъчно да се бори с пожарите в Амазония, както и ехидните му коментари във \"Фейсбук\" по повод Брижит Макрон. Бившият офицер от бразилската армия, която е държавен глава от тази пролет, продължи и днес да обвинява Макрон в колониализъм и да настоява първо да получи извинение от него, за да се съгласи да приеме международна помощ от милиони долари за справяне с пожарите. \"Докато Амазония гори, те нямат какво да кажат в своя защита и затова прибягват до тези нападки и обиди, приказват каквото им падне, само за да избягат от своята отговорност\", продължи той по адрес на лидерите на Бразилия. \"Този мрачен момент за Бразилия ще отмине, както преминава нощта... извинявам се\", допълни писателят. Ден по-рано Макрон коментира, че се надява бразилците по-скоро да имат президент, достоен за поста. След като се прибра във Вашингтон от тридневната среща на Г-7 в Биариц президентът Доналд Тръмп заяви днес, че изказва \"пълната си подкрепа\" за Болсонаро. \"Той работи много здраво по амазонските пожари и въввсяко отношение върши страхотна работа за народа на Бразилия - Не е лесно. Той и страната му имат цялостната и пълната подкрепа на САЩ!\", написа Тръмп в \"Туитър\". Болсонаро благодари за подкрепата и отвърна, че \"Борим се с горските пожари с огромен успех\". По данни на бразилската космическа агенция към 25 август броят на пожарите в района се е увеличил със 79% спрямо същия период на миналата година. Обхванати са и съседни държави, като поне 10 000 квадратни километра горят в Боливия по границата с Парагвай и Бразилия. Прогнозите за слаби валежи сочат, че пламъците няма да бъдат угасени скоро по естествен път. Бразилия е в епицентъра на пожарите, а Болсонаро обвини за тях първо защитниците на околната среда, после неправителствените организации, а след това и времето. Той е казвал също, че пожарите в Амазония са били повече при предишното ляво управление на страната.", "date": "2019.08.27", "title": "Паулу Коелю се извини на Франция и Макрон заради бразилския президент"}
{"url": "https://www.dnevnik.bg/bulgaria/2019/08/27/3955983_shefut_na_nso_napusnal_zaradi_po-dobra_rabota/", "text": "Началникът на Националната служба за охрана Данчо Дяков е поискал да напусне, защото е получил предложение за по-добра работа. Това съобщи пред медиите в Гълъбово президентът Румен Радев, цитиран от БТА. Държавният лава е в Гълъбово по повод 50 години от обявяването му за град. \"Началникът на НСО получи добро предложение за работа и аз не мога да го задържа\", каза Радев и добави, че Дяков е стойностен човек и професионалист. Миналата седмица правителството даде съгласие  генерал-майор Данчо Дяков да бъде освободен от поста си  от 30 август. От НСО уточниха, че той се оттегля по свое желание и по лични причини. Според Закона за НСО освобождаването на началника на службата се извършва от президента след съгласуване с Министерския съвет. Дяков е на поста от март 2018 г., назначен с одобрен от правителството указ на президента Румен Радев. Тогава той беше и удостоен с висшето офицерско звание генерал-майор. Преди това Дяков беше съветник на Румен Радев по военната сигурност. Премиерът Борисов преди дни коментира, че  заради \"огромните скандали в президентската институция  ген. Дяков е трябвало да бъде изритан\".", "date": "2019.08.27", "title": "Шефът на НСО напуснал заради по-добра работа"}
{"url": "https://www.dnevnik.bg/sport/2019/08/27/3955982_cska_potursi_reshenie_na_problemite_v_ataka_s/", "text": "ЦСКА продължи селекцията си с пореден трансфер, насочен към решаване на проблемите в нападение. Червените привлякоха австралийския национал Томи Юрич. Нападателят с хърватски произход и паспорт е подписал договора си, но не се посочва срокът му. През последните три сезона Юрич е играл за \"Люцерн\", където в 64 мача за първенство има 15 гола и 11 асистенции. Нападателят се е състезавал за холандския \"Рода\", както и за австралийските \"Аделаида юнайтед\" и \"Уестърн сидни уондърърс\". През 2014 г. попада в идеалния отбор на азиатската Шампионска лига, посочват от ЦСКА. Миналата година игра за Австралия на световното в Русия. За националния си отбор има осем гола в 41 мача. ЦСКА има проблем в нападение, като до момента съставът е с десет гола в седем двубоя. Основна заслуга има бразилецът Евандро.", "date": "2019.08.27", "title": "ЦСКА потърси решение на проблемите в атака с австралийски национал"}
{"url": "https://www.dnevnik.bg/politika/2019/08/27/3955985_radev_pritesnitelno_za_vsichki_ni_e_che_premierut/", "text": "\"Необяснимо и недопустимо е нахвърлянето на премиера на президентската институция без повод и с измислени доводи. Притеснително за всички ни е, че премиерът очевидно губи самообладание\" - с тези думи президентът Румен Радев продължи днес задочния спор с премиера и лидер на ГЕРБ Бойко Борисов. Вчера  Борисов коментира , че \"не \"му (на Радев) отива на Шипка на такъв ден да говори такива неща\", по повод президентската констатация, че \"България е закотвена на дъното на Европа\". Държавният глава днес каза, цитиран от пресцентъра си, че решаването на тежките проблеми, пред които е изправена най-бедната държава в ЕС, изисква силно лидерство и реални действия, а не самохвалство и скалъпени интриги с цел бягство от отговорност\". По-рано през деня по подобен начин оцени поведението на Борисов и лидерът на БСП Корнелия Нинова. Според нея  премиерът изглежда много нервен  и звучи много обречен за (резултата от местните избори в) столицата. Самият Борисов пък прогнозира, че предстоящите през есента местни избори ще бъдат  \"подли\". ", "date": "2019.08.27", "title": "Радев: Притеснително за всички ни е, че премиерът губи самообладание"}
{"url": "https://www.dnevnik.bg/gradska_sreda/2019/08/27/3955987_maia_manolova_ot_strah_vlastta_izpolzva_medii_za_da_me/", "text": "Омбудсманът Мая Манолова отговори на страницата си във \"Фейсбук\" на твърденията, че дъщеря й си е купила имот от 100 кв.м само за 100 000 евро през 2007г. на централната софийска улица \"Алабин\", където пазарните цени били далеч по-високи. Публикация по темата се появи днес в сайта \"Пик\". Това стана няколко часа, след като Бойко Борисов обяви, че  местните избори ще са подли , заради БСП и прилепването им към кандидат. Лидерът на ГЕРБ не спомена името на Манолова, но стана ясно, че говори за нея. Въпреки, че официално кандидатурите на Йорданка Фандъкова и Мая Манолова не са обявени, а се коментират отдавна, днешното изказване на Борисов беше разчетено като \"През 2007 г. закупих адвокатска кантора от 100 кв.м в идеални части на петия етаж в сградата на ул. \"Алабин\" 56 в София. Покупката е записана на дъщеря ми Ралица Миленова, защото ми предстоеше развод. Заплатих имота с кредит, в размер на 100 000 евро. Този кредит е деклариран през 2008 г., както изисква законът, пред Сметната палата. Изплащах този кредит в продължение на 10 години, какъвто беше и договорът ми с банката, т.е. приключих изплащането през 2018 г.\", обяснява Манолова. Проверка на \"Дневник\" в регистъра на КПКОНПИ за 2008 г. показва, че Манолова (тогава депутат) е  декларирала ипотечен кредит от 100 000 евро  (или 195 000 лева) от \"Асет банк - Кюстендил\". Явно поради печатна грешка в качената декларация - кредитът е изписан като един милион. В последната й декларация (2018)  този кредит вече липсва , а има други към ЦКБ и ОББ. Тя уточнява, че тъй кат до 2015 г. упражнява и тази професия, освен, че е депутат. След като става омбудсман замразява практиката си. През 2013 г., когато все още е била адвокат, тя пуснала в кантората си наематели, които плащат наем, който също била декларирала пред данъчната служба и се плащат данъците върху него от дъщеря й, която е собственик. \"В момента част от кантората се ползва от неправителствената организация на съпруга ми – Ангел Найденов – Център за изследване на отбраната и сигурността. И мисля, че е естествено да не плаща наем на доведената си дъщеря. В другата част има наематели, които плащат наем и този наем е деклариран в данъчното и са платени дължимите данъци\", пише във \"Фейсбук\" Манолова. Тя заявява, че одобрява интереса към имотното й състояние, защото е публична личност и по думите й \"вече 14 години\" (тя е народен представител от БСП от 2005 г.) \"Но не разбирам желанието на медии, близки до властта, да градят кампанията си на тази основа. Не прави чест на властта. че ще се кандидатирам за кмет на София. Защото ако наистина се интересуваха от имотното ми състояние, можеха да ме попитат миналата или по-миналата година. Абсолютно всичко е декларирано и нямам никакво притеснение да предоставя информация\", заявява Манолова на фейсбук страницата си. Сайтът \"Пик\" атакува Манолова от няколко седмици и е известен с постоянната си подкрепа за премиера Бойко Борисов. Очаква се, че  тя ще бъде издигната официално като независим кандидат  за кмет на София в началото на септември. Все още не е ясно кога ГЕРБ ще потвърди, че Фандъкова ще се състезава за нов мандат.", "date": "2019.08.27", "title": "Мая Манолова: От страх властта използва медии, за да ме атакува"}
{"url": "https://www.dnevnik.bg/sport/2019/08/27/3955993_voleibolistkite_se_vurnaha_v_igrata_s_purva_pobeda_na/", "text": "Женският национален отбор по волейбол спечели първата си победа на европейското първенство и остава в играта. Българките се наложиха с 3:0 (25:22, 25:17, 25:17) срещу Гърция. Благодарение на успеха националният отбор съхрани надежди да се класира сред четирите най-добри в групата и да участва в осминафиналите. Всичко ще се реши в двубоя с Финландия, който е пряк спор за място в следващата фаза. Двата състава са с по четири точки и победителят ще продължи в турнира. За разлика от мача с Турция, сега българките бяха стабилни на блокада и 15 пъти спряха атаките на съперника. Те имаха 48% успеваемост в нападение и допуснаха 14 грешки. Най-резултатна с 13 точки стана Мирослава Паскова. Нася Димитрова и Гергана Димитрова завършиха съответно с 12 и 10. Решителният двубой е в четвъртък от 17.00 часа.", "date": "2019.08.27", "title": "Волейболистките се върнаха в играта с първа победа на европейското"}
{"url": "https://www.dnevnik.bg/biznes/2019/08/27/3955994_radev_za_zamursiavaneto_na_gulubovo_slaba_durjava_ili/", "text": "Системно обгазяване означава или че държавата е слаба и не може да изпълни контролните си функции, или зависимост от частни корпоративни интереси. Така президентът Румен Радев отговори на въпроси на медиите за силното замърсяване на въздуха в град Гълъбово. Днес той е на посещение там по повод 50-годишнината от обявяването на селището за град. ТЕЦ \"Брикел\" - част от енергийния бизнес около Христо Ковачки, в Гълъбово е емблематична за чести замърсявания и причина за образуваната европейска наказателна процедура срещу България. Само преди няколко дни любителско видео показа черен пушек, излизащ от комина на \"Брикел\", няколко сигнала бяха подадени и до РИОСВ - Стара Загора. От екоинспекцията обясниха, че операторът е уведомил за аварирал работещ енергиен котел, което е причинило задимяването в района. Оттам посочиха още, че няма превишения на средночасовата норма за серен диоксид в събота и неделя. Пунктът за контрол на качеството на въздуха обаче се намира в центъра на града. Пред жителите на Гълъбово държавният глава също засегна темата за екологията. \"Трябва всички заедно като държава и общество да работим така, че енергетиката да се развива чисто, екологично, да има перспектива, държавата да не абдикира\", заяви той в приветствието си, цитирано от неговата пресслужба. Президентът призова държавата да се възползва от силните програми на Европейския съюз за въглищни региони в преход, за да може младите да избират родното място за живот и реализация и да предначертават бъдещето на Гълъбово и на региона. Държавният глава подчерта обаче, че икономическото развитие на региона не бива да се извършва за сметка на екологията и здравето на хората и изрази увереност, че положителните практики на спазване на екологичните норми, на модернизацията на инсталациите ще продължат, се казва в прессъобщението. В него се предава и мнението на президента, че \"държавата трябва да бъде на мястото си и да бъде по-силна в подкрепата на хората и в безкомпромисното налагане на всички екологични стандарти за региона\". Преди дни и БСП обяви, че ще сезира прокуратурата за това, че  държавата облагодетелства Ковачки. ", "date": "2019.08.27", "title": "Радев за замърсяването на Гълъбово: слаба държава или зависимости"}
{"url": "https://www.dnevnik.bg/photos/2019/08/27/3955973_fotogaleriia_svetovnite_snimki_na_denia_27_avgust_2019/", "text": "Инсталация, включваща пластмасова бутилка и съд за бързо хранене, провокира посетителите на плажа в Лайм Реджис, Великобритания.", "date": "2019.08.27", "title": "Фотогалерия: Световните снимки на деня 27 август 2019 г."}
