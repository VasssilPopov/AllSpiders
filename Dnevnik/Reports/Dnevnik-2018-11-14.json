{"url": "https://www.dnevnik.bg/evropa/2018/11/14/3346150_grajdanite_na_velikobritaniia_i_es_zapazvat_pravata_si/", "text": "Гражданите на Великобритания и ЕС ще запазят правата си след Брекзит и това е записано в проекта за споразумение между двете страни, одобрено днес от кабинета в Лондон, обяви в Брюксел главния преговарящ за Брекзит от страна на ЕС Мишел Барние. \"Гражданите на ЕС, които живеят до напускането във Великобритания и британците, които са се заселили на континента, запазват, докато са живи, правата си, включително за работа, учене, социални придобивки и възможността да канят семействата си да живеят заедно\", каза той, цитиран от БТА. Барние уточни също, че макар Великобритания да напуска ЕС на 29 март догодина, то в продължение на 21 месеца няма да се промени нищо по отношение на търговията, митата и правата на гражданите. Това се прави, за да се даде на администрациите и хората да се приготвят и адаптират към новата ситуация. Мишел Барние каза още, че този период може да бъде удължен. За бъдещите отношения ще бъде изготвено допълнение към споразумението, което предвижда Великобритания и ЕС занапред да не си налагат взаимно мита и квоти. Планира се и запазване на тясното сътрудничество на службите за сигурност. Барние подчерта, че Великобритания е приела да плати на бюджета на ЕС дължимите суми. По отношение на документа, той обяви, че в него има три протокола, засягащи бъдещето на Гибралтар, Кипър, както и Ирландия и Северна Ирландия. Най-трудно е било намирането на решение за последните две страни, но се е стигнало до компромис, като ЕС и Великобритания са се разбрали Северна Ирландия да остане в митническата зона на ЕС и след Брекзит. Мишел Барние благодари на екипа си за страхотната работа през последните 17 месеца, за да се стигне до проекта на споразумение. Той не скри, че предстои още много работа, докато проектът стане официален международен документ. Към момента Европейската комисия вече е предложила Европейският съвет да одобри постигнатото предварително споразумение в преговорите по оттеглянето на Великобритания. Барние допълни, че когато споразумението стане официален документ, то ще бъде под надзора на съда на ЕС. По-рано днес британският премиер  Тереза Мей обяви , че документът съдържа най-добрите текстове, който страната е можело да договори.", "date": "2018.11.14", "title": "Гражданите на Великобритания и ЕС запазват правата си след Брекзит, обяви Мишел Барние"}
{"url": "https://www.dnevnik.bg/biznes/2018/11/14/3346101_sreshtata_v_sofiia_utre_subira_vodeshtite_investitori/", "text": "Срещата на върха на стартиращите компании, която започва в София утре, ще привлече един от водещите инвеститори в стартъпи, обяви по Би Ти Ви българският еврокомисар по цифровата икономика и общество Мария Габриел. Тя допълни, че това е шанс за българските подобни компании да покажат доколко могат да впечатлят. Според Габриел това, което липсва, е организиране на стартъпите в екосистема, като за целта се създава мрежа за подобни компании от Централна и Източна Европа и Западните Балкани. \"В тази област сме конкурентоспособни, защото имаме европейски шампиони. Да им дадем видимост и ясно да заявим ролята си на централен иновационен хъб\", призова еврокомисарят.", "date": "2018.11.14", "title": "Срещата в София утре събира водещите инвеститори в стартъпи, обяви Мария Габриел"}
{"url": "https://www.dnevnik.bg/bulgaria/2018/11/14/3346102_sledvashtite_parlamentarni_izbori_shte_sa_predsrochni/", "text": "Следващите парламентарни избори ще са предсрочни и няма да имаме възможност да се подготвим, за да се явим самостоятелно, каза днес по Би Ти Ви лидерът на СДС Румен Христов. Той допълни, че предположението му идва на база на протестите, които са справедливи и ако продължат, правителството няма да изкара мандата си. Румен Христов уточни, че около 25% от членовете на СДС са за самостоятелно явяване на изборите, така че партията ще върви към обединения с други партии на идейна основа. Като потенциални партньори той посочи \"Демократична България\" и ДСБ. В отговор на въпрос Христов каза, че още конкретни разговори не са водени. Той уточни, че темата за коалиция с НФСБ на Валери Симеонов не е актуална и е била лансирана от предишното ръководство.", "date": "2018.11.14", "title": "Следващите парламентарни избори ще са предсрочни, обяви лидерът на СДС"}
{"url": "https://www.dnevnik.bg/sviat/2018/11/14/3346084_obiski_v_polskata_kfn_sled_ostavka_na_direktora/", "text": "Ръководителят на KNF подаде оставка малко след като бе извикан от премиера заради публикации, в които се твърди, че е поискал огромен подкуп от местна банка, съобщи националната информационна агенция РАР. Марек Шарновски обяснява, че се оттегля \"заради чувството ми на отговорност за функционирането на регулаторния надзор над финансовия сектор\". Министър-председателят Матеуш Моравецки настоя да се разследва дали Шарновски наистина е поискал от Getin Noble Bank не по-малко от 10 милиона долара в замяна на \"подкрепа\" от регулатора. \"Газета Виборча\" (Gazeta Wyborcza) и \"Файненшъл таймс\" (Financial Times) първи съобщиха подробности, изложени в съдебен иск от името на Лешек Чарнецки, собственикът на деветата по големина банка в страната. По-късно \"Ройтерс\" обяви, че нейни репортери също са видели съдебните документи. Прокуратурата потвърди, че представители на Чарнецки са я уведомили за предполагаемо престъпление, свързано с корупция. Getin Noble Bank първоначално не коментира публикациите, а в сряда обяви, че сривът в цената на акциите ѝ се дължи на външни фактори, а не на финансовото ѝ състояние. В документите било описано, че Шарновски поискал банката да наеме специален адвокат и да му превежда заплата, равна на 1% от банковата капитализация, което се равнява на около 10.5 млн. долара. Срещата се състояла на 28 март 2018 г. и на запис от разговора се чувало как Шарновски съветва собственика на банката да наеме адвокат, пише \"Газета Виборча\". Записът бил направен от Чарнецки, който използвал три различни устройства, защото имал информация, че в офиса има включени заглушаващи устройства. От KNF отричат регулаторът да е извършил нещо нередно и настояват, че твърденията за поискания рушвет не отговарят на истината. \"Подобно предложение не е било отправяно по време на която и да е от срещите на г-н Чарнецки\", заяви говорител на институцията, според когото това било опит за изнудване на KNF, свързано с проверка на друга финансова компания на същия собственик. Адвокатът, споменат в документите като част от схемата, казва пред \"Ройтерс\", че за пръв път е чул от медиите за тези обвинения. \"Не съм упълномощавал никого да ми търси работа в Getin. Никога не съм разговарял с Лешек Чарнецки. Познавам Марек Шарновски в личен план\", обяснява Гжегож Ковалчик. Във вторник - преди оставката на Шарновски - премиерът е насрочил среща с Мариуш Камински - министърът, отговарящ за спецслужбите, съобщи в \"Туитър\" Михал Дворжик, началник на кабинета на премиера. По-късно телевизия Polsat News съобщи, че срещата е била отменена. \"Министър-председателят поиска от службите и прокуратурата да действат бързо и решително, за да се провери и изясни информацията, свързана с председателя на KNF\", обяви правителствената говорителка Йоана Копчинска. Скандалът предизвика поевтиняване с над 25% на акциите на банката и това доведе почти до 70% обезценяване на книжата ѝ през тази година. Пазарни анализатори, цитирани от \"Ройтерс\", казват, че банката е губеща, включително защото в портфолиото ѝ има значителен брой \"лоши\" кредити. Чарнецки бе обещал през 2018-2019 г. да инвестира в банката 1 млрд. злоти (над 233 млн. евро). Шарновски е бивш централен банкер, номиниран да оглави финансовия регулатор през 2016 г. от управляващата партия \"Право и справедливост\" (PiS). Правителството ѝ спори с централната банка за това кой трябва да регулира финансовия сектор в страната. Според PiS, която непрекъснато затяга хватката си над държавните институции, медии, компании и съда, това трябва да е изцяло в ръцете на изпълнителната власт. В момента ръководството на KNF е поделено между политиците и представители на централната банка.", "date": "2018.11.14", "title": "Обиски в полската КФН след оставка на директора"}
{"url": "https://www.dnevnik.bg/kultura/2018/11/14/3345959_svetovnoizvestniiat_baletist_mihail_barishnikov_idva_v/", "text": "Световноизвестният руски балетист, хореограф и актьор Михаил Баришников ще гостува в България през януари, съобщиха организаторите от продуцентска къща \"Артишок\". Той ще представи спектакъла \"Бродски/Баришников\" на 19 и 20 януари на сцената на Софийската опера и балет. Режисьор е световно признатият латвиец Алвис Херманис. По време на представлението сцената наподобява зимна градина, от която Баришников произнася стихове и проза на руския поет Йосиф Бродски. Двамата са приятели дълги години, още от времето на емигрантските години на балетиста в САЩ. \"Тази постановка е специален момент в моя живот - преход от балетната игра към театъра\", казва Баришников и допълва, че България за него е много скъпа. По думите му оттук тръгва световната му кариера, след като през 1966 г. печели златен медал на Международния балетен конкурс - Варна. Представлението в София ще се играе на руски език, но ще бъде преведено с български субтитри. Михаил Баришников емигрира в САЩ през 70-те години и успява да постигне успехи в цял свят. Арт директор е на New York City Ballet, оглавява American Ballet Theater и е познат на публиката от множеството спектакли и филми, в които играе. Появява се и в ролята на богат художник в американския сериал \"Сексът и градът\". През последните години инвестира 1 млн. долара в собствен арт център, който се намира в известния нюйоркски квартал Манхатън. Билетите са в продажба от днес онлайн  тук , както и на касите на Софийската опера и балет, НДК, зала \"Арена Армеец\", книжарници Booktrading и бензиностанции OMV.", "date": "2018.11.14", "title": "Световноизвестният балетист Михаил Баришников идва в България през януари"}
{"url": "https://www.dnevnik.bg/sviat/2018/11/14/3346108_sluchaiat_gruevski_shte_suzdade_seriozni_problemi_na/", "text": "Бившият македонски премиер Никола Груевски, управлявал в продължение на 10 години (2006 – 2016) авторитарно и с почти мафиотски методи и осъден на две години затвор за корупция, явно е успял да избяга в Унгария. Бягството му остава загадка, включително и поради това, че Груевски е с отнет задграничен паспорт. Дотук унгарската страна не е потвърдило официално, че Груевски е поискал политическо убежище. На запитване на ДВ говорител на правителството в Будапеща е отговорил, че \"нито ще потвърди, нито ще отрече\" новината. Потвърждението обаче дойде от македонското вътрешно министерство: то е било информирано от унгарската страна, че Груевски се намира в Унгария. Незабавно Скопие е издал международна заповед за задържането на Груевски, се посочва още в информацията. За да разберем по-добре измерението на скандала, се налага да си припомним някои факти, свързани с управлението на Груевски и с дългогодишните му приятелски отношения с унгарския премиер Виктор Орбан. До оттеглянето си от властта през 2016 година бившият македонски премиер управляваше страната с почти криминални методи. Това доказват хилядите материали, включително и аудиозаписи, събрани от Специализираната македонска прокуратура SJO през последните две години. От тях става ясно, че Груевски и най-приближените му сътрудници са подслушвали редовно политическите си противници и систематично са ги заплашвали. И още: има сведения, че са били фалшифицирани изборни резултати. Създадена е била и всеобхватна система за политическа корупция. Груевски няма да се отърве само с една присъда На първо време Никола Груевски беше осъден само за незаконно придобиване на луксозен автомобил. Това стана през май т.г., когато получи 2-годишна присъда, но предстоят и други процеси, а като се имат предвид многото събрани улики срещу него, се очаква бившият премиер да получи и нови дългогодишни присъди. През последните години от управлението си Груевски постепенно изпадна в международна изолация. Но унгарският премиер Виктор Орбан беше един от малкото, които не се дистанцираха от Груевски. Преди около година Орбан например се появи на предизборна проява в Македония, заставайки редом Груевски и бившия премиер на Словения Янез Янша, който също е с присъда за корупция. По това време Груевски вече беше с отнет задграничен паспорт. Още тогава унгарските медии повдигнаха въпроса дали пък Орбан не е обещал на Груевски политическо убежище. Последната публична проява на приятелска помощ за Груевски бе свързана с македонския референдум за името на страната. В края на септември Орбан отправи двусмислено видеообръщение към партията на Груевски ВМРО-ДПМНЕ, което беше изтълкувано като призив за отхвърляне на постигнатия компромис с Гърция. Но отношенията между Орбан и Груевски излизат и извън политическата рамка. Има данни, че бизнесмени от близкото обкръжение на партията на Орбан - \"Фидес\" - са инвестирали солидни суми в няколко близки до ВМРО македонски медии. Елемент от политическата стратегия на Орбан и неговото правителство е да подкрепят авторитарни лидери от Западните Балкани и да се застъпват за тяхната бърза интеграция в ЕС. По този начин Орбан събира допълнителна подкрепа за своите планове за реформиране на ЕС. Целта му е отделните страни членки да получат по-голяма самостоятелност в рамките на общността, както и да бъдат отменени европейските наказателни процедури за нарушаване на правовите принципи. Подобна процедура е заведена и срещу Унгария. Орбан поддържа много приятелски отношения също и с президентите на Сърбия и на Черна гора - Александър Вучич и Мило Джуканович. Този случай ще създаде сериозни проблеми на приятеля му Орбан Случаят \"Груевски\" е в състояние да създаде сериозни вътрешно- и външнополитически проблеми както на Орбан, така и на реформаторското правителство на македонския премиер Зоран Заев. Защото поражда редица сериозни въпроси: например защо македонските власти не са наблюдавали отблизо Груевски, особено след като се е знаело от седмици насам, че бившият премиер ще трябва да влезе в затвора в началото на ноември, за да излежи присъдата си. Унгарската страна пък ще трябва да отговори как е възможно човек без паспорт да стигне до Будапеща, след като е добре известно, че унгарските граници са едни от най-силно охраняваните в целия ЕС. И не е ли трябвало да го изпратят в някоя от транзитните зони за кандидати за убежище, както повелява унгарското законодателство? Ако ли пък Груевски е влязъл в Унгария от Сърбия - защо не са го върнали обратно на сърбите, след като Будапеща смята Сърбия за сигурна трета страна? Унгарският премиер Орбан винаги досега е подчертавал, че стриктно се придържа към законите и правилата на демокрацията. Сега той е изправен пред една от най-сериозните дилеми в досегашната си кариера - Орбан ще трябва да реши дали ще оказва подкрепа на един законно осъден човек, или ще спазва законите и международното право.", "date": "2018.11.14", "title": "Случаят \"Груевски\" ще създаде сериозни проблеми на Орбан"}
{"url": "https://www.dnevnik.bg/sport/2018/11/14/3346106_agnieshka_radvanska_prekrati_karierata_si_na_29_godini/", "text": "Полската тенисистка Агниешка Радванска обяви край на състезателната си кариера. Тя се оттегля след 13 години в професионалния тенис, в които изигра 863 мача поединично, спечели 20 титли и стигна до второто място в световната ранглиста. Радванска беше една от най-харизматичните и атрактивно играещи тенисистки в последното десетилетие. Тя спечели рекордните шест поредни пъти наградата за любимка на феновете (2011-2016 г.), а пет поредни сезона беше отличена за удар на годината (2013-2017 г.). През 2012 г. Радванска пренаписа историята на полския тенис, след като стигна до финала на \"Уимбълдън\". Тя стана първият представител на своята страна, класирал се за финал в турнирите от Големия шлем в Откритата ера на тениса (след 1968 г.). Полякинята загуби от Серена Уилямс в три сета, а след това не успя да повтори постижението си. Другите й най-добри класирания в Големия шлем бяха два полуфинала на \"Уимбълдън\" (2013 и 2015 г.) и два полуфинала на Australian Open (2014 и 2016 г.). И в четирите случая тенисистката, която я победи, след това загуби мача за титлата. През 2015 г. Радванска спечели най-голямата титла в своята кариера - финалите на WTA в Сингапур. Последният й трофей беше в Откритото първенство на Китай през октомври 2016 г., а последният й финал - в Сидни през януари 2017 г. \"След 13 години в професионалния тенис реших да прекратя кариерата си. Не беше никак лесно решение. За съжаление вече не съм способна да тренирам и играя по начина, по който съм свикнала\", заяви Радванска. \"Напоследък моето тяло не може да се справи с очакванията ми. Като се имат предвид здравето ми и тежкият товар на професионалния тенис, трябва да призная, че вече не мога да провокирам тялото ми да достигне до границите, необходими да се състезаваш на най-високо ниво\", допълни тя. Радванска дебютира в професионалния тенис през 2005 г. Полякинята изигра 863 мача поединично, като записа 594 победи (68.8%). Тя спечели 20 от 28-те си финала в турнирите на WTA, включително пет титли от втората по сила категория в женския тенис - \"Премиер\". Радванска е рекордьор по победи за Полша във \"Фед къп\" - 42 от 53 мача. Тя държи и националния рекорд за най-много участия в надпреварата - 35. През 2015 г. полякинята спечели шампионата за смесени двойки \"Хопман къп\" със сънародника си Йежи Янович. \"Окачвам ракетата и казвам сбогом на професионалния тур, но не напускам тениса. Тенисът е имал и винаги ще има специално място в моя живот. Сега е време за нови идеи, нови предизвикателства, които се надявам да са също толкова вълнуващи, колкото тези на тенис корта\", каза още 29-годишната тенисистка.", "date": "2018.11.14", "title": "Агниешка Радванска прекрати кариерата си на 29 години"}
{"url": "https://www.dnevnik.bg/zelen/2018/11/14/3346047_grajdani_shte_chakat_utre_pred_suda_zasedanieto_za/", "text": "Граждани организират през социалните мрежи  мълчаливо присъствие утре  (четвъртък, 15 ноември) пред сградата на Върховния административен съд в София. То е обявено за 9 часа, когато ще започне и заседанието на втората и последна инстанция на съда по делото на коалицията от неправителствени организации и граждански групи \"За да остане природа в България\" срещу правителственото решение от декември 2017 г. за промени в плана за управление на парк \"Пирин\". Решението на кабинета \"Борисов\" разшири възможностите за строежи в националния парк и предизвика ежеседмични шестмесечни протести в София и други 50 града в България и чужбина в началото на годината. То бе  отхвърлено на първа инстанция  от Върховния административен съд през юли. Ако след утрешното няма следващо заседание по делото, в следващите седмици ще се очаква окончателното решение. - Строителството на нови ски писти и прилежащата към тях инфраструктура противоречи на режима на територията по чл. 21 на Закона за защитените територии - няма как да се строят ски курорти в националните паркове. - Строителството на водохващания без посочване, че са само за питейни нужди, противоречи на режима на територията, определен от чл. 21 от Закона за защитените територии. - Преди промените в плана за управление на Национален парк \"Пирин\" да бъдат приети от Министерския съвет през декември 2017 г., те е трябвало да бъдат подложени на процедурите по Закона за опазване на околната среда и Закона за биологичното разнообразие, каквито обаче не са били направени. Това се налага, защото те засягат защитени зони от мрежата \"Натура 2000\" и трябва да се приложи европейската Директива за екологична оценка. Правителството обжалва на втора инстанция това решение на съда чрез министъра на околната среда и водите. Това е второто дело тази година, което коалицията \"За да остане природа в България\" печели в защита на Национален парк \"Пирин\". През април 2018 г. съдът отмени решение на министъра на околната среда и водите от март 2017 г. актуализацията на плана за управление на Национален парк \"Пирин\" да не се подлага на екологична оценка и оценка за степента на въздействие върху защитените зони от \"Натура 2000\", съвпадащи с границите на парка. Според природозащитниците промените във въпросната актуализация предвиждат 12.5 пъти повече застрояване спрямо първоначалния план за управление и сечи върху 60% от територията на националния парк. Делото се гледа на  втора инстанция на 29 септември 2018 г.  и се очаква всеки момент да бъде публикувано окончателното решение по него.", "date": "2018.11.14", "title": "Граждани се събират утре пред съда заради заседанието за Пирин"}
{"url": "https://www.dnevnik.bg/bulgaria/2018/11/14/3346118_situaciiata_v_bdj_e_zle_obobshti_predsedateliat_na/", "text": "Зле\", това с една дума е състоянието на БДЖ, каза днес по БНТ председателят на транспортната комисия Халил Летифов. Изказването му дойде, след като днес комисията  изслуша по темата  министърът на транспорта Росен Желязков. Според Летифов в железниците има много проблеми, но най-големият е, че всеки прехвърля отговорност на подчинен или висшестоящ за всички проблеми. Той допълни, че е проблем спирането на поръчките да ремонт на локомотиви и доставка на нови мотриси, при положение, че 154 локомотива 128 са с пробег на лимита, а от 726 пътнически вагона, 414 са извън експлоатация. Халил Летифов предупреди, че никой не може да гарантира какво е състоянието на влаковете, които са ремонтирани и които са в движение. Той изрази надежда, че поръчаният от министъра одитнеи доклад ще даде отговор на всички въпроси. Председателят на транспортната комисия каза, че министърът е уверил депутатите, че сигурността е на първо място, дори ако се наложат промени в разписанията. Попитан, защо чак сега стават ясни проблемите, Летифов уточни, че ръководителите на \"БДЖ Пътнически превози\", \"БДЖ Товарни превози\" и целият холдинг са уверявали депутатите, че всичко е наред. Както е известно те подадоха оставки през миналата седмица, но те още не са приети. Летифов не се ангажира с мнение дали информацията за тежката ситуация в железниците е крита умишлено, като се надява одитният доклад да отговори и на този въпрос.", "date": "2018.11.14", "title": "Ситуацията в БДЖ е зле, обобщи председателят на транспортната комисия"}
{"url": "https://www.dnevnik.bg/sviat/2018/11/14/3346105_polskiiat_konstitucionen_sud_othvurli_po-golemite/", "text": "Полският конституционен съд обяви, че планът на кабинета най-богатите данъкоплатци да внасят по-големи суми в пенсионния фонд и в този за хората с увреждания противоречи на основния закон на страната. Това съобщи \"Ройтерс\", като цитира държавната агенция PAP. Решението е удар по плановете на управляващата евроскептична партия \"Право и справедливост\" (ПиС) да натрупа повече приходи в хазната, с които да финансира щедрите си социални програми. Министерството на труда очакваше по-високи пенсионни вноски да му осигурят допълнително 5.4 млрд. злоти (1.256 млрд. евро) тази година. В плановете на ПиС влизаше премахването на тавана за осигуровките, въведен от предишни правителства, за да съответства на тавана на пенсиите. Пенсионната система на Полша, останала от комунистическата планова икономика, оказва силен натиск върху бюджета, включително заради застаряващото население, отбелязва \"Ройтерс\".", "date": "2018.11.14", "title": "Полският конституционен съд отхвърли по-големите пенсионни вноски за най-богатите"}
{"url": "https://www.dnevnik.bg/bulgaria/2018/11/14/3346122_iskashti_ostavkata_na_pravitelstvoto_otnovo_blokiraha/", "text": "За поредна вечер жители на Перник блокираха магистрала \"Люлин\", частично е било ограничено минаването и по пътен възел \"Даскалово\", предаде Би Ти Ви. Техните искания вече не са за намаляване цената на горивата, а за оставка на правителството и по-високи доходи. За пети пореден ден протест имаше и във Варна, като за кратко беше блокирано движението пред катедралата в града. После протестиращите поеха по улица \"Мария Луиза\" към сградата на общината с викове \"Оставка\" и \"Мафия\", съобщи агенция \"Фокус\". Протестиращите майки организираха мейл атака срещу Симеонов В София за 24-ти път се проведе автошествие на майките на деца с увреждания с искане за оставка на вицепремиера Валери Симеонов. Шествието продължи близо два часа, като временно беше блокирано движението на кръстовището на булевардите \"Панчо Владигеров\" и \"Царица Йоана\" в квартал \"Люлин\". От организация на протестиращите майки съобщиха и за нова форма на протест - изпращане на електронни писма до Валери Симеонов. След инициативата, започнала във \"Фейсбук\", от 11 часа до 18.00 часа, той е получил над 88 хиляди мейла, беше съобщено с писмо до медиите.", "date": "2018.11.14", "title": "Искащи оставката на правителството отново блокираха магистрала \"Люлин\" край Перник"}
{"url": "https://www.dnevnik.bg/bulgaria/2018/11/14/3345857_sled_12_godini_sudut_ne_nameri_vinoven_sa_smurtta_na/", "text": "Софийският градски съд (СГС) оправда четиримата обвиняеми по делото за срутилата се сграда на столичната улица \"Алабин\", която през 2006 г. затрупа и уби две млади жени. Съдия Величка Маринкова оневини собственикът на сградата Георги Кирчев, който е управител на фирма \"Хрисома\", инженер Петър Петров, който контролирал ремонта на сградата, Николай Симеонов - управител на \"А3-Архитектура и изпълнение\", извършила инвестиционен контрол, и строителят Манчо Антонов, собственик на фирмата за ремонти ЕТ \"Медия Манчо\". Делото протича задочно спрямо Антонов, тъй като той от години е в чужбина и не беше открит. Обвинението към тях е за причиняване на смърт по непредпазливост. Решението на СГС подлежи на протест. Обвинителният акт беше внесен през май 2016 година. Сградата на \"Алабин\" 39 беше паметник на културата и падна на 19 септември 2006 г., като тогава в задръстването на улицата е и колата, в която са Петринка Христова (на 24 години) и Деница Ченишева (на 26 години). През годините по него работиха прокурорите Чавдар Ангелов, Георги Кузманов, Първолета Никова и Милко Момчев.", "date": "2018.11.14", "title": "След 12 години съдът не намери виновен за смъртта на две жени от падналата сградата на \"Алабин\""}
{"url": "https://www.dnevnik.bg/zelen/2018/11/14/3346067_parlamentut_prie_ulesniavane_na_ekologichni_proceduri/", "text": "Основните промени в Закона за опазване на околната среда, които парламентът  прие на второ четене в зала днес , целят облекчаване на някои процедури за инвеститорите. Компаниите ще мога да придвижват едновременно ОВОС (оценка за въздействието върху околната среда), комплексно разрешително и доклад за безопасност, с което ще се съкратят сроковете за екологичните процедури за проектите им. Поправките се приемат за добри, защото държавата облекчава инвеститорите с оптимизиране на процедурите, вместо с тяхното спестяване. Ако процедурите за ОВОС, комплексно разрешително и доклад за безопасност се движат заедно, това би спестило време и излишен документооборот и хартия, а проверките пак ще се спазят. Притеснение, изразено от природозащитни организации за промените е, че предвиденият срок за запознаване с проектите и обществените реакции към тях е много кратък - едва 30 дни. Ако една експертна неправителствена организация има капацитет да изготви в едномесечен срок становище и по ОВОС, и по комплексно разрешително, то обикновените граждани и малки местни комитети едва ли ще се справят. При сложни инвестиционни предложения за ТЕЦ, например, само техническата документация е огромна и изисква повече време - както за запознаване, така и за обсъждане. Първоначалният текст на този Закон за изменение и допълнение на ЗООС включваше и промени в Закона за водите, които целяха да премахнат санитарно-охранителните зони за питейна вода и да улеснят инфраструктурни проекти в строго охраняваните досега зони. Тези планирани промени бяха открити след детайлен прочит на преходните и заключителни разпоредби на проектозакона от Асоциацията на парковете в България и срещнаха  силен отпор  от други природозащитни организации, както и акция на граждани по подаване на становища към парламентарната комисия по околна среда и води с призив за отмяна на \"скандалните текстове\". Министерството на здравеопазването също не прие идеята за намаляване на обхвата на защитните пояси. Срещу нея се обявиха и редица бизнес организации (БСК, КРИБ, Асоциация на производителите на безалкохолни напитки в България, Камара на инженерите в инвестиционното проектиране и др.) В резултат от масовите апели за запазване на строгата защита за санитарно-охранителните зони за питейна вода, председателят на парламентарната комисия за околнота среда и водите Ивелина Василева (ГЕРБ) обеща, че тези текстове ще отпаднат и те не бяха одобрени окончателно.", "date": "2018.11.14", "title": "Парламентът прие улесняване на екологични процедури за инвестиционни проекти"}
{"url": "https://www.dnevnik.bg/sviat/2018/11/14/3346123_kuba_izteglia_11_hil_lekari_ot_braziliia_sled_komentar/", "text": "Кубинското правителство съобщи днес, че ще изтегли лекарите си от Бразилия след критики на избрания за президент Жаир Болсонаро, който в предизборната си кампания заплаши да прекрати или промени тази програма, предаде \"Франс прес\", цитирана от БТА. \"Кубинското министерство на здравеопазването взе решение да не продължава участието си програмата \"Мас медикос\" (\"Повече лекари\") и информира за него Панамериканската здравна организация и бразилските политически ръководители, създали и отстоявали тази инициатива\", се казва в официално комюнике на ведомството. Решението на здравното министерство означава, че в Куба ще се върнат над 11 хил. души, които работят в Бразилия от времето, когато бившият президент Дилма Русеф започна програмата, пише испаноезичното издание на Би Би Си. В интервю за \"Ройтерс\" този месец Болсонаро каза, че 11 420 лекари могат да останат само ако получават пълните си заплати (а не 25% - останалото отива при правителството в Хавана) и семействата им могат да се присъединят към тях. Болсонаро заплаши да скъса дипломатическите си отношения с Хавана заради програмата, която нарушава правата на лекарите. След съобщението Болсонаро  написа в \"Туитър\" , че е поставил условия за продължаване на програмата като тестове за способностите на лекарите, но те са били отхвърлени. В него се уточнява, че в продължение на пет години близо 20 хил. кубински лекари са се грижили за повече от 113 млн. пациенти в Бразилия.", "date": "2018.11.14", "title": "Куба изтегля 11 хил. лекари от Бразилия след коментар на бъдещия президент"}
{"url": "https://www.dnevnik.bg/biznes/companii/2018/11/14/3346126_vsichki_sredstva_s_koito_rabotim_sa_s_iasen_proizhod/", "text": "Всички средства, с които \"Джи Пи Груп\" и нейните акционери работят, са с ясно доказан и законен произход. Това се казва в позиция на компанията, по повод  съобщение на специализираната прокуратура  от днес, че е повдигнато обвинение за данъчни и финансови престъпления на двама души, свързани с компанията. Извършването на финансови и банкови операции е обичайна дейност, която не съдържа никакви елементи на престъпление, се посочва в позицията. От \"Джи Пи Груп\" уточняват, че още преди месец са заявили пред прокуратурата желанието си за пълно съдействие на разследването, но до момента не са потърсени за официална информация. \"В подкрепа на горното твърдение в момента на повдигането на обвиненията на прокуратурата са предоставени повече от 1000 страници доказателствен материал за законния произход на средствата\", се казва още в писмото до медиите. До момента по случая прокуратурата не е представила никакви доказателства съобразно изискванията на чл. 219 от Наказателно-процесуалния кодекс, завършва позицията.", "date": "2018.11.14", "title": "\"Джи Пи Груп\": Всички средства, с които работим, са с ясен произход"}
{"url": "https://www.dnevnik.bg/sviat/2018/11/14/3346128_superzemia_se_vurti_okolo_zvezda_nedalech_ot/", "text": "Планета, три пъти по-голяма от Земята, се върти около втората най-близка до Слънчевата система звезда. Това съобщи екип учени в изследване, публикувано в  сп. Nature  и цитирано от в. \"Ла вангуардия\". Планетата се намира в системата на Звездата на Барнард - червено джудже на 6 светлинни години от Земята (разстояние, подобно на това между Слънцето и Меркурий). Обикаля около звездата за 233 дни. Макар да не са известни подробности за потенциалната планета, тя е отлична цел за телескопите, които продължават търсенето за извънземен живот, отбелязва технологичното издание The Verge. Повърхността ѝ е значително по-студена от необходимите за живот условия - около 150 градуса под нулата (макар да е възможно тя да е по-висока, ако има атмосфера с известен парников ефект). Същевременно пробивът, заради който учените смятат откритието за ценно, е в нов метод за търсене на екзопланети, който в бъдеще ще помогне за по-лесното им засичане. Защо е важно Половин век учените не бяха сигурни дали около Звездата на Барнард действително има планети. И сегашната находка трябва да се потвърди официално, макар екипът да твърди, че статистическата вероятност това да стане е 99.2%. Повечето от екзопланетите трудно се забелязват със сегашните телескопи заради несравнимо по-силната светлина, излъчвана от звездите, около които се въртят. Според Игнаси Рибас от Испанската академия на науките обаче пробивът в намирането на близка планета показва, че поне в непосредственото обкръжение това не е невъзможно. Учените направиха подобно откритие в звездната система Алфа Кентавър, на 4.2 светлинни години, през 2016 г., в търсене на планети с размери и условия, сходни със земните.", "date": "2018.11.14", "title": "\"Суперземя\" се върти около звезда недалеч от Слънчевата система, обявиха учени"}
{"url": "https://www.dnevnik.bg/evropa/evropeiski_parlament/2018/11/14/3345492_postoianen_mehanizum_za_nadzor_da_zameni_monitoringa/", "text": "Докато от Европейската комисия и от средите на управляващите и прокуратурата в София изразяват надежди след една година да приключи продължаващият повече от десетилетие специален мониторинг на Европейската комисия, в Европейския парламент днес ще бъде подложен на гласуване  проект за резолюция , в който в чл.4 изрично се предлага въвеждането на нов и с много по-широк обхват инструмент като заместител на уникалния за България и Румъния Механизъм за сътрудничество и проверка. В текста се \"призовава [Европейската] Комисия да разгледа възможността за обвързване на предложения от нея регламент относно защитата на бюджета на Съюза в случай на широко разпространено незачитане на принципите на правовата държава в държавите членки с  \". Това е част от инициативите за създаване на пространство на свобода, сигурност и правосъдие (ПССП) и се позовава както на  Договора за функционирането на Европейския съюз  (чл.70), така и на необходимостта от още един инструмент за защитата финансовите интереси на ЕС и в частност на бюджета на Съюза. Най-вероятно резолюцията ще бъде одобрена, тъй като под проекта ѝ са се подписали представители на групите на Европейската народна партия, социалистите, либералите и Зелените. Контрарезолюция, в която се казва, че няма нужда от никакви допълнителни мерки, са внесли от Алианса на консерваторите и реформистите - малка група на евроскептични депутати, в която членува Николай Бареков. Вносителите критикуват Европейската комисия и Съвета на ЕС, че не предприемат нищо в тази посока и че отказват да приемат изработването на Пакт за демокрацията, принципите на правовата държава и основните права. \"Европейският парламент би могъл да поеме инициативата за започване на пилотен доклад за демокрацията, принципите на правовата държава и основните права, както и междупарламентарен дебат\", се казва в проекторезолюцията. \"Такъв механизъм е спешно по-необходим от всякога\", заявяват четирите парламентарни групи, обединяващи огромното мнозинство от евродепутатите. Той може да обхваща още мониторинг на плурализма в медиите, реформи в правораздаването и борбата с корупцията. След като през последните месеци срещу две страни членки (Полша и Унгария) започнаха безпрецедентни наказателни процедури по Член 7 от Договора за ЕС, става още по-актуален проблемът със събирането на факти и професионални анализи като основание за подобни решителни действия. Според Член 70 от Договора за функциониране на ЕС \"Съветът, по предложение на Комисията, може да приема мерки за установяване на реда и условията, при които държавите членки, в сътрудничество с Комисията, правят   на прилагането, от страна на органите на държавите членки, на политиките в областта на ПССП\". Днес в Европейския парламент ще бъде гласувана остра критика и за действията на Румъния в сектора на правосъдието, разделението на властите и върховенството на закона. Страната, която от 1 януари поема председателството на ЕС, може да се окаже не само под мониторинг (както беше България тази година), но и с растяща вероятност да попадне в една група с поляци и унгарци. Инициативата  за Механизъм на ЕС за защита на демокрацията, принципите на правовата държава и основните права е още от 2015 г. и се позовава на първо място на  Член 2 от Договора за ЕС , който определя: \"Съюзът се основава на ценностите на зачитане на човешкото достойнство, на свободата, демокрацията, равенството, правовата държава, както и на зачитането на правата на човека, включително правата на лицата, които принадлежат към малцинства. Тези ценности са общи за държавите-членки в общество, чиито характеристики са плурализмът, недискриминацията, толерантността, справедливостта, солидарността и равенството между жените и мъжете\". През май 2018 г. Европейската комисия предложи създаващите системна заплаха нарушители на върховенството на закона и ценностите да бъдат проверявани и, ако има основание, наказвани със замразяване на плащания или прилагането на правни и договорни ангажименти; забрана съответната страна да бъде допускана до нови правни отношения в съюза, спиране одобряването на една или повече програми, намаляване на финансовите преводи към други програми и т.н. През август 2018 г. Европейската сметна палата подкрепи предложението на Еврокомисията и потвърди, че \"незаконни и произволни решения от публични власти, отговорни за управението на фондове и надзор на правораздаването, могат да ощетят финансовите интереси на ЕС\". Но палатата също така посочи, че при сегашния си вид инициативата предоставя твърде много власт на Европейската комисия при все още не съвсем прецизни критерии и процедури. Една от препоръките е толкова важни решения за въвеждане или отмяна на драстични мерки срещу страна член да включват и одобрението на Европейския парламент и Съвета на ЕС. При това процедурата не е задължително да е продължителна - достатъчно е в рамките на 1 месец парламентът и Съветът да не оспорят решението на Европейската комисия, за да влезе то в сила след \"мълчаливо съгласие\".", "date": "2018.11.14", "title": "Постоянен механизъм за надзор да замени мониторинга за България, предлага Европарламентът"}
{"url": "https://www.dnevnik.bg/sviat/2018/11/14/3345460_v_leten_lager_na_ukrainski_nacionalisti_deca_se_uchat/", "text": "Лагерниците, някои облечени в бойни униформи, внимателно насочват пушките си. Инструкторът им ги съветва: не мислете за мишената като за човешко същество. Затова, когато тези момчета и момичета стрелят, те стрелят, за да убият. Повечето са между 13 и 19-годишни, но някои са само на 8 години. Те са в създаден от една от украинските радикални националистически групи летен лагер, скрит в гора в западната част на страната, който беше посетен от \"Асошиейтед прес\". Лагерът има две цели: да обучи децата как да защитават страната си от руснаците и техните симпатизанти и да разпространява националистическа идеология. \"Никога не насочваме оръжие срещу хора\" им казва инструкторът Юри \"Чорнота\" Черкашин. \"Но не броим за хора сепаратистите, малките зелени човечета, окупаторите от Москва. Затова можем и трябва да се целим в тях\". Националистите са обвинявани в насилие и расизъм, но те играеха централна доброволческа роля в конфликта на Украйна с Русия - и поддържаха връзки с правителството. По-рано тази година министерството на младежта и спорта отдели 4 милиона гривни (около 150 000 долара) за финансиране на някои от десетките младежки лагери, построени от националистите. Целта, според министерството, е \"национално патриотично образование\". Говорителката на министерството Наталия Вернигова каза, че парите се разпределят от комисия, която следи за \"признаци на ксенофобия и дискриминация, но не прави анализ на дейността на конкретни групи\". \"Бяла Европа\" Черкашин е ветеран от битката с проруските сепаратисти в Източна Украйна; бил е ранен в сражение и по-късно дошъл да оглави \"Сокил\" (или \"Сокол\"), младежкото крило на партия \"Свобода\". Важно е, казва той, да утвърдим сред младите националистическото мислене, така че да могат да се борят с Русия на Владимир Путин, както и с \"предизвикателства, които могат да разрушат напълно\" европейската цивилизация. Сред тези предизвикателства са правата на ЛГБТ, които лекторите заклеймяват като пример за упадъчния Запад. \"Трябва да сте наясно с всичко това\", каза инструкторът Руслан Андрейко. \"Всички тези джендър неща, всички тези извращения на съвременните болшевики, дошли на власт в Европа и опитващи се да вкарат всички тези ЛГБТ неща като гей парадите част от образователната система\". Някои юноши дремеха по време на занятия, но други внимаваха. Очевидно, някои възприемаха. По време на почивката тийнейджър изсвири националистически марш на китарата си. Тя беше украсена с лепенка, на която бели бомби удрят джамия и надпис: \"Нашата цел е бяла Европа\". Като се изключат занятията и песните около лагерния огън, животът на няколко десетки млади хора в лагера \"Свобода\" беше тежък. Лагерниците бяха събуждани посред нощ с експлозия на зашеметяваща граната. Препъвайки се, докато излизаха от палатките си, обучаващите се войници се мъчеха да държат автоматите АК-47, които в някои случаи бяха толкова големи, колкото тях. Длъжни бяха да носят по цял ден тежкото оръжие, а едно от момичета избухна в сълзи от изтощение. Осемнайсетгодишният Михайло беше най-възрастният от лагерниците. Той каза, че обучението е необходимо. В нашата страна нещата във всеки момент могат да се объркат. И човек трябва да е подготвен\", каза той. \"Затова дойдох в този лагер. За да уча как да защитавам себе си и хората, които обичам\"./БТА", "date": "2018.11.14", "title": "В летен лагер на украински националисти деца се учат да убиват"}
{"url": "https://www.dnevnik.bg/sviat/2018/11/14/3345470_istinskoto_politichesko_razdelenie_v_germaniia_e_mejdu/", "text": "Германия е странна държава, стане ли дума за добри новини за самата нея - тя е прекалено притеснителна и се взема твърде насериозно, че да приеме, че някой се опитва да я види в положителна светлина. Всеки път, когато чуждестранен вестник пише за германско научно постижение или за речните сърфисти в Мюнхен, или за хипстърите в Берлин, може да чуете тихо мърморене: \"Ние не сме готини. Ние сме трагични!\" От години съществува страх, че всеки, който се опитва да отиде отвъд мрачното минало на страната, отваря вратичката за възраждане на крайнодесния национализъм. Но сега има по-млади поколения, хора, на които им са им омръзнали германското чувство за вина и песимизмът, и които имат огромна нужда от политически лидери и дебати, съответстващи на 21 век. На пътя им стои поколението на \"бейби бума\" - хората, родени по време на следвоенното германско икономическо чудо, които се смятат за пазители на германската памет. Една от тях - канцлерката Ангела Меркел, неотдавна обяви, че започва да се оттегля от германската политика. На опашката да я заместят са се наредили 56-годишната Анегрет Крамп-Каренбауер и споделящият почти същите възгледи и общо взето неин връстник Фридрих Мерц, който е на 63 години. И въпреки че изгрява по-младо поколение политици, включително още един потенциален наследник на Меркел - Йенс Шпан, който е едва на 38 години, хората от \"бейби бума\" все още здраво държат лостовете на властта. Представителите на това поколение, като Меркел, представят себе си като крепост срещу национализма, но настояването им за определен тип германска идентичност пречи на страната да върви напред. В сегашното правителство на нацията, макар че Меркел често подкрепя на думи социалното единство. Дори източногерманците бяха представени в правителството едва след като бяха отправени критики срещу пълното им отсъствие. По-младите германци се страхуват, че настояването на консерваторите за уникален национален опит може след оттеглянето на Меркел лесно да премине в своеобразна форма на шовинизъм, тласкайки ги именно към това, на което твърдят, че се противопоставят - коалиция с крайната десница. Германия все по-малко прилича на страната, която си спомнят или представят хората от времето на \"бейби бума\". Повечето жители на Франкфурт например имат имигрантски произход, включително три четвърти от децата под 6 години. Други градове бързо вървят в същата посока. И все пак националната политическа върхушка игнорира тези промени. Тя продължава да настоява новите имигранти да станат \"германци\" не само езиково, а и културно. Наблягането на културната еднородност на място, където няма преобладаваща етническа група, е не само нереалистично, но и вредно. Настояването за единна центристка германска политическа върхушка не само е вредно за неотдавна пристигналите, но и прикрива факта, че в германската средна класа отдавна виреят националистически, авторитарни и ксенофобски възгледи. Едва през 1985 г. германските граждани бяха готови за президент като Рихард Вайцзекер, който ясно да заяви, че краят на Втората световна война е бил не поражение, а стъпка напред към свобода и демокрация. В по-ново време, когато антиимигрантските демонстранти, много от които са от поколението на \"бейби бума\", или по-възрастни, започнаха през 2015 г. вълна от протестни шествия, повечето хора в Германия и чужбина бяха изненадани. Но и преди това; както казаха протестиращите, проблемът беше, че никой не обръщаше внимание. И никой не даваше надежда. После, за да стане проблемът по-тежък, върхушката, уплашена от тази нова политическа сила, предприе някои ходове, за да се приспособи към нея, възприемайки по-десни позиции по въпроси като имиграцията, в опит да намали привлекателността на крайната десница. Но така крайната десница само започна да изглежда по-приемлива за мейнстрийма и същевременно отблъсна по-младите избиратели. Добрата новина е, че Германия върви напред въпреки себе си. По-младите германци, толкова дълго изключени от политиката, излизат по улиците. Организаторите на масова демонстрация наскоро в Берлин, минала под лозунга \"Неделими\", заявиха, че 250 хил. души са се включили в шествие в подкрепа на по-отворено общество, надминавайки многократно по численост дори най-големите крайнодесни шествия. Върхушката обаче продължава да мълчи. На неотдавнашните избори в Бавария водещите кандидати на партията на Зелените бяха 33-годишната Катарина Шулце и 40-годишния Лудвиг Хартман. В миналото те щяха да бъдат сметнати за политици без шансове, дори само заради младостта си. Вместо това те успяха да привлекат и спечелиха 17.5 процента от гласовете - повече в сравнение със събраните 8.6 процента през 2013 г., което е удивителен резултат за лява партия в такава консервативна провинция. И това важи не само за избирателите в Бавария: проучвания напоследък показват, че цели 50 процента от германците най-малкото допускат като възможност да гласуват за партията на Зелените, особено заради напредничавата ѝ позиция за миграцията и многообразието. Казано с други думи, истинското предизвикателство в Германия е не толкова разделението ляво-дясно, колкото разделението между поколенията. По-старите поколения, израснали с консенсуса, не са свикнали с откритите обществени дебати, да не говорим за многообразието. Но по-младите избират нов социален ред, който включва хора с различен етнически произход и сексуална ориентация. Те не се страхуват толкова от имигрантите, колкото от факта, че не могат да си позволят жилище или да се грижат за своите родители, когато те остареят. По-младите поколения винаги са имали различни нужди от по-старите, но в миналото върхушката е намирала начини да задоволява тези нужди, без да отстъпва властта. За младите германци това вече не е приемливо. Те не просто искат по-справедливо и отворено общество. Те искат да го формират. Ако върхушката в Германия им се противопостави, това ще тласне страната по пътя на социални сътресения за години напред.", "date": "2018.11.14", "title": "Истинското разделение в Германия е между поколенията"}
{"url": "https://www.dnevnik.bg/sport/2018/11/14/3345588_otborut_na_nadejdata_zapochna_s_grumka_pobeda_sreshtu/", "text": "Българският отбор по футбол за бездомни започна с гръмка победа участието си на световното първенство в Мексико. \"Отборът на надеждата\" тръгна с 10:0 срещу Германия. Преди това съставът се наложи с 15:4 срещу Хърватия в приятелска среща. Днес предстоят останалите три двубоя от група Н с Норвегия (18:00 часа българско време), Южна Корея (20:40 часа) и Чили (23:20 часа). Целта, която отборът си поставя, е влизане в осмицата на световното. Ако успее да завърши сред първите два в групата си, българският състав ще си осигури по-леки съперници за следващата фаза. Пет гола за победата срещу Германия вкара Трайчо Методиев от столичния квартал \"Филиповци\", който беше част и от отбора, спечелил бронзовите медали на световното първенство за деца в неравностойно положение, провело се в София през август. По два пъти вкараха Асен Йорданов от сливенското село Гергевец и Стефан Стефанов от \"Филиповци\". Десетото попадение във вратата на Германия вкара капитанът Коце Ангелов. В основата на идеята за световното по футбол е залегнала идеята за подпомагане на хора в затруднено положение чрез спорта. Данните през годините показват, че хора, участвали в отборите, успяват да си намерят дом, да започнат работа и да променят коренно живота си.", "date": "2018.11.14", "title": "\"Отборът на надеждата\" тръгна с гръмка победа срещу Германия на световното за бездомни"}
{"url": "https://www.dnevnik.bg/sviat/2018/11/14/3345590_jertvite_ot_pojarite_v_kaliforniia_dostignaha_48/", "text": "Жертвите от най-смъртоносните пожари в щата Калифорния станаха 48, предадоха Асошиейтед прес и Ройтерс, цитирани от БТА. Телата на още шест души са намерени вчера във и около изпепеления град Парадайз, който допреди пожара е имал население от 27 хил. души.  Мнозина близки и приятели на хора, живеещи в зоните на пожарите казват, че са изгубили връзка с тях. Според шерифа на окръг Бют около 230 души са изчезнали, посочва Ройтерс. Над 5 хил. пожарникари се борят със стихията, опустошила площ от 505 квадратни километра за близо седмица. Изгорели са 7700 къщи и 52 000 души са евакуирани. Офисът на шерифа на Бют е поискал подкрепление от още 100 военни от националната гвардия, които да се включат в издирването на жертви и оцелели, отбелязва ДПА. Пожарът, наречен \"Лагерен огън\", се  превърна и в най-разрушителния в историята  на щата, след като опустоши 7. 1 хил. жилищни и други сгради, откакто избухна в четвъртък, отбелязва \"Асошиейтед прес\". Градчето Парадайз с население 27 000 души буквално беше изтрито от картата. Властите не знаят колко души са изчезнали четири дни след началото на пожара.", "date": "2018.11.14", "title": "Жертвите от пожарите в Калифорния достигнаха 48"}
{"url": "https://www.dnevnik.bg/sport/2018/11/14/3345595_lokomotiv_plovdiv_zapochva_sutrudnichestvo_s_dvukraten/", "text": "\"Локомотив\" (Пловдив) обяви, че започва сътрудничество с бразилския \"Крузейро\". Споразумението е постигнато между президентите на двата клуба Христо Крушарски и Вагнер Пиерес Де Са. Като част от договора двата клуба ще разменят треньори и футболисти от школите си и ще осъществяват съвместни инициативи, се казва в информацията. Крушарски и колегата му \"сключиха\" партньорството помежду си, като си подариха взаимно по една фланелка на своя отбор. Очаква се днес собственикът на \"Локомотив\" да бъде на финала за Купата на Бразилия между \"Крузейро\" и \"Коринтианс\". \"Крузейро\" е клуб от Бело Оризонте. Отборът е четирикратен шампион на Бразилия, като последните две титли дойдоха през 2013 и 2014 г. Клубът е и двукратен континентален първенец, като триумфира с Копа Либертадорес през 1976 и 1997 г.", "date": "2018.11.14", "title": "\"Локомотив\" (Пловдив) започва сътрудничество с двукратен носител на Копа Либертадорес"}
{"url": "https://www.dnevnik.bg/evropa/2018/11/14/3345597_cacheva_nikakva_nestabilnost_ako_iskame_polojitelna/", "text": "Политическата стабилност в България през последната година е гаранцията за напредък по показателите, които следи Европейската комисия. С тези думи правосъдният министър Цецка Цачева коментира резултатите от вчерашния Доклад по механизма за сътрудничество и проверка. \"Спрямо януари 2017 г. се наблюдава, че стабилността на управлението и работата на отговорните институции е гаранция за добрите резултати. (...) Една нестабилна ситуация, честите избори, ще доведат до липсата на стабилност, която в доклада изрично е посочена като условие да продължат процесите\", каза Цачева в интервю за БНТ. В отговор на въпрос тя допусна, че масовите протести от последните дни, свързани с поскъпването на горивата и подготвянето на промени за по-високи данъци за старите коли и поскъпване на застраховката \"Гражданска отговорност\", са дирижирани. \"Такава стихия на много места в страната малко вероятна ми се струва, ако няма единна организация\", каза Цачева. Правосъдният министър оцени вчерашния брюкселски доклад като положителен. \"Ясно се подчертава необратимостта на реформите и на процесите, които са под наблюдение, за пръв път ясно се заявява условно изпълнение на три от водещите показатели за наблюдение - независимостта на съдебната власт, нормативната рамка и справянето с организираната престъпност. По другите три показателя, по които продължаваме да работим, заключението е за съществен напредък, а препоръките са \"близко до изпълнение\", каза Цачева. В отговор на въпрос за  критиките към медийната среда  тя уточни, че абзацът е извън 17-те показателя за оценяване и не е нов такъв, нито е нова препоръка. По думите на Цачева с новия медиен закон (с автори собственикът на медии и депутат от ДПС Делян Пеевски и трима негови колеги от парламентарната група, който вчера беше публикуван в Държавен вестник) ще допринесе за изсветляването на собствеността на медиите. \"В доклада се изразява надежда, че Висшият съдебен съвет със стандартите за независимост на магистратите ще допринесе за тази прозрачна медийна среда, която да няма натиск върху магистратите\", каза Цачева.", "date": "2018.11.14", "title": "Цачева: Никаква нестабилност, ако искаме положителна оценка от Брюксел"}
{"url": "https://www.dnevnik.bg/na_put/2018/11/14/3343018_fotogaleriia_prez_imperiiata_na_inkite_-_olantaitambo/", "text": "Първа спирка – град Олантайтамбо. В една снимкова поредица ще Ви разведа, драги ми читателю, из просторните високи земи на Империята на инките. Първата ни спирка е град Олантайтамбо. Редуването на градовете не е по значение, а по впечатление. Чисто субективно.", "date": "2018.11.14", "title": "Фотогалерия: През империята на инките - Олантайтамбо"}
{"url": "https://www.dnevnik.bg/kultura/2018/11/14/3345221_nad_hiliada_tvorci_se_vkljuchvat_tazi_godina_v_nosht/", "text": "Още от сутринта на 17 ноември започват събитията от шестото издание на \"Нощ на театрите\", в което участват 16 града в България. В еропейската инициатива ще се включат над 1300 творци от различни театрални стилове. Тази година \"Нощ на театрите\" ще се проведе едновременно в 11 европейски държави и въпреки че основният акцент ще са театралните представления, по време на събитието ще се направят различни срещи и дискусии, а също така и изложби, концерти и разходки зад кулисите. Част от посланиците на инициативата тази година са актьорите Владимир Карамазов, Теодора Духовникова, Юлиан Вергов, Луиза Григорова, Койна Русева и солистите на Софийската опера и балет Никола Хаджитанев и Марта Петкова. За първи път тази година организаторите дават възможност на зрителите да задават въпроси на актьорите посланици в реално време или предварително. Темата ще бъде \"театър, опера, балет\", а онлайн студиото ще продължи 6 часа и ще може да се гледа директно на  фейсбук страницата на \"Нощ на театрите\"  . \"ЧитАлнята\" ще бъде импровизираното студио, а Диана Алексиева, Инес Павлова и Ива Дойчинова ще бъдат водещи. Акцентите в програмата тази година са няколко премиерни представления, които ще се представят в рамките на съботния ден. Авторският моноспектакъл на Ованес Торосян \"Малкият Пучи\" ще има своя дебют в клуб \"Каросел\" в София, а Софийската опера и балет ще покаже най-новия си детски спектакъл \"Пеещите пътни знаци\" и операта от Джузепе Верди \"Симон Боканегра\" с режисьор Арабела Танасе. Държавната опера Стара Загора заедно с Академичен цирк \"Балкански\" ще представят за първи път на софийската публика спектакъла \"Палячи\" от Леонкавало. Идеята за нестандартното представяне на оперната класика е на певеца Калуди Калудов,  който празнува 40 години на сцена . Режисьорът на спектакъла е директорът на Старозагорската опера Огнян Драганов. Входът е свободен, а началото ще бъде от 14 ч. под шапитото на цирка на площадката в парк \"Възраждане\". в афиша тази година са няколко и поставят различни акценти. В театър \"Азарян\" ще бъде изигран спектакълът на режисьора Стефан Щерев \"Опиянение и гняв. Изследване върху авторитарния характер\", който бе приет с голям успех в Германия. Танцово-акробатичния проект \"Гравитас\" от Израел с хореогафия на Офир Юдилевич ще бъде представен в пространството за съвременен танц и пърформънс ДНК. Гостуващият Кралски театър \"Зетски дом\" от Черна гора идва на \"Нощ на театрите\" със спектакъла си \"Капиталът\" по Карл Маркс, който варненската публика ще може да посети в Драматичния театър \"Стоян Бъчваров\". Отново тази година Софийската опера и балет и Народният театър \"Иван Вазов\" ще допуснат зрителите зад кулисите с организирани обиколки с предварително записване. Пълната програма на \"Нощ на театрите\" може да намерите  тук .", "date": "2018.11.14", "title": "Над хиляда творци се включват тази година в \"Нощ на театрите\""}
{"url": "https://www.dnevnik.bg/bulgaria/2018/11/14/3345603_dokladut_na_evropeiskata_komisiia_konstatira_spraviane/", "text": "Докладът на Европейската комисия  посочва, че по отношение на борбата с корупцията са постигнати положителни резултати. Това коментира министърът на вътрешните работи Младен Маринов в ефира на Би Ти Ви. \"Този доклад посочва не само резултатите, но и връзките, които службите за сигурност са изградили. Значи работата е ефективна. Очакват се ефективни присъди, но това е един по-дълъг процес\", заяви той. Младенов коментира и темата с  националните протести  в последните няколко дни. \"На протестите от последните дни  има и лица, които търсят открито конфронтация  с полицейските служители. \"Във Варна 19-годишен участник в протеста с криминална проява за телесна повреда е хвърлил пиратка и е напръскал със сълзотворен спрей служители на реда. Полицаите не са сериозно пострадали. Извършителят е установен и законът ще се приложи\", увери министърът и уточни, че някои от демонстрациите са били регламентирани, а други – нерегламентирани и проведени без организатор. \"Там, където няма организатор и няма заявление в общината, няма с кого да разговаряме и винаги се намират провокатори\", изтъкна Маринов. Той не коментира дали зад акциите стоят политически сили. Маринов засегна и темата със задържането на семейство  Арабаджиеви  и семейство  Баневи . \"Издирването на Арабаджиеви продължава по всички правила – с европейска заповед за задържане, със заповед за задържане в Интерпол и всички възможни международни механизми\", увери Маринов. По думите му МВР е в непрекъсната връзка с дирекцията, която осъществява международния обмен на информация. Всеки сигнал се проверява. Маринов отрече слуховете за подслушване в хотел \"Маринела\". \"Не мога да коментирам такива слухове, тъй като те не отговарят на действителността. Няма как да се прилагат такива технически средства, без да има разрешение от съд\", посочи министърът. Той допълни, че в МВР няма такива сигнали. \"Всяко прилагане на такива средства без разрешение от съда е престъпление\", каза той.", "date": "2018.11.14", "title": "Докладът на Европейската комисия констатира справяне с корупцията, смята Младен Маринов"}
{"url": "https://www.dnevnik.bg/bulgaria/2018/11/14/3345602_ministri_prizovaha_protestirashtite_da_ne_prechat_na/", "text": "Всеки има право на свободно изразяване на позиция, включително и чрез протест, но без да пречи на другите, без да блокира пътни артерии и без да препречва свободното преминаване на непротестиращите. Това мнение изразиха поотделно трима министри - на правосъдието Цецка Цачева (пред БНТ), на външните работи Екатерина Захариева (пред Нова телевизия) и на вътрешните работи Младен Маринов (пред Би Ти Ви ). От неделя насам автомобилисти протестират срещу високите цени на горивата и подготвянето на промени за по-високи данъци за старите коли и поскъпване на застраховката \"Гражданска отговорност\". Близо четири седмици майки на деца с увреждания и подкрепящи ги граждани искат оставката на вицепремиера Валери Симеонов заради фразата \"кресливи майки на уж болни деца\". В хода на протестите се чуват и искания \"за смяна на системата\". Цачева в отговор на въпрос допусна, че протестите са дирижирани. \"Такава стихия на много места в страната малко вероятна ми се струва, ако няма единна организация\", каза тя. Нека да не провокираме ситуацията и да не нарушаваме закона, блокирайки основни пътни артерии, каза Захариева. По думите й в правителството постоянно идват сигнали за изключително недоволни граждани, които чакат с часове, за да се приберат вкъщи. \"Нашият призив е нека да изразяват своята гражданска позиция, но да го правят така, че да не пречат и на другите права на българските граждани\", каза външният министър и вицепремиер. Нека има протести, но да бъдат мирни, да не пречат на останалите граждани и да бъдат по предварително заявените правила. Това се прави и в интерес на сигурността на самите участници\", добави Цецка Цачева като по думите й да се намери балансът е в компетентността на службите, които отговарят за реда.  Министърът на вътрешните работи добави, че в случаи на нерегламентирано блокиране има няколко стъпки, които ведомството е длъжно да приложи, но не ги конкретизира. Захариева предположи, че \"много им се иска на опозицията да се получи аналогия със ситуацията при протестите за високите сметки за ток\" от 2013 г. Според нея обаче не може да се прави аналогия със ситуацията тогава (когато премиерът Борисов подаде оставката на второто си правителство - бел. ред). \"Тогава протестите в началото бяха спонтанно възникнали, след което, разбира се, подстрекавани с провокации към насилие и организирани агитки, които доведоха до насилие, но както виждате органите на реда правят всичко възможно да не се стигне до това\", каза вицепремиерът. Тя увери, че кабинетът е решен да довърши мандата си. Вчера МВР напомни, че няма протест, на който да е разрешено блокирането на магистрали и главни пътища. Протестиращите задължително трябва да спазват дадените от служителите указания. ", "date": "2018.11.14", "title": "Министри призоваха протестиращите да не пречат на всички останали"}
{"url": "https://www.dnevnik.bg/ot_vas/novini_ot_vas/2018/11/14/3345604_makedonskiiat_muzei_v_bitolia/", "text": "Битолският музей е бивша турска казарма. Има много експонати, артефакти, скулптори и картини, НО не можахме да открием Битолския надпис на цар Иван-Владислав!", "date": "2018.11.14", "title": "Mакедонският музей в Битоля"}
{"url": "https://www.dnevnik.bg/sport/2018/11/14/3345687_kamuk_nojica_hartiia_vmesto_jrebii_s_moneta_donese/", "text": "Професионалният футбол си има правила, които следва да се спазват стриктно. Това вече знае от личен опит и реферът Дейвид Макнамара, който беше наказан за три седмици от Футболната асоциация на Англия (ФА). Той е санкциониран, след като вместо да тегли жребий преди мача с хвърляне на монета, е приложил игра на \"камък, ножица, хартия\" между капитаните на двата отбора. При излизането за мача между \"Манчестър сити\" и \"Рединг\" от женското първенство на 26 октомври Макнамара забравил монетата си в съблекалнята, пише Би Би Си. Той потърсил решение за излизане от ситуацията и накарал Стеф Хютън от състава на \"Сити\" и Кърсти Пиърс да играят на \"камък, ножица, хартия\". \"ФА може да потвърди, че реферът Дейвид Макнамара е отстранен за 21 дни, смятано от 21 ноември, след като прие обвиненията, че не е действал спрямо интересите на футбола\", се казва в информацията от асоциацията. Преди няколко години в българската А група имаше случаи, в които жребият беше символично \"теглен\" след борене с яйца по случай Великден.", "date": "2018.11.14", "title": "\"Камък, ножица, хартия\" вместо жребий с монета донесе наказание на футболен съдия"}
{"url": "https://www.dnevnik.bg/politika/2018/11/14/3345680_kmetovete_iskat_da_obiasniat_na_prezidenta_novoto/", "text": "Управителният съвет на Националното сдружение на общините e поискало среща с президента Румен Радев, за да представи мотивите за необходимите  промени в данъка за автомобилите . Това съобщи сдружението в съобщение до медиите, след като във вторник държавният глава наложи вето върху закона, с който се променя формулата за изчисляване на данъка върху автомобилите. Решението е взето на заседание на управителния съвет на сдружението. По думите на председателя му и кмет на община Велико Търново Даниел Панов тази тема е силно манипулирана. Той припомня, че още през 2015 г. общото събрание на сдружението е гласувало концепция на изцяло нов Закон за местни данъци и такси, а с \"добрата комуникация с правителството\" в последните години са променени някои неща, едно от които е за данъка на автомобилите. По време на заседанието са дадени примери, онагледяващи промените. Като например за лек автомобил \"Фолксваген Голф 2\", произведен 1993 г., досега е плащан годишен данък от 25.90 лв. С промените за този автомобил ще се дължи 39.20 лв, което е с 13.30 лв. повече, или 1.11 лв. месечно. За сравнение за \"Порше Кайен\" 2003 г., 250 киловата, досега е плащано 30 лв. (при регистрацията му като товарен автомобил, тип \"баничарка\"). Сега се очаква да плаща 420 лв., или 390 лв. повече, защото некоректно е регистрирано и така е заобиколен закона. Коректните собственици на такива поршета, които са ги регистрирали като пътни превозни средства, ще имат намаление в данъка – защото до сега са плащали по 525 лв., сега ще плащат 420 лв. (Евро 4). Конкретните размери на данъците за автомобилите ще се базират на приетата от депутатите формула, но в крайна сметка ще зависят от решенията на общинските съвети. Промените са одобрени, като те са най-вече в екологичния компонент на данъка и остарялата база на превозните средства, допълва сдружението. Във връзка с наложеното президентско вето Димитър Николов, кмет на община Бургас и член на управителния съвет на сдружението, направил предложение становищата на сдружението, отнасящи се до законови промени, предварително да бъдат изпращани на президента, за да има ползотворна комуникация между институциите.", "date": "2018.11.14", "title": "Кметовете искат да обяснят на президента новото данъчно облагане на автомобилите"}
{"url": "https://www.dnevnik.bg/evropa/evropeiski_parlament/2018/11/14/3345689_evroparlamentut_poiska_obshti_pravila_garantirashti/", "text": "В отговор на продължаващата дискриминация Европейският парламент настоява за общи правила, гарантиращи правата на всички национални малцинства, които да се спазват в целия ЕС, предаде пресслужбата на институцията. Евродепутатите призовават Европейската комисия да изготви директива за минимални стандарти за малцинствата в Европа, която да съдържа измерими етапни цели и мерки за прекратяване на дискриминацията от страна на държавите членки. В незаконодателна резолюция, приета във вторник с 489 гласа \"за\", срещу 112 гласа \"против\" и 73 гласа \"въздържал се\", евродепутатите настояват за общо определение за малцинства и препоръчват приемането на дефиницията, залегнала в Европейската конвенция за правата на човека (ЕКПЧ). Те подчертават, че държавите на ЕС трябва да гарантират равни културни, езикови и образователни права на националните малцинства, които представляват 8% от гражданите на ЕС. В резолюцията те посочват нуждата от реформа на системата на ЕС за защита на малцинствата, която трябва да бъде съпроводена от оценка на политиките в държавите членки в тази област. Правата на ромите Резолюцията изразява дълбока загриженост заради броя на ромите без гражданство в Европа, които често биват маргинализирани. Евродепутатите призовават държавите членки да сложат край на случаите с липсата на гражданство на тази малцинствена група, за да гарантират, че те могат да се ползват с основните си човешки права. Защита на малцинствените езици Евродепутатите подчертават важността на защитата и популяризирането на регионалните и малцинствените езици. Около 10% от населението на ЕС говори малцинствен език. Текстът насърчава Европейската комисия и държавите членки да предприемат мерки, които да гарантират, че регионалните и малцинствени езици са представени в учебните програми и медиите.", "date": "2018.11.14", "title": "Европарламентът поиска общи правила, гарантиращи правата на малцинствата в ЕС"}
{"url": "https://www.dnevnik.bg/razvlechenie/2018/11/14/3345691_nemskiiat_pleiboi_enio_morikone_ne_e_narichal_kuentin/", "text": "Немското издание на списание \"Плейбой\" се извини на Енио Мориконе за това, че е използвало няколко погрешни цитата, в които композиторът се е изказал негативно за режисьора Куентин Тарантино, писа сайтът NME. Извинението се появи, след като изданието по-рано защити интервюто си, в което известният 90-годишен творец нарича Тарантино \"кретен\" и определя филмите му като \"боклук\". Миналата седмица композиторът публично отрече да е правил подобно интервю и още по-малко изказвания. Той допълни, че смята Тарантино за \"велик режисьор\" и че смята да предприеме съдебни действия. Мориконе сподели, че е изключително признателен за съвместната им работа и отношенията, които двамата са развили през времето, прекарано заедно. \"Той е смел и притежава огромна индивидуалност\", допълва композиторът за режисьора. Според \"Холивуд рипортър\" немското списание е оттеглило първото си изявление, след като научило, че авторът на свободна практика, написал статията, е цитирал погрешно Мориконе. Главният редактор Флориан Боатин заяви, че досега са смятали автора Марсел Андерс за признат журналист от пресата и радиото. \"В миналото не сме имали причина да се съмняваме в неговата журналистическа почтеност и умения\", казва той. \"Основавайки се на информацията, с която сега разполагаме, за съжаление трябва да приемем, че думите, изречени в интервюто, са отчасти възпроизведени неправилно\", казва редакторът и допълва, че списанието съжалява, че г-н Мориконе е бил представен в грешна светлина. \"Работим по изясняването на този въпрос и проучваме законови мерки.\" През 2016 г. Мориконе спечели първия в кариерата си \"Оскар\" и \"Златен глобус\" за музиката към филма на Тарантино \"Омразната осморка\".", "date": "2018.11.14", "title": "Немският \"Плейбой\": Енио Мориконе не е наричал Куентин Тарантино \"кретен\""}
{"url": "https://www.dnevnik.bg/bulgaria/2018/11/14/3345702_koledni_nadbavki_za_pensionerite_shte_ima/", "text": "Правителството отпусна 51.624 млн. лв. за коледни добавки за пенсионерите, съобщи в началото на заседанието на кабинета премиерът Бойко Борисов, цитиран от БТА. Надбавка към пенсията си ще получат 1.269 млн. пенсионери. Днес правителството одобри допълнителен трансфер по бюджета на Държавното обществено осигуряване за тази година за осигуряване на сумата. В рамките на третия ни мандат на управление съвместно с Патриотичния фронт с днешната приета точка стават 200.9 млн. лева допълнително, които се дават върху пенсиите, а за кабинетите, които съм управлявал досега, са близо половин милиард допълнително върху пенсиите - за Коледа и за Великден, пресметна премиерът. Той подчерта, че тези пари са събрани от приходните агенции вследствие борбата с контрабандата. Правителствената пресслужба уточни, че допълнителната сума към пенсията е в размер на 40 лв. и ще се изплаща на пенсионери, на които пенсията или сборът от пенсиите заедно с добавките и компенсациите към тях за месец декември 2018 г. е в размер до 348 лв. включително, т.е. до размера на линията на бедност за 2019 г.", "date": "2018.11.14", "title": "Коледни надбавки за пенсионерите ще има"}
{"url": "https://www.dnevnik.bg/politika/2018/11/14/3345705_mareshki_se_otkaza_ot_ultimatuma_si_shte_osiguriava/", "text": "Лидерът на \"Воля\" Веселин Марешки се отказа от ултиматума си от преди 10 дни, когато заяви, че депутатите му няма да се регистрират в парламента, ако вицепремиерите Валери Симеонов и Красимир Каракачанов не подадат оставките си. \"Воля\" не е била и никога няма да бъде политически рекетьор. Ще работим в залата\", каза днес в парламента Веселин Марешки. Помолен да уточни дали това означава, че се отказва от ултиматума си, той каза: \"Казахме, че ако няма други начини за изхвърлянето на двамата от властта, можем да прибегнем в краен вариант и до неявяване в зала. Симпатизантите ни казаха, че това би било бягство от отговорност и не са ни пратили тук, за да се крием по кулоарите\". Марешки цитира Мая Манолова в периода, когато беше председател на парламента: \"ГЕРБ са като второразряден отбор, който не може да си играе играта и пречи на другия тим. Решили са да се излагат, държат се като на махленско футболно игрище\". Ние няма да се държим като второразряден тим, ще държим на избирателите си, каза Веселин Марешки. ГЕРБ има 95 места в парламента, а коалиционните им партньори \"Обединени патриоти\" - 27. Това прави крехко мнозинство от 122 места, което изчезва, ако само двама депутати от управляващата коалиция отсъстват. Управляващите разчитат на независимия депутат Спас Панчев, който напусна парламентарната група на БСП. Другият независим - Ангел Исаев, който беше част от ДПС, също понякога гласува с управляващите. Така при пълна мобилизация управляващата коалиция може да разчита на 124 гласа. Това означава, че в управляващата коалиция не трябва да има болни или командировани депутати, което е невъзможно. За това в ГЕРБ разчитат на Марешки, който има 12 народни представители, да съдейства за гарантиране на кворума. Той имал интерес правителството и парламентът да изкарат пълен мандат, тъй като на предстоящите евроизбори \"Воля\" се надявала да отнеме част от гласовете на управляващите \"Обединени патриоти\".  Марешки заяви ултиматума си на 4 ноември, само 4 дни по-късно главният прокурор  Сотир Цацаров поиска  от Народното събрание да свали имунитета на шестима депутати, за да започне наказателно производство срещу тях. Трима от тях бяха от \"Воля\", двама от БСП и един от ГЕРБ. На лидера на \"Воля\" и зам.-председател на парламента Веселин Марешки, както и на депутатите му Кръстина Таскова и Пламен Христов е поискан имунитетът заради повдигнати обвинения от варненската прокуратура за изнудване. Преди повече от година  Цацаров отново поиска имунитета на тримата . Миналата седмица е променено обвинението, заради което се налагало нова процедура по снемане на имунитета. От имунитета си се отказаха всичките депутати.", "date": "2018.11.14", "title": "Марешки се отказа от ултиматума си, ще осигурява кворума в парламента"}
{"url": "https://www.dnevnik.bg/bulgaria/2018/11/14/3345707_v_petuk_i_subota_shte_prehvurchi_purviiat_sniag/", "text": "В петък и събота ще прехвърчи първият сняг в отделни райони на Северна и Източна България, но снежната покривка няма да се задържи. Това е прогнозата на Анастасия Стойчева от Националния институт по метеорология и хидрология в ефира на Би Ти Ви. В края на седмицата циклон ще се настани по-трайно над Балканския полуостров, ще засегне и Централна Европа. Ще ни очаква предимно облачно време в по-голямата част от страната, със североизточен вятър. Ще нахлува студен въздух, каза Стойчева. Следващата седмица ни очаква все по-студено време, обобщи тя. От днес бавно и постепенно температурите ще се понижават. От 15 до 18 ноември ще са под нулата. Снежна покривка, която да се задържи, за момента не се очаква. Сухото време ще приключи, повишава се вероятността за валежи, отбеляза още Анастасия Стойчева. Тя констатира, че в края на октомври и началото на ноември температурите бяха по-високи от обичайното за месеца, но това се е случвало и преди.", "date": "2018.11.14", "title": "В петък и събота ще прехвърчи първият сняг"}
{"url": "https://www.dnevnik.bg/bulgaria/2018/11/14/3345699_ochakva_se_prodajbata_na_elektronni_vinetki_da/", "text": "От 17 декември се очаква вече да е възможна покупката на винетка по електронен път - през сайта, мобилно приложение и по традиционния начин. Това съобщава пред \"24 часа\" Антон Антонов, директор на Националното тол-управление в Агенция \"Пътна инфраструктура\". Такъв ангажимент е поел изпълнителят на проекта. Антонов предупреждава потребителите да внимават, като попълват данните си при покупката, да не допуснат грешка. Антонов припомня, че 105 автомобила и 295 рамки ще контролират автомобилите по пътищата за наличието на винетки, които от идната година ще бъдат само електронни. Посочва, че хората, които имат хартиени стикери, валидни и през 2019 г., могат да ги заменят за електронни, което ще става на сайта bgtoll.bg, като това не е задължително, а препоръчително. Целта е валидната хартиена винетка да бъде въведена във вече електронната система. Хванатите на пътя без винетни стикери ще плащат компенсаторна такса, която ще важи само за 24 часа, след което отново ще се превръщат в нередовни шофьори, ако излизат извън границите на населените места. Все още не е известно каква ще е таксата, но се обсъжда да е 30 лв. за автомобили до 3.5 тона. Тази такса ще може да се плаща на пътя само с карта, ако това е невъзможно, шофьорът ще получава 14-дневен срок. Ако не го направи, ще получи наказателно постановление, санкцията за което е 300 лв. В новата система се очаква винетките да могат да се купуват по всички възможни начини, като плащането с карта или в брой би трябвало да се отрази в системата до 5 минути, а при банков превод Антонов съветва плащането да се прави ден-два по-рано. В сайта на системата всеки ще може да провери валидността на винетката си и дали я има.", "date": "2018.11.14", "title": "Очаква се продажбата на електронни винетки да започне от средата на декември"}
{"url": "https://www.dnevnik.bg/bulgaria/2018/11/14/3345694_kratki_novini_sudiia_otkazala_ekoocenka_na_proekta_za/", "text": "Медикаменти за експериментални лечения са откраднати от болницата по хематология Медикаменти, използвани в експериментални лечение на редки болести, са били откраднати от аптеката на Национална болница по хематология в София, съобщи Би Ти Ви. Крадците са разбили външната врата на болничната аптека и са заглушили СОТ-системата. Кражба има само от стаята с тези експерименталните лекарства. Съдебен изпълнител беше осъден за присвояване на пари и укрити данъци  Частният съдебен изпълнител (ЧСИ) от Шумен Асен Тонев получи условна присъда за укрити данъци и присвоени над 243 хил. лв. от кредитори и длъжници. След като признал всички факти в обвинителния акт, Тонев е бил осъден условно на 2 години и 10 месеца затвор с 5-годишен изпитателен срок, съобщиха от прокуратурата. Осъденият няма право да работи и като ЧСИ за 3 години. Тонев трябва да плати на държавата и над 66 хил. лв., а на пострадали граждани - над 55 хил. лв. на граждани. Решението не е окончателно и подлежи на обжалване Борис Велчев е преизбран за председател на Конституционния съд  Борис Велчев ще ръководи Конституционния съд (КС) и през следващите три години. Това решиха единодушно всички конституционни съдии днес, информира news.lex.bg. Те се събраха за първи път в новия си състав, след като вчера клетва положиха четиримата нови членове на съда - Надежда Джелепова, Павлина Панова, проф. Атанас Семов и Красимир Влахов. \"Майкрософт\" ще провежда изпитите си на български Промяната е в сила от 1 ноември, информира съобщение до медиите. Българските изпити за Microsoft Office Specialist ще улесняват процеса на придобиване на тези световно признати сертификати за цифрова грамотност. До сега тези изпити се провеждаха на един от десетина възможни езика, което бе пречка за тези, които искат да вземат сертификат, но не са владеели английски или друг от използваните езици.  КРС е с нови такси за разрешаване на спорове  Правителството одобри тарифа за таксите, които Комисията за регулиране на съобщенията ще събира при разглеждане на спорове при предоставяне на достъп или съвместно ползване на физическа инфраструктура. Комисията ще разглежда спорове, свързани със съвместно ползване на физическа инфраструктура, прилагането на условия и цени за достъп; разполагането на електронни съобщителни мрежи; предоставянето на информация за съществуващи мрежи, за планирани строежи и други. Таксата за разглеждане на спорове, свързани с физическа инфраструктура, разположена или изградена за нуждите на електронни съобщителни мрежи, е 900 лв., а за друг вид мрежи - 450 лв. Започват проверки в топлофикациите  Целта на проверките от Министерството на енергетиката и на Електроенергийния системен оператор е да установят дали топлофикационните дружества спазват ангажиментите си за поддържане на определени запаси от горива за зимния сезон. Борисов връчи на актьора Васил Михайлов наградата \"Св. Паисий Хилендарски\" \"Този път наградата е дадена на един от любимите ми артисти - той е един народен будител, особено с Петко Войвода, допринесъл е много за възпитанието на нацията и оценката му я е дал народът\", каза премиерът Бойко Борисов. \"Щастлив съм, че тази точно награда ме споходи и най ме радва, че ме включвате в отбора на най-големите майстори в изкуството и културата\", каза Михайлов. \"Аз все още съм на кон, не към слязъл от коня. Заповядайте в театъра, защото още играя на живо в няколко спектакъла в три театъра\", добави той. Годишната държавна награда \"Св. Паисий Хилендарски\" се присъжда за стимулиране на български творци и изпълнители на произведения, свързани с българската история и традиции. Миналата година наградата беше връчена на писателя Владимир Зарев. Ремонтът на моста на магистрала \"Хемус\" в района на село Яна приключи Ремонтът на дилатационните фуги на моста на магистрала \"Хемус\" в района на село Яна приключи. Така два месеца след началото на реконструкцията движението вече се осъществява без ограничения и в двете платна. Все още продължават ремонтите в основите на 5 виадукта на магистралата - при 19-ти км (виадукт \"Потоп\"), 33-ти км (съоръжението при тунел \"Витиня\"), при 36-ти километър (виадукт \"Коренишки дол\"), при 37-ми км и при 51-ви км (виадукт \"Разлив\"). Очаква се най-късно до средата на декември дейностите да приключат. НДК ще бъде осветен в цветовете на дъгата за Деня на толерантността  Сградата на Националния дворец на културата (НДК) ще свети в часовия диапазон между 20:00 и 21:00 часа на 16 ноември 2018 г. в знак на уважението към различията, многообразието на култури и традиции, както и в защита на всички форми на индивидуална човешка свобода. С осветяването на двореца в цветовете на дъгата София се нарежда до редица световни градове с подобни инициативи, сред които Вашингтон, Ню Йорк, Сан Франциско, Тел Авив, Берлин, Брюксел, Дъблин, Лондон и други. Това е третият път, в който конгресният център свети в цветовете на толерантността. Съдия, отказала екооценка на проекта за Пирин е предложена за зам.-шеф  Съдия, част от състава, отказал екооценка на проекта за Пирин, е номинирана за зам.-председател на Върховния административен съд (ВАС), съобщава \"Капитал\". Предложението за Милка Панчева е на председателя на съда - Георги Чолаков, а рокадата се налага, след като досегашната му заместничка Надежда Джелепова бе избрана за конституционен съдия. Името на Панчева може да се срещне и в състава на най-известните дисциплинарни производства срещу магистрати.", "date": "2018.11.14", "title": "Кратки новини: Медикаменти за експериментални лечения са откраднати от болницата по хематология"}
{"url": "https://www.dnevnik.bg/sviat/2018/11/14/3345708_rozovo_nasledstvo_postavi_rekord_za_cena_na_karat_i/", "text": "Диамантът \"Розово наследство\" беше продаден за над 50 млн. долара на търг в аукционната къща \"Кристис\" в Женева, съобщава БТА. Това е нов световен рекорд за цена на карат (2.6 млн. долара) за скъпоценен камък с розов цвят. 19-каратовият диамант е бил открит преди около век в Южна Африка. Вчера той беше купен от американската бижутерска фирма \"Хари Уинстън\", притежавана от швейцарската часовникарска група \"Суоч\". Наддаването за скъпоценния камък е продължило 10 минути, като кандидатите да го купят са били четирима. Експерти от \"Кристис\" заявиха, че диамантът е от камъните с най-чист химичен състав. Скъпоценният камък, оценен предварително на сума между 30 и 50 милиона долара, бе веднага преименуван от купувача на \"Розово наследство Уинстън\". \"Розовото наследство\" има правоъгълна форма и е бил притежаван от семейство Опенхаймер, което в продължение на десетилетия е ръководело миннодобивната компания \"Де Беерс\". Скъпоценният камък е класиран като \"ярък\" по отношение на цвета си – най-високата оценка за цветен диамант. Само 10 яркорозови диаманта, по-големи от 10 карата, са били продавани на търг някога. Рекордът за цена засега принадлежи на 15-каратовия \"Розово обещание\", който бе продаден за 32 млн. долара в Хонконг миналата година.", "date": "2018.11.14", "title": "Диамантът \"Розово наследство\" постави рекорд за цена на карат"}
{"url": "https://www.dnevnik.bg/photos/2018/11/14/3345678_fotogaleriia_princ_charls_koito_oshte_chaka_trona_si/", "text": "Най-дълго чакалият за трона си принц на Великобритания става на 70 години. Пълната му титла е Чарлс Филип Артър Джордж, принц на Уелс, херцог на Корнуол, херцог на Родсей, граф на Карик, барон на Ренфрю, граф на Честър, лорд на островите и принц и велик стюард на Шотландия. На снимката: Чарлс на 60 години.", "date": "2018.11.14", "title": "Фотогалерия: Принц Чарлс, който още чака трона си, става на 70"}
{"url": "https://www.dnevnik.bg/detski_dnevnik/2018/11/14/3345714_s_pet_medala_se_vurnaha_bulgarskite_uchenici_ot/", "text": "Всеки от петимата участници в българския олимпийски отбор по астрофизика се завръща с медал (2 златни, 2 сребърни и 1 бронзов медала) от тазгодишната XII Международна олимпиада по астрономия и астрофизика, съобщи Сдружението на олимпийските отбори по природни науки (СООПН). Тя се проведе от 3 до 11 ноември в китайската столица Пекин. Участваха повече от 200 ученици от 40 страни. Както обикновено, олимпиадата се проведе в три тура: теоретичен, анализ на данни и наблюдателен. Представянето на българските ученици е най-доброто за България досега: Стефан Иванов, 12 клас, ППМГ - Бургас - златен медал Георги Александров, 12 клас, СМГ - златен медал Владимира Иринчева, 12 клас, ПЧМГ - София - сребърен медал Петър Димитров, 12 клас, НПМГ - сребърен медал Денислав Георгиев, 12 клас СМГ - бронзов медал", "date": "2018.11.14", "title": "С пет медала се върнаха българските ученици от олимпиадата по астрофизика"}
{"url": "https://www.dnevnik.bg/sviat/2018/11/14/3345721_italianski_jurnalisti_protestiraha_sreshtu_napadkite/", "text": "Италианските лидери се опитват да потвърдят своя ангажимент към свободата на медиите на фона на протести на журналисти в цялата страна срещу обиди срещу тях, отправени от водещи политически фигури от Движение \"Пет звезди\", предаде агенция \"Асошиейтед прес\". На централни площади в италианските областни градове журналистите се събраха, за да изразят възмущението си от изявленията на лидера на движението Луиджи ди Майо и на друг влиятелен негов представител - Алесандро ди Батиста. Те нарекоха журналистите \"чакали\", \"проститутки\" и \"интелектуално и морално корумпирани индивиди\". Тези думи двамата политици изрекоха като реакция на отразяването от медиите на процеса срещу кметицата на Рим  Вирджиния Раджи, приключил с оправдателна присъда  този уикенд. По делото Раджи, която също е от Движение \"Пет звезди\", бе обвинена в лъжа пред представители на органите за борба с корупцията. Ако вината й беше призната, тя щеше да изгуби поста си и случаят щеше да хвърли тъмно петно по репутацията на движението. След оневиняването на Раджи Ди Майо и Ди Батиста незабавно се нахвърлиха на медиите заради това как те са отразявали през годините скандала. Протестиращите срещу тези нападки ги определиха днес като заплаха за демокрацията и казаха, че искат да бият тревога относно една зараждаща се по света политическа философия, която превръща журналистите в изкупителна жертва. Журналистите подчертаха, че отразяването на процеса срещу Раджи не се е отличавало от отразяването на други подобни скандали, свързани с политически лидери, в миналото. Италианският премиер Джузепе Конте днес каза, че неговото правителство стои твърдо за свободата на медиите. Луиджи ди Майо пък заяви, че свободата на информацията е свещена, но допълни, че свободата на медиите не може да бъде свобода, за да се изричат лъжи и свобода да се обижда.", "date": "2018.11.14", "title": "Италиански журналисти протестираха срещу нападките на властта"}
{"url": "https://www.dnevnik.bg/biznes/2018/11/14/3345710_poskupnalite_goriva_podsetiha_komisiiata_za/", "text": "Комисията за защита на конкуренцията проверява дали компаниите, търгуващи с горива, спазват поетите ангажименти през март 2017 г. след решение на регулатора, съобщават оттам. Става дума за \"Лукойл България\" ЕООД, \"Еко България\" ЕАД, \"Шел България\" ЕАД, \"ОМВ България\" ООД, \"НИС Петрол\" ЕООД и \"Петрол\" АД. През март миналата година комисията постанови тези търговци да гарантират, че са предприели мерки срещу споделяне на търговска информация с конкуренцията. Година по-рано антоминополната комисия започна разследване, с което да установи съгласуват ли търговците цените на дребно. И въпреки че бяха открити доказателства за споделяне на такава информация, не беше установено да има картел на пазара на горива. Във връзка с наблюдаваното увеличение на цените на горивата за крайните потребители и поетите задължения от дружествата комисията намира за необходимо да провери изпълнението на одобрения комплекс от мерки, състоящи се в задължения за приемане на вътрешни процедури, които да гарантират ефективната конкуренция на съответния пазар, се посочва в съобщението до медиите от днес. В него се напомня, че поетите през 2017 г. задължения целят да се препятства и възможността за възникване на евентуални антиконкурентни проблеми, свързани с прозрачността на пазара и координиране на пазарното поведение на дружествата при вземане на стратегически решения по начин, който ограничава конкуренцията. Комисията допълва, че докато извършва контрол спазват ли се тези ангажименти, може да приема сигнали и информация от всички физически и юридически лица, включително предприятия, сдружения на предприятия, държавни органи и органи на местното самоуправление, неправителствени организации. Преди ден беше обявено, че комисията започва и анализ на пазарите за производство и реализация на бензин и дизел.", "date": "2018.11.14", "title": "Поскъпналите горива подсетиха комисията за конкуренция пак да провери търговците"}
{"url": "https://www.dnevnik.bg/evropa/evropeiski_parlament/2018/11/14/3345718_nov_sait_dava_otgovori_na_vuprosa_kakvo_pravi_evropa/", "text": "\"Европейците питат какво Европейският съюз е направил за тях и този нов уебсайт, създаден от Европейския парламент, дава ясни отговори, без да използва жаргон. Той е ценен инструмент, който ще приближи Европа до нейните граждани\", заяви Таяни. Уебсайтът \" Какво прави Европа за мен\"  съдържа стотици лесни за четене и не по-дълги от страница бележки, които представят значението на ЕС в живота на хората. Потребителите могат лесно да намерят специфична информация за това какво Европа прави за техния регион, тяхната професия или любимото им занимание в свободното време. На разположение са над 1800 бележки, които могат да бъдат четени онлайн, споделяни в социалните мрежи или сваляни като документи. Те са организирани в две основни категории. Раздел  \"В моя регион \" позволява на потребителите да изберат мястото, където те и семействата им живеят и работят и да прочетат как Европа присъства в техните градове и региони, например в  Габрово ,  Ловеч ,  Варна  или  Шумен . Този раздел обхваща над 1400 места от целия Европейски съюз. Раздел  \"В моя живот\"  позволява на потребителя да избере от 400 бележки и да открие неща, които са важни лично за него или за нея. Как ЕС влия върху семействата,  здравеопазването , хобитата,  пътуванията , сигурността,  потребителския избор  и социални права? Как ЕС подкрепя хората в техните професии – от пчеларите до шофьорите и  пивоварите ? Какво е направил ЕС за хората, които обичат в свободното си време да се занимават със  спорт , с  музика  или да  гледат телевизия ? Третият раздел на сайта,  \"На фокус\",  допълва първите два раздела с по-подробни информационни документи за политиките на ЕС, които очертават някои от постиженията на настоящия парламентарен мандат, например в сферата на  опазването на околната среда  и  културата , и представят бъдещите перспективи, с акцент върху общественото мнение и гражданските притеснения и очаквания за действия на европейско ниво. Уебсайтът е изготвен от Службата на Европейския парламент за парламентарни изследвания със съдействието на службите за комуникация и преводи на европарламента.", "date": "2018.11.14", "title": "Нов сайт отговаря на въпроса \"Какво прави Европа за мен\""}
{"url": "https://www.dnevnik.bg/politika/2018/11/14/3345711_spored_dps_brjuksel_niamalo_da_kritikuva_mediinata/", "text": "ДПС обяви последния доклад по т.нар. мониторинг за борбата с корупцията и организираната престъпност и реформата на правораздаването в България за добър, обективен и отчитащ очевидният напредък на страната. Депутати от партията заявиха днес, че тя има своя принос за процесите, които са оценени, и дадоха за пример законодателни инициативи. \"Ако управляващите не бяха бавили закона, който ние внесохме с колегата Пеевски, колегата Хамид и колегата Кръстева; ако той беше приет преди няколко месеца, той щеше да бъде отразен в доклада и абсолютно сме убедени, че нямаше да има тези критики поне по отношение прозрачността на медийната среда\", обяви зам.-председателят на парламентарната група на ДПС Йордан Цонев пред журналисти в кулоарите на парламента. После заговори за свободата на словото - тема, която за пръв път е засегната в доклада. \"По отношение свободата на словото, почитаеми колеги, там думата имате вие, а не - ние. Медиите има също какво да прочетат в тоя доклад и какво да добавят. Мисля, че имаше критики по отношение на влиянието на издатели към определени позиции журналистически. Имаше такива случаи. Помните случаите с  изтеклите мейли,  в които издателите на групата \"Капитал\" нареждаха на журналистите какви трябва да бъдат позициите и признаваха, че участват в назначението на изпълнителната власт. Всички тези неща виждате, че са отразени в доклада. Те не са пропуснати. И когато ние сме критикували, се оказа, че сме имали някакво право, макар и мъничко. Всички трябва да се замислим\", допълни още Цонев. После отказа да отговори на въпрос за изказване на президента Румен Радев с думите: \"ДПС няма навика да коментира действията и изявите на президента. Ние имаме респект към институцията. Този въпрос очевидно не можете да го зададете на ДПС\". Докладът на Европейската комисия отбелязва значителното  влошаване през последните години на медийната среда в България , което рискува да ограничи достъпа на обществото до информация и може да има отрицателно въздействие върху независимостта на правораздавателната система чрез атаки в някои медии срещу конкретни съдии. Темата за пръв път от 2007 г. е включена в доклада. ", "date": "2018.11.14", "title": "Според ДПС Брюксел нямало да критикува медийната среда, ако законът \"Пеевски\" бил приет по-рано"}
{"url": "https://www.dnevnik.bg/sviat/2018/11/14/3345735_deloto_na_si_en_en_sreshtu_trump_zaradi_izgonen_ot/", "text": "Делото на телевизия Си Ен Ен срещу Белия дом започва днес. Телевизията съди администрацията на президента Доналд Тръмп, която отне  акредитацията на неин репортер  с лъжливото оправдание, че той е проявил насилие към служителка. Пресофисът на Тръмп разпространи дори видео, обработено така, че да изглежда, че репортерът Джим Акоста избутва жената. В действителност той просто спира движението на ръката ѝ, след като тя се опита да му отнеме микрофона със сила заради неприятните въпроси, зададени на президента. (Видеото горе показва реално случилото се; туитът на говорителката на Тръмп Сара Хъкаби Сандърс показва редактираната версия.) Белият дом отне пропуска на Акоста миналата седмица след разгорещена размяна на реплики между него и Тръмп на пресконференция. \"Въпреки че това съдебно дело касае конкретно Си Ен Ен и Акоста, това можеше да се случи на всеки\", се казва в изявление на Си Ен Ен. Делото се опира на Първата поправка на конституцията на САЩ, която гарантира свободата на словото и медийната свобода. Телевизията получи подкрепата на Асоциацията на кореспондентите от Белия дом, която заяви, че пропускът на Акоста поначало не е трябвало да бъде отнеман. \"Президентът на САЩ не бива да подбира мъжете и жените, които го отразяват\", заяви асоциацията. Съдията, който ще гледа делото, е Тимъти Кели. Той бе номиниран от администрацията на президента миналата година. Още от  първия си ден като президент Тръмп обижда репортерите , които отразяват дейността му, и отказва да отговаря на въпросите им, обвинявайки ги, че са \"невъзпитани\" и разпространяват \"лъжливи новини\".", "date": "2018.11.14", "title": "Делото на Си Ен Ен срещу Тръмп заради изгонен от Белия дом репортер започва днес"}
{"url": "https://www.dnevnik.bg/biznes/2018/11/14/3345740_v_perioda_juli-septemvri_ikonomikata_raste_s_05/", "text": "През третото тримесечие на 2018 г. брутният вътрешен продукт (БВП) нараства с 3% спрямо съответното тримесечие на предходната година и с 0.5% спрямо второто тримесечие на 2018 г. според сезонно изгладените данни. Това показват данните на Националния статистически институт (НСИ). Според експресните оценки на НСИ за третото тримесечие на 2018 г. БВП в номинално изражение достига 29 млрд. лв. Реализираната добавена стойност през третото тримесечие е 25 млрд. лeвa. По елементи на крайното използване най-голям дял в БВП заема крайното потребление (70.5%), което в стойностно изражение възлиза на 20.4 млрд. лв. През третото тримесечие на 2018 г. бруто капиталообразуването е 5.6 млрд. лв. и заема 19.3% относителен дял в БВП. Външнотърговското салдо е положително. През третото тримесечие БВП по сезонно изгладени данни нараства с 3% спрямо същото тримесечие на предходната година. Брутната добавена стойност се увеличава с 2.7%.  Крайното потребление регистрира положителен икономически растеж от 6.9%. Бруто образуването на основен капитал отчита ръст от 6.2% през третото тримесечие на 2018 г. спрямо съответното тримесечие на предходната година по сезонно изгладени данни. Вносът на стоки и услуги се увеличава с 5.1%, докато износът на стоки и услуги намалява с 3.2%. Спрямо второто тримесечие по сезонно изгладени данни БВП се увеличава с 0.5%. За същия период брутната добавена стойност нараства също с 0.5%. Според експресните оценки на БВП по елементи на крайното използване през третото тримесечие на 2018 г. принос за регистрирания икономически растеж по сезонно изгладени данни спрямо второто тримесечие на 2018 г. има увеличението на износа на стоки и услуги - с 2.2%, и на крайното потребление - с 1.4%.", "date": "2018.11.14", "title": "В периода юли-септември икономиката расте с 0.5%"}
{"url": "https://www.dnevnik.bg/gradska_sreda/2018/11/14/3345761_stolichnata_obshtina_shte_kupi_10_stari_dizelovi/", "text": "Столичната община ще купи 10 стари дизелови автобуса за над 2 млн. лв., които ще обслужват линиите до Витоша. Доставчикът е фирма, свързана с бившия общински съветник в Кърджали Адем Мехмед, съобщава  \"Капитал\" . Поръчката се случва на фона на заявките на Столичната община за  засилване на контрола и ограниченията  за собствениците на замърсяващите дизелови автомобили. Прогнозната цена е 1.8 млн. лв. без ДДС, а в конкурса се е явил един-единствен кандидат – \"Бускар\", който на 25 октомври е класиран на първо място. Фирмата е регистрирана в кърджалийското село Глухар и се свързва с Адем Юсеин Мехмед - бивш общински съветник от листата на ДПС в Кърджали и председател на комисията по транспорт. Той е изключен от партията и от състава на общинските комисии след скандал през 2011 г. Притежава транспортните фирми \"Норма\" и \"Бускар\". През 2013-а втората е прехвърлена на сина му. Автобусите, които ще достави, са Mercedez-Benz Intouro Me, внос от Франция. Седем от тях са произведени през 2011, останалите три - през 2012. Двигателите са дизелови, с екостандарт за емисии Евро 5. Пробегът им е около 200 хил. км. Договорът за доставка е подписан на 8 ноември. \"Заради планинския терен автобусите са с ръчна скоростна кутия, те са полутуристически и с багажници, което позволява по-лесното пренасяне на ски, шейни и др. С тях заменяме 27-годишни автобуси, които в момента обслужват линиите\", написа кметът Фандъкова в профила си в социалната мрежа \"Фейсбук\". Тя добавя, че в началото на 2019 г. ще бъдат доставени и 60 нови съчленени автобуса на природен газ. \"Градските автобуси са MAN Lion’s City G, като първите 126 автобуса на природен газ, които купихме преди години. Те са нископодови, достъпни за майки с колички и хора със затруднения в придвижването, с климатизация и с най-високия екостандарт Евро 6\", информира столичният кмет и добавя, че догодина 90% от автобусите на линия на градския транспорт ще са нови. \"Целта на програмата ни за модернизация е повече комфорт за пътниците и е част от мерките за подобряване на качеството на въздуха\", пише Фандъкова.", "date": "2018.11.14", "title": "Столичната община ще купи 10 стари дизелови автобуса за превоз до Витоша"}
{"url": "https://www.dnevnik.bg/analizi/2018/11/14/3345709_rekviem_za_monitoringa_ili_kakvo_sledva_ot/", "text": "Текстът на доклада на Европейската комисия (ЕК) по Механизма за мониторинг на българското правосъдие граничи с гротеската и оставя усещане за тежък пристъп на институционален \"ишиас\". И в това за съжаление няма особена изненада. Ликвидация на мониторинга от страна на ЕК е исторически рубикон в нашите отношения с ЕС и заслужава сериозен и обстоен анализ. Малко история Механизмът възникна на основата на увереността на една предходна политическа и бюрократична генерация, че страни като България могат лесно и с помощ отвън да преодолеят тежката наследственост от тоталитарния режим в съветската периферия и организирано-криминалния преход. Увереност, че институциите на ЕС и НАТО могат да бъдат могъща платформа за догонващо (а често и придърпвано) развитие. Още по време на преговорите за присъединяването ни към ЕС българските власти опитваха всякак да заблуждават партньорите си относно състоянието на нашето правосъдие и нивата на корупция и дори успяваха да намерят съмишленици на политическо ниво – справка - комисаря по правосъдие Франко Фратини и неговата твърде приятна визита на Боровец с Румен Петков... При приемането ни обаче се намесиха няколко правителства и хора със здрав смисъл (и добра информация от разузнаването) от професионалните нива на ЕК и беше отчетено, че страната ни (заедно с Румъния) не отговарят на стандартите за върховенство на правото. Тогава по изключение беше създаден механизъм за продължаващо наблюдение, известен като Cooperation and Verification Mechanism (CVM). Идеята беше, че в рамките на допълнителни три години ние ще постигнем необходимите минимални нива на законност и ред в ЕС. Наблюдението се опираше на няколко \"показателя\", формулирани с оглед един първоначален списък от мерки, които България не е успяла да довърши в рамките на преговорния период. По-важното е, че докладите стъпваха на наблюдение на списък от конкретни дела и не просто отчитане на предприетите мерки, но и анализ на техните резултати. Този подход намираше своето отражение в постоянното напомняне на изискването за track-record (устойчиви практически резултати) - едно понятие, което българските власти все се правеха, че не разбират. Прогресорите и съпротивата на хайдуците, или Трудно е да бъдеш бог В началото, под водачеството на желязната Катрин Дей, генерален секретар на ЕК до 2015 г., в Брюксел и на място в София работеше екип от експерти, които наистина вярваха във възможността чрез комбинация от натиск и експертна помощ България да навакса своите тежки дефицити в областта на правосъдието и вътрешните работи. Тези хора бързо разбраха, че проблемите ни са много по-дълбоки и нито първоначално планираните три години, нито ограничените формулировки на показателите, могат да бъдат основа за постигане на реален напредък. Съответно очакването за изпълнение на един ограничен списък от формални мерки в лимитиран времеви хоризонт беше изоставено. Докладите анализираха широк кръг от фактори, стъпваха на усилено събирана информация от широк кръг източници, списъкът от наблюдаваните дела постоянно се допълваше, а настояването за трайни практически резултати се повтаряше постоянно, заедно с нови и нови препоръки. С малки изключения българските власти водеха постоянна партизанска война срещу наблюдението. Подаваше се лъжлива информация, рекламираха се откровено фалшиви мерки, използваха се всякакви бюрократични хватки и преструвки. Българските комисари в ЕК имаха важната задача да осигуряват напълно безпринципен натиск за \"смекчаване\" на констатациите и препоръките, а тук се правеше възможното да се ограничат контактите на експертите на ЕК с независими източници на информация. Стигна се дотам, че по време на специалната експертна мисия относно прокуратурата през 2016 г. беше организирано демонстративно \"външно наблюдение\" и заснемане на лицата, идващи за интервю в офиса на ЕК в София, а спрямо референта на комисията тук беше приложена пълната гама от медийни атаки и оклеветяване през проправителствената пропагандна машина. Началото на края След пенсионирането на Катрин Дей механизмът загуби своя двигател. Доминираният от всеядната ЕНП настоящ състав на ЕК нямаше никаква политическа воля да притиска управляващите в България да правят реформи, а самият Юнкер има откровено \"банкетно\" отношение към въпросите на корупцията и принципите в политиката. В столиците на големите страни членки се установи разбирането, че стига България да бъде държана извън Шенген, въпросът дали у нас има реално върховенство на правото касае единствено нас самите. Един по един чужденците, желаещи да се борят за това българските граждани да получат европейско ниво на законност и ред, напускаха своите постове в ЕК и в София. Последен, след епични усилия на българските власти, беше освободен референтът по механизма в София... Паралелно се изхабяваше мобилизацията на българите, които бяха готови да се надяват, че ЕК ще окаже ефективен натиск, и работеха, за да отстояват реформите и да оказват съдействие в процеса на наблюдение. Такива хора има(ше) много – в медиите, в неправителствения сектор, но – най-важно – сред магистратите и държавните служители на различни нива. Мисля, че решителни за пречупване на обществената мотивация за реформа у нас се оказаха поредицата напълно безпринципни заявления на Юнкер и Тимерманс за прекратяване на мониторинга независимо от липсата на реална реформа и при установяване на все по-явни авторитарни практики. Това съвпадна и с отказа на няколкото активни преди посолства да настояват за реформи и да търсят сметка за корупцията. Съвсем естествено управляващите, тяхната пропаганда и обслужващ персонал в съдебната власт и службите усетиха ръцете си напълно развързани и се развихриха. На всички нива започнаха акции по показното смачкване на неудобните и техните близки (например продължаващият медиен и институционален погром срещу семейство Панови , който остава напълно безнаказан). Прокуратурата консолидира безпрецедентен репресивен инструментариум, значимо законодателно влияние и видимо собствено присъствие в медиите и пристъпи към все по-директни политически акции (например аферата \"ЦУМ гейт\"). Министърките Захариева и Цачева напълно предадоха каузата на реформата и механизма, която мнозинството от техни предходници все пак се чувстваха длъжни да отстояват поне в някаква степен. Така за първи път от много години се оказахме със състав на Висшия съдебен съвет, в който няма дори малка устойчива опозиционна група или глас с ясен дневен ред за реформа, който да оказва организирано противодействие и да демаскира действията на мнозинството. Толкова активният доскоро цех от съдебни репортери също изпадна в частична летаргия. С малки изключения замлъкнаха и гласовете от гражданския сектор. Публичният разказ за това какво се случва, къде са проблемите и какви реформи са нужни се разпадна. В последните години комисията постепенно се отказа от проследяването на конкретни дела, лиши се от присъствието на свой референт тук, ограничи максимално обхвата на докладите до отдавна изгубилите значението си показатели, определени през далечната 2006 г. Отказът от формулирането на нови препоръки е същинският край на механизма. Това, което имаме като доклад, или празнините говорят Така, съвсем закономерно, стигнахме до този напълно изпразнен от съдържание антидоклад. Текстът на т.нар. политическа част (важната) е сведен до захаросано изброяване на всякакви формални \"мерки\" при тотален отказ да се анализира тяхната годност или наличието на резултати от тях. ЕК дори не си прави труда да се престори, че регистрира някакви резултати от борбата с корупцията. В текста отсъстват или не са акцентирани достатъчно такива мащабни скандали като: - Замитането на \"ЦУМ гейт\" от Висшия съдебен съвет (ВСС) и Инспектората на ВСС; - Фактическият отказ да се разследва скандалът с разпределението на делото, свързано с несъстоятелността на КТБ от председателката на Софийския апелативен съд Даниела Дончева; - Фактическото замразяване на делото КТБ и разобличаването на отказа от разследване на редица елементи на казуса, направено в поредица публикации в медиите; - Липсата на сериозна проверка по съмненията за връзки на \"Булгартабак\" с международна контрабанда; - Липсата на проверка за казуса с \"Къщата в Барселона\"; - \"GP Group гейт\"; - Липсата на проверка за обстоятелствата по придобиването на ТЕЦ Варна от Доган и възлагането на договор за студен резерв на ТЕЦ-а; - Отказът да се разследва казуса с \"дупката на Гергов\"; - Закъснялото задействане по търговията с български паспорти на прокуратурата и обстоятелството, че през годините е имало неопределен брой сигнали, а всички преписки минават през ДАНС; - Показната акция срещу бившата районна кметица на \"Младост\" Иванчева. Докладът отбелязва липсата на действия по въвеждането на процедура по ефективно търсене на отговорност от главния прокурор, но не прави никакви изводи от това обстоятелство. Тоталният отказ от прилагане на процедурата по парламентарни изслушвания на главния прокурор изобщо не е регистриран. Макар че към датата на публикация на следващия доклад, процедурата за избор на следващ главен прокурор вече ще бъде в ход, по този въпрос няма никакви предварителни изисквания или препоръки. Докладът не забелязва и не коментира изграждането на паралелна извънредна наказателна система и закономерното превръщане на Комисията за противодействие на корупцията и отнемане на незаконно придобитото имущество (КПКОНПИ) в инструмент за оказване на натиск и разправа, включително: - Атаката срещу председателя на ВКС Лозан Панов (в едно с многогодишната медийна разправа с него и съпругата му от страна на проправителствената пропагандна машина), както и самото обстоятелство, че КПКОНПИ в момента проверява множество съдии, въпреки че това е изрично възложено на ИВСС от конституцията; - Атаката срещу съдия от Софийския градски съд от страна председателя на КПКОНПИ заради направено преюдициално запитване. - Използването на КПКОНПИ за атака срещу опозиционни издатели и политици и медийните кампании на Комисията в тези случаи, координирани с проправителствената пропаганда и медиите на Пеевски, както и публичната защита на Делян Пеевски от председателя на КПКОНПИ. Докладът не забелязва и не коментира отказа на Министерски съвет от искането на специална експертиза за състоянието на административното правосъдие и Върховния административен съд. Стратегията за съдебна реформа не просто не се прилага, но и вече реализиране постижения се ревизират – например връщането към предишния режим на командироването, което отново се превръща в механизъм за поставяне на магистрати в зависимост. Докладът обаче ведро намира, че Стратегията се изпълнява. Докладът не забелязва и не коментира разбиването на Бюрото за контрол на използването на СРС и лансирането на поредната креатура на Пеевски в него. Докладът не забелязва и не коментира липсата на въвеждане на електронни обществени поръчки, нито обстоятелството, че премиерът нареди договорите с GP Group да бъдат прекратени и фирмата, вместо да си търси правата, доброволно се отказа от тях. Докладът не забелязва и не коментира отказа от каквито и да било усилия за реформа и модернизация на МВР. И, на целия този прекрасен фон, ЕК обявява намерението си да прекрати окончателно наблюдението върху България точно в навечерието на инсталиране на Пламен Георгиев, Иван Гешев или някой като тях за следващ главен прокурор... Пирова победа Правителството побърза да благодари на ЕК за този доклад. При този списък незабелязани скандали - напълно логично, но и доста саморазобличително. Политическата ликвидация на мониторинга не е просто прощален подарък от Юнкер и Меркел за Борисов. Тя отразява големите промени, които настъпват в ЕС. Никой, нито в Брюксел, нито в Берлин и Париж, не си прави никакви илюзии за състоянието на българската държава и естеството на корупционния ни модел. Докато Борисов се радва, че ЕК му спира наблюдението, той пропуска, преустановяването на втората част от названието на механизма: сътрудничеството. Европейският съюз (ЕС) все повече престава да мисли за себе си като благотворителна институция, основана на вярата във всеобщата добронамереност и неизбежния и еднопосочен прогрес. Съюзът се сблъсква с все по-остри външни атаки и вътрешни предизвикателства и смяната на лидерите му ще донесе и все по-осезаем преход към активно изграждане на защитни механизми и инструменти за отхвърляне на чужди тела. На мястото на безкрайните кандърми с ценностни аргументи идват санкции, на мястото на консенсуса и неограниченото разширяване идва консолидация на онези, които наистина могат да си имат взаимно доверие и да споделят общи стандарти и отговорности. ЕС ще изгражда ядро, което ще споделя общи политики по сигурност и отбрана (което на първо място означава споделяне на големи обеми чувствителна информация), ще развива много по-голяма интеграция на икономическата си политика и общност на подхода при справяне с предизвикателствата на застъпващите се технологични революции. В това ядро троянски коне и вечни повтарячи ще попаднат трудно. Механизмът беше условие за допускането ни в ЕС. Неговото безплодно прекратяване може да се окаже много по-близо до връщането ни в изходна позиция, или изтласкването ни в една вече оформяща се периферия на по-бавна скорост, отколкото щедър подарък на пълноправно членство. Отказът на Брюксел да ни наблюдава, не се случва, защото след 11 години лъготене те най-сетне са се хванали и са ни повярвали, а защото за тях е все по-желателно да се откажат да ни \"придърпват\" към себе си. Оттук нататък за нарушение на върховенство на закона няма да пишат доклади с препоръки, а ще спират евросредства. За корупция ще пращат не ОЛАФ, а европейски прокурори. Нарушенията на свободата на пресата ще се разглеждат все повече като централен проблем на принадлежността към ЕС и вероятно затова в доклада се появява този толкова контрастно адекватен параграф по тази тема. Чакалнята се превръща в ад, или вечната периферия Вероятно можем да видим мостра на бъдещите динамики в примера с кандидатстването ни за т.нар. чакалня за еврозоната (ERMII). При все че формално вратата за нея е отворена за всички, изпълняващи определени макроикономически критерии, когато ние поискахме да влезем, нещата се оказаха по-сложни. За нас бяха поставени нови условия, основани на все същото недоверие към нашите институции и документите, които те произвеждат. Понеже не разбрахме намека, че не сме добри дошли в чакалнята, за нас беше изградена една предходна чакалня. Изискванията, които са ни поставени, предполагат ударно оздравяване на целия ни финансов сектор и, каква изненада!, да направим съдебна реформа (дето тъкмо сме я приключили). Всичко това трябва да бъде изпълнено до другото лято. Самата перспектива за ревизията на финансовия сектор вече предизвиква сътресения в застрахователното блато, готви се банковото и пенсионното, а тепърва трябва да почнат реформи в управлението на червивите от корупция държавни дружества. Всяка стъпка по този път ще предизвиква шокове, които ще се отразяват и на съответните регулаторни институции и ще генерира политически кризи. За едно управление, чиято философия е да отказва да прави реформи и да живее от поддържането на корупция и разруха на институциите, това означава или сигурна смърт или просто пълна невъзможност за минаване по този път. Опитът да се приближим към еврозоната или ще наложи шокови реформи, или просто ще ни отблъсне от прага й, а то значи и от бъдещото политическо ядро на ЕС. Най-вероятно аналогично ще се окаже положението, когато Шенген бъде надграден с общите политики по сигурността и отбраната и ние поискаме да влезем там, понеже сме изпълнили някакви формални условия на хартия. Необходимостта ударно да покажем готовност да споделяме реална отговорност и да изберем страна във все по-напечения черноморски регион, ще се окаже непоносима за всяко управление от типа \"Борисов\". Инструмент от Ерата на милосърдието Ако Борисов имаше повече далновидност (или министър на правосъдието с повече капацитет и характер) той би се борил да съхрани механизма за мониторинг. Този инструмент от една много по-оптимистична епоха, лишен от санкционни последици, можеше да бъде превърнат в аргумент България да не бъде третирана като останалите. При правилно управление и известни задръжки в лъженето, сътрудничеството с ЕК в рамките на Механизма можеше да ангажира Брюксел като реално заинтересована от нашия успех страна. Ако ние реално бяхме извършили необходимите реформи в правосъдието, днес ние щяхме да имаме убедителни доказателства за своята годност да бъдем част от ядрото. Вместо това ние се радваме на това, че развеселеният чичо Юнкер ни целува по челото за довиждане... Политически извод, или можем ли без \"Радецки пристигна с гръм\" Реалността е, че механизмът беше колкото потенциално полезен, толкова и политически развращаващ за нас. Той беше един от най-ярките примери за нашата склонност да възлагаме на Брюксел задачата да оправи нашата собствена страна. В този смисъл, той работеше колкото за нашето развитие, толкова и за утвърждаване на нашата политическа инфантилност. Неговият край е момент на необходимостта от съзряване. Самият аз, вземайки решение да стана министър в кабинета на Борисов, за когото нямах никакви илюзии, че смята да прави реформи, възлагах надеждите си на помощта от ЕК. Когато комисията отказа молбата ми да включи конкретни препоръки за реформа на прокуратурата в доклада за 2015г., разбрах грешката си, но се бях хванал на хорото и реших да използвам възможността максимално. Неизбежният край дойде, когато Тимерманс, въпреки обещанието си към мен, не подкрепи настояването ми за независимо разследване на \"Яневагейт\". Моят извод беше, че решението е единствено в изграждане на вътрешен политически инструмент, който (за разлика от РБ) може да осигури реална и последователна подкрепа за необходимите реформи. Създаването на \"Да, България\" и обединението \"Демократична България\" показа колко трудно е това. Днес обаче, въпреки всичките си грешки и криволици (а може би и заради тях), аз гледам спокойно на бъдещето, защото зная с увереност, че в България има устойчив политически инструмент за извършването на нужното обновяване на нашата държавност. Ние още сме малки, но подкрепата за нас нараства, нямаме осигурени финанси, но оцеляването ни без тях е много по-важен ресурс, не сме във властта, но знаем кои сме, имаме силен екип с осъзнато доверие и ясни цели. Днес \"Демократична България\" е годен политически инструмент за необходимата промяна, а гражданите, които разбират, че спешно трябва да се преборим за България в сърцето на Европа, стават все повече. Сигурен съм, че на задаващите се избори (европейски или парламентарни) ще се срещнем. Нещо повече, трябва заедно да се погрижим на следващите избори за Европейски парламент да изберем такива хора, които наистина могат да отстояват върховенството на правото и свободата на Европа и които няма да търпят пасивно още една комисия като тази на Юнкер и Дол. Та, без особени съжаления, днес можем да си вземем довиждане с мониторинга. Изпитвам огромна благодарност към хората от страна на ЕК, които работиха с искреност и желание да помогнат на страната ни. Сред тях има такива, които заслужават на тях да бъдат кръстени софийски улици, редом с големите европейски приятели на българската свобода от миналото. Изпитвам гордост за страната си и това, което тя може да стане, заради всички съдии, прокурори, журналисти, експерти и чиновници, които видях през тези 11 години да се борят за родината си и нейното реформиране. Зная, че техният брой и качества са точно толкова, колкото е нужно, за да обърнем мача. Така е устроена вселената. Просто трябва да си свършим работата. И, понеже днес големият ми син навършва 4 години, нямам никакви колебания, че той ще израсне в една по-добра България и в една по-добра Европа.", "date": "2018.11.14", "title": "Реквием за мониторинга, или какво следва от предизвестеното му политическо убийство"}
{"url": "https://www.dnevnik.bg/sport/2018/11/14/3345752_otbori_ot_chempiunship_zaplashvat_s_otcepvane_zaradi/", "text": "Голяма част от 24-те отбора в Чемпиъншип, което е второто ниво на английския футбол, настояват да се отхвърли подготвяната сделка за телевизионните права, пише \"Таймс\". Според информацията клубовете са написали писмо до Английската футболна лига (EFL), в което като крайна мярка се посочва заплаха да напуснат шампионата. Евентуалният нов договор би осигурил телевизионните права на лигата между 2019 и 2024 г. на \"Скай спортс\" срещу 590 милиона паунда. Според клубовете сумата е малка и трябвало да бъде двойно по-висока. Общо 15 са клубовете, включили се в писмото до временната председателка на лигата Деби Дживанс, пише вестникът. Те предупреждават за \"драстични мерки\", ако лигата не се съобрази с настояването им за отхвърляне на предложението на \"Скай\" и търсене на друг вариант. Смята се, че \"Астън вила\", \"Дарби каунти\" и \"Лийдс\" са сред клубовете, подписали писмото. Новата сделка би повишила броя на излъчваните двубои от 148 на 183, като в това число не влизат мачовете от плейофите и финала. В момента клубовете взимат по 2.3 млн. паунда годишно от договора за телевизионните права, а новият договор би направил сумата 2.95 милиона, като допълнително ще се разпределят близо 18 милиона спрямо броя излъчвани срещи на всеки отбор. Договорът от 2012 до 2015-а г. осигуряваше по 65 млн. паунда на сезон за клубовете, след това сумата стана 88 милиона. При сегашното предложение клубовете биха си поделяли по 119 млн. паунда годишно. \"Лийдс\", \"Дарби каунти\" и \"Астън вила\" са сред шестте отбора с най-много мачове, които се предават по телевизията. Лидер е \"Уест бромич\" с 11, следван от \"Лийдс\" и \"Вила\" с по десет, а \"Дарби\" е на шестата позиция със седем.", "date": "2018.11.14", "title": "Отбори от Чемпиъншип заплашват с отцепване заради телевизионните права"}
{"url": "https://www.dnevnik.bg/ot_vas/galeriiotvas/2018/11/14/3345635_chitatelska_fotogaleriia_muzeite_na_vatikana/", "text": "Вървим, следвайки стрелките, покрай високата стена, която обгражда Ватикана. В сградата отсреща е отсядал Леонардо, когато е бил на посещение при папата.", "date": "2018.11.14", "title": "Читателска фотогалерия: Музеите на Ватикана"}
{"url": "https://www.dnevnik.bg/biznes/2018/11/14/3345768_godishnata_inflaciia_prez_oktomvri_se_uskori_do_37_na/", "text": "Индексът на потребителските цени за октомври 2018 г. спрямо септември 2018 г. е 100.7%, тоест месечната инфлация е 0.7%, съобщи Националният статистически институт. Инфлацията от началото на годината (октомври 2018 г. спрямо декември 2017 г.) е 2.8%, а годишната инфлация за октомври 2018 г. спрямо октомври 2017 г. е 3.7%. Средногодишната инфлация за периода ноември 2017 - октомври 2018 г. спрямо периода ноември 2016 - октомври 2017 г. е 2.8%. През октомври спрямо септември цените на хранителни продукти и безалкохолни напитки остават същите, на облекло и обувки се увеличават с 8.2%, на жилища, вода, електроенергия, газ и други горива - с 0.8%, на развлечения и култура - с 4.7%.", "date": "2018.11.14", "title": "Годишната инфлация през октомври се ускори до 3.7 на сто"}
{"url": "https://www.dnevnik.bg/biznes/2018/11/14/3345764_bezrabotnite_produljavat_da_spadat_i_prez_tretoto/", "text": "Макар и с по-малко безработицата продължава да спада и през третото тримесечие, сочат данните на Националния статистически институт. Той отчита, че в периода юли-септември при мъжете безработните са 5.4%, а при жените - 4.5%. От всички безработни 13.7% са с висше образование, 49.2% - със средно, и 37.1% - с основно или по-ниско образование. Продължително безработни (от една или повече години) са 105.2 хил., или 62.5% от всички безработни, повечето от които са мъже. В сравнение с третото тримесечие на 2017 г. коефициентът на заетост за населението на възраст 55 - 64 години се увеличава с 1.3 процентни пункта, отчита още статистиката. ", "date": "2018.11.14", "title": "Безработните продължават да спадат и през третото тримесечие"}
{"url": "https://www.dnevnik.bg/sport/2018/11/14/3345774_fulum_uvolni_iokanovich_i_naznachi_klaudio_ranieri/", "text": "Фулъм\" се раздели с мениджъра си  Славиша Йоканович  след слабия старт на сезона във Висшата лига. На негово място е назначен Клаудио Раниери. \"Чест е да приема поканата на г-н (Шахид) Хан и възможността да водя \"Фулъм\" - фантастичен клуб с традиции и история\", каза Раниери. Италианецът написа една от най-невероятните истории в съвременния футбол, като изведе \"Лестър\" до титлата в Англия преди три години. По думите му целта пред клуба от Лондон никога не трябва да бъде отборът просто да опитва да оцелее в елита. \"Винаги трябва да сме труден съперник и трябва да очакваме да успеем. Отборът на \"Фулъм\" има изключителен талант, който е в противовес с класирането\", продължи Раниери.  Йоканович, който е бивш треньор на \"Левски\", съумя да върне \"Фулъм\" във Висшата лига. Отборът обаче не постигна желаните резултати в елита и е на последното място само с една победа и общо пет точки от 12 мача. Президентът на клуба Хан обяви, че не е имал желание да се стига до този момент и до раздялата с Йоканович, но обстоятелствата са го принудили.", "date": "2018.11.14", "title": "\"Фулъм\" уволни Йоканович и назначи Клаудио Раниери"}
{"url": "https://www.dnevnik.bg/biznes/2018/11/14/3345773_investiciite_v_promishlenostta_spadat_i_tova_shte/", "text": "Мениджърите на промишлените предприятия очакват през тази година инвестициите в сектора да се свият с 12.7% в сравнение с 2017 г. , сочи бизнес анкета сред тях, проведена от Националния статистически институт. Според основните производствени групировки най-голям относителен дял в инвестициите през 2018 г. се очаква да формира производството на стоки за междинно потребление (42.9%), следвано от енергетичните и свързаните с водата сектори (21.7%) и производството на недълготрайни потребителски стоки (18.7%). По данни от бизнес анкетата прогнозите за 2019 г. са за намаление на обема на инвестициите в промишлеността с 8.7% спрямо 2018 г., като около 34% от предприятията не планират разходи за придобиване на дълготрайни активи през следващата година. В структурата по основни производствени групировки отново производството на стоки за междинно потребление формира най-голям относителен дял - 39.4%. След него се подреждат енергийните и свързаните с водата сектори и производството на недълготрайни потребителски стоки - съответно с 29.3 и 16.5%. По направление на инвестициите през 2019 г. с най-голям дял се очаква да бъдат тези за увеличаване на производствения капацитет - 33.3% от общия стойностен обем на инвестициите в промишлеността. На второ място с 31.3% дял са предвидените инвестиции за заместване на износеното оборудване, следвани от тези за механизация или автоматизация на съществуващи производствени процеси и за въвеждане на нови производствени технологии - с 20.5%, и за опазване на околната среда, мерки за сигурност и други - с 14.9%. По отношение на факторите, които биха повлияли върху решенията на мениджърите за инвестиции през 2019 г., преобладават позитивните оценки на въздействие при \"търсене на продукцията\", \"финансови ресурси или очаквани печалби\" и \"технически фактори\". При групата \"други фактори\" 24.7% от анкетираните посочват влиянието им като \"стимулиращо\", 36.8% от тях се въздържат от оценка, а 26.7% отговарят, че факторът не оказва влияние.", "date": "2018.11.14", "title": "Инвестициите в промишлеността спадат и това ще продължи и догодина"}
{"url": "https://www.dnevnik.bg/politika/2018/11/14/3345759_vseki_den_karikaturi_na_premiera_i_obidi_kum_ministri/", "text": "Премиерът Бойко Борисов остана учуден от доклада на Европейската комисия, който отбеляза  значителното влошаване през последните години на медийната среда в България.  Според министър-председателя \"никой няма възможност да влияе на медиите в страната\". Точно заради това той поиска да се проведе дебат за свободата на медиите, в който да се включат еврокомисари. В разпространения вчера доклад на Европейската комисия се подчертава, че влошената медийна среда рискува да ограничи достъпа на обществото до информация и може да има отрицателно въздействие върху независимостта на правораздавателната система чрез атаки в някои медии срещу конкретни съдии. За пръв път в такъв документ се изразява тревога за състоянието на медиите в страната. \"Не може да сме обсадени седмици наред и да има през това време живи връзки в медиите, да се показват средни пръсти и членове на кабинета да се наричат мърши, боклуци и какво ли не, а в същото време някой да каже, че няма свобода на медиите. В България всеки ден, години наред, се правят карикатури на премиера и президента. В други страни се правят по 5 карикатури за една година\", каза Борисов по време на заседанието на кабинета. Той подчерта, че в България няма нищо скрито от медиите. Всеки подсъдим обаче можел да си създаде електронна медия за часове и да пише в нея каквото си поиска. \"Някой олигарх си създал медия, за да защитава това, което е откраднал. Изведнъж не трябва да го пипаме този олигарх, който и да е той. Говоря по принцип. Аз съм участвал в публични срещи на най-опозиционните медии по тяхна покана. И не те, а ние трябва да искаме срещи и разговор по темата за свободата на словото и ако има конкретен факт, ще го отстраним на мига\", допълни Борисов. Да си мислим, че не сме си свършили работата Премиерът благодари на зам.-председателя на Европейската комисия Франс Тимерманс, който обяви докладите за България и Румъния по механизма за сътрудничество и проверка. Борисов подчерта, че Тимерманс е бил изключително коректен в констатациите си, въпреки че най-вероятно той ще бъде кандидатът за председател на Европейския парламент от Партията на европейските социалисти (ПЕС). Тимерманс обясни, че за България докладът отбелязва стабилния напредък  към постигане на препоръките, някои от които се смятат за изпълнени, а други са близо до целта. От думите му се разбра, че три от шестте показателя за страната се смятат за временно затворени. \"Казват условно за тези три точки, за да си мислим, че не сме си свършили работата\", обясни своето тълкование на думите му Борисов. Ще стане ли България гробище за дизелови автомобили Премиерът добави, че предприетите мерки за увеличаване на данъка на автомобили, които замърсяват повече околната среда, са необходими, за да не стане късно след няколко години. \"Франция вече забранява дизеловите автомобили. Ако не започнем тези стъпки, в един момент може да станем гробището на дизеловите коли, а тогава ще бъде късно\", каза още министър-председателят. Най-щедрият бюджет в историята Според Борисов бюджетът на страната за следващата година е най-щедрият в историята на България. В него имало допълнителни пари за почти всички съсловия - увеличени заплати на администрацията, допълнителни пари за военни и полицаи, още средства за хората с увреждания, както и половин милиард повече за здравеопазване. \"Преди тези пари отиваха в организираната престъпност, както и сив и черен сектор\", уточни премиерът. Има ли политическо вмешателство в проверката на Атанас Семов Борисов отхвърли  обвиненията на президента Румен Радев,  че прокурорската проверка на избрания от него конституционен съдия - проф. Атанас Семов, е с политическа цел. Миналият петък се разбра, че прокуратурата е решила да провери защо е отказала разследване срещу Семов. Държавното обвинение се самосезира след публикация в \"Капитал\" със заглавие \"Двойни стандарти на \"Дондуков\" 2. Има много неизвестни около избора на Атанас Семов за конституционен съдия\". Статията е публикувана във формат \"Мнения\", неин автор е Теодор Славев, който работи като експерт в Българския институт за правни инициативи. \"През 2015 г. Министерският съвет, който ръководех, предложи Атанас Семов за генерален адвокат в Съда на ЕС. Това ли е политическо вмешателство\", попита Борисов.", "date": "2018.11.14", "title": "Всеки ден карикатури на премиера и обиди към министри, или свободни ли са медиите според Борисов"}
{"url": "https://www.dnevnik.bg/biznes/2018/11/14/3345760_sudut_okonchatelno_otmeni_slujebnoto_izchisliavane_na/", "text": "Съдът окончателно отмени част от  правилата , по които служебно се определя потреблението на ток от битови и фирмени потребители, когато електромерът е повреден или липсва. Това се случи, след като петчленен състав на Върховния административен съд (ВАС) потвърди  решението  на долната инстанция. Делото стигна до съда след протест на прокуратурата. Тя оспори разпоредбите на бившата Държавна комисия за енергийно и водно регулиране (ДКЕВР). Те са приети през 2013 г., а държавното обвинение е отнесло проблема пред съда през миналата година. Според петчленния състав на съда оспорените разпоредби са незаконосъобразни и трябва да се отменят. Магистратите са отчели нарушения на основните принципи на Административно-процесуалния кодекс - за законност, равенство, достъпност, публичност и прозрачност. Отменените текстове уреждат правилата, по които досега електроразпределителните дружества са изчислявали потреблението на клиентите си, които нямат електромер или уредът за измерване е повреден, превключва неточно от дневна на нощна тарифа или е бил манипулиран. Прокуратурата ги оспори, защото пресмятането е едностранно - от компанията оператор, и затова е непублично и непрозрачно. Според отменените правила при повреда или неточна работа на тарифния превключвател отчетената електрическа енергия се разпределяше на база на аналогичен предходен период. При липсата на такъв количествата се коригираха в съотношение 60 на сто за дневна и 40 на сто за нощна тарифа.", "date": "2018.11.14", "title": "Съдът окончателно отмени служебното изчисляване на сметката за ток при повреден електромер"}
{"url": "https://www.dnevnik.bg/sviat/2018/11/14/3345798_rusiia_razreshi_na_navalni_da_leti_do_strasburg/", "text": "Опозиционерът Алексей Навални получи разрешение да напусне Русия днес, за да присъства на оповестяването на решение на Европейския съд за правата на човека (ЕСПЧ) по заведено от него дело, предадоха \"Ройтерс\" и ТАСС. Навални иска да бъде в Страсбург утре, когато ЕСПЧ трябва да постанови дали множеството задържания на опозиционера от руската полиция са били политически мотивирани или не. Вчера той беше спрян от руските гранични власти и не му беше позволено да замине с полет от Москва заради неплатена съдебна глоба, която според него е била внезапно и незаконно наложена като претекст да му бъде попречено да пътува в чужбина. Федералната служба на съдебните пристави, която блокира излизането му от Русия, заяви, че всички ограничения върху Навални, включително забраната за пътуване в чужбина, са отменени, след като той е платил глобата. Навални публикува в социалните медии снимка, на която се вижда как преминава през паспортния контрол на московско летище, и каза, че този път не се е натъкнал на проблеми при напускането на страната.", "date": "2018.11.14", "title": "Русия разреши на Навални да лети до Страсбург"}
{"url": "https://www.dnevnik.bg/razvlechenie/2018/11/14/3345771_film_za_areta_franklin_dostigna_do_golemiia_ekran_46/", "text": "Три месеца след смъртта на Арета Франклин и 46 години след като е бил заснет, неин концерт в църква в Лос Анджелис видя бял свят във формата на филм, предаде \"Ройтерс\". Лентата Amazing Grace е заснета през януари 1972 година, когато кралицата на соул музиката е била едва на 29 години, и следва звездата по време на два поредни концерта в баптистка църква в Лос Анджелис. С песни като What a Friend We Have in Jesus, Climbing Higher Mountains и 11-минутна версия на Amazing Grace Арета Франклин изправя публиката (сред която е фронтменът на \"Ролинг стоунс\" Мик Джагър) на крака. Самата певица не казва почти нищо в 90-минутния филм. \"Това е една църковна служба. Просто леля ми стои там и пее\", каза пред \"Ройтерс\" Сабрина Оуен - племенничка на Арета Франклин. \"Тя не говореше почти с никого, като изключим няколко души от техническия екип. В един момент помоли да й бъде даден тон, а в друг - поиска вода, но през повечето време просто стоеше и пееше, давайки всичко от себе си, правейки това, което й се удаваше най-добре\", допълни Оуенс, която е и продуцент на филма.  Църковната служба е била пусната като албум през 1972 г., който веднага е отбелязал внушителни продажби. Но филмът се е забавил с години поради нуждата от синхронизиране на звука с картината. С напредването на технологиите тези проблеми стават възможни за отстраняване и продуцентът Алън Елиът, поел проекта преди 10 години, е получил одобрение от наследниците на певицата най-сетне да разпространи готовия филм след смъртта на певицата през август. Премиерата на Amazing Grace се състоя този понеделник в Ню Йорк, а филмът незабавно спечели сърдечни отзиви от страна на критиката. Той ще бъде разпространен лимитирано по кината в Ню Йорк и Лос Анджелис и така ще има шанс да се бори за филмовите награди в Холивуд. \"Гардиън\" определи Amazing Grace като \"гъделичкаща гърба сензация\", а \"Холивуд рипортър\" го нарече \"донякъде безформен като филм, но съдържащ моменти на блаженство\". ", "date": "2018.11.14", "title": "Филм за Арета Франклин достигна до големия екран 46 години след заснемането му"}
{"url": "https://www.dnevnik.bg/bulgaria/2018/11/14/3345817_na_granicata_v_rumuniia_zapochva_rabota_noviiat_punkt/", "text": "Нов контролно пропусквателен пункт - Крушари, се открива в Северна България на границата с Румъния, реши правителството на заседанието си днес, съобщи пресслужбата на Министерския съвет. Крушари - Добромир е един от двата нови пункта между България и Румъния, които трябва бъдат открити с подписано през 2012 г. междуправителствено споразумение. В него са регламентирани и детайли като работно време на двата гранични пункта - от 8 до 20 часа, ограничение за международен превоз на хора и стоки до лимита на общо тегло 3.5 тона. Първият пункт -  Кайнарджа, беше открит  с решение на Министреския съвет от 29 септември 2017 г., а съгласно споразумението между двете държави и Кодекса на шенгенските граници българските и румънските гранични полицейски служители прилагат т.нар. \"съвместен контрол\" на общите граници. Този подход ще се прилага и в работата при новия граничен пункт. Шосейният граничен преход е изграден на румънска територия, като са предвидени съоръжения за проверки както от румънските, така и от българските гранични полицейски органи.", "date": "2018.11.14", "title": "На границата с Румъния близо до Добрич започва работа новият пункт Крушари"}
{"url": "https://www.dnevnik.bg/sviat/2018/11/14/3345810_putin_i_erdogan_shte_otkriiat_morskiia_uchastuk_na/", "text": "Президентите на Турция и Русия ще се срещнат в Истанбул в началото на другата седмица, за да говорят за международни въпроси и да открият морския участък на газопровода \"Турски поток\", съобщи пресслужбата на Кремъл, цитирана от ТАСС и БТА. Броени дни остават до полагането на турска територия на съоръженията от направлението по суша на газопровода \"Турски поток\" след завършването на работите по морския участък, продължава агенцията. Според нея церемонията на 19 ноември, на която ще се отбележи този преход, ще се осъществи с видеоконферентна връзка. Според турски медии акцент в разговорите се очаква да бъде ситуацията в Сирия и в региона на Близкия изток. Доставката на руските ракети С-400 също се очаква да бъде предмет на срещата между Путин и Ердоган. Газопроводът \"Турски поток\" се състои от две тръби, всяка от които с капацитет 15.75 млрд. куб.м газ годишно. По едната от тръбите се предвижда да тече синьо гориво, което ще задоволява потреблението на турския пазар, а другата е предназначена за износ към европейските клиенти. И двете тръби би трябвало да влязат в експлоатация до края на 2019 г. При посещение на премиера Бойко Борисов в Москва в края на май  България изрази желание  втората тръба  да минава  през страната.", "date": "2018.11.14", "title": "Путин и Ердоган ще открият морския участък на \"Турски поток\" в понеделник"}
{"url": "https://www.dnevnik.bg/sport/2018/11/14/3345827_nacionalniiat_otbor_ostana_bez_despodov_i_iliev_za/", "text": "Нападателят Кирил Десподов и вратарят Пламен Илиев са освободени от  състава на националния отбор . Двамата имат здравословни проблеми и няма да участват във важните мачове на България в Лигата на нациите. В петък воденият от Петър Хубчев състав гостува на Кипър, а на 19 ноември приема Словения. България продължава да се бори за първото място. В момента отборът има равни точки с водача Норвегия, но е с по-лоша голова разлика. Десподов, който изигра важна роля в няколко двубоя на ЦСКА в последните седмици, е контузен. От БФС не обявиха какъв точно е проблемът при него. Вратарят Илиев не успя да се възстанови за предстоящите мачове. Стражът получи травма срещу Норвегия в Осло, а медицинският екип е предпочел да не се рискува с евентуалното му участие в следващите срещи. В състава на България има трима вратари -  Георги Петков , Димитър Евтимов и Благой Макенджиев. Последният беше повикан в отбора във вторник вечерта.", "date": "2018.11.14", "title": "Националният отбор остана без Десподов и Илиев за важните мачове"}
{"url": "https://www.dnevnik.bg/evropa/2018/11/14/3345824_italiia_othvurli_iskaniiata_na_evrokomisiiata_za/", "text": "Италианското правителство прехвърли топката в полето на Европейската комисия, като реши да не променя бюджетните си цели въпреки риска от европейски санкции, предаде \"Политико\". Късно във вторник финансовият министър Джовани Триа изпрати на еврокомисаря по икономическите и финансовите въпроси Пиер Московиси и на зам.-председателя на Европейската комисия Валдис Домбровскис дългоочаквания отговор на тяхното писмо, съдържащо искане  италианското правителство да преработи  проектобюджета си, който  нарушава предишните ангажименти на страната  по бюджетните правила на ЕС. Италианското правителство направи малка отстъпка, като включи т.нар. предпазни клаузи, които ще бъдат автоматично задействани, за да се избегне повишаването на дефицита над 2.4% от БВП през 2019 г., стана ясно от изявление на вицепремиера и лидер на Движение \"Пет звезди\" Луиджи ди Майо. \"Няма да превишим 2.4% дефицит и вярваме в икономическия растеж от 1.5% следващата година\", подчерта той. \"Ако Брюксел хареса нашия план, ще сме доволни, ако не, продължаваме напред\", каза вицепремиерът и лидер на партия \"Лига\" Матео Салвини. Италианското правителство имаше срок до полунощ в сряда да изпрати отговора си на комисията. Заради решението на Рим комисията може да задейства  процедура  за прекомерен дефицит срещу Италия следващата седмица. Тя може да включва строги икономически искания и ако те бъдат игнорирани, е възможно Брюксел да обмисли финансови наказания от до 0.5% от БВП, или около 9 милиарда евро в случая на Италия. В края на октомври еврокомисията взе безпрецедентно решение, като отхвърли проектобюджета на Италия заради предвиденото в него увеличение на структурния дефицит с 0.8% от БВП. Страната е с най-висока (след Гърция) стойност на дълга като дял от брутния вътрешен продукт. Рим твърди, че планираните разходи за социални помощи, по-ранно пенсиониране и инвестиции ще подкрепят растежа и по този начин ще намалят дълга. Европейската комисия ще се произнесе по проектобюджета на Италия, както и по проектобюджетите на другите страни от еврозоната на 21 ноември.", "date": "2018.11.14", "title": "Италия отхвърли исканията на еврокомисията за бюджета"}
{"url": "https://www.dnevnik.bg/biznes/2018/11/14/3345816_chez_elektro_e_s_nov_izpulnitelen_direktor/", "text": "От 1 ноември председател на управителния съвет и изпълнителен директор на \"ЧЕЗ електро България\" АД е Димчо Станев, съобщава компанията. Не се посочват причини за промяната в мениджмънта. Неотдавна се разбра от отправена покана за общо събрание на дружеството на 27 ноември, че се предлага от състава на надзорния съвет да излязат чехите Карел Клусак, Ростислав Дижа, Томаш Пектор и Мартин Маречек, а на тяхно място да влязат Гинка Върбакова, която чрез дружеството си \"Инерком\" иска да придобие българския бизнес на ЧЕЗ, Маринела Пенева, която е в съвета на директорите на четири от дружествата на групата \"Инерком\", както и свързаните с Върбакова Екатерина Марчокова-Стоянова и Илиян Скарлатов. Тогава от централата на ЧЕЗ в Прага обявиха, че това се прави заради подписания предварителен договор по сделката за българския бизнес на компанията, която обаче не бе разрешена от Комисията за защита на конкуренцията. Това решение \"Инерком\" обжалва в съда, но делото е насрочено за следващата година. За новия изпълнителен директор на \"Чез електро\" се посочва, че е магистър–инженер \"Електроника и автоматика\" и магистър \"Банки и финансов мениджмънт\" от Техническия университет – София. Има 18-годишен опит във финансовата сфера в областта на системния анализ, ръководство на организацията на банкови дейности, управление на бизнес процеси и процедури, проекти и клонове на голяма международна банка. Професионалният му опит е свързан и с ръководството на продажби, глобално бизнес обслужване и управление на клоновата мрежа на лизингова компания. Димчо Станев става част от екипа на \"ЧЕЗ груп\" в България през ноември 2012 г., когато заема позицията директор \"Обслужване на клиенти\" в \"ЧЕЗ България\" ЕАД.", "date": "2018.11.14", "title": "\"Чез електро\" е с нов изпълнителен директор"}
{"url": "https://www.dnevnik.bg/sviat/2018/11/14/3345838_i_chehiia_shte_othvurli_pakta_na_oon_za_migraciiata/", "text": "Чехия се присъедини днес към страните от ЕС, отхвърлящи Пакта за миграция на ООН, чиято цел е да регулира отношението към мигрантите в световен план, предаде \"Ройтерс\", цитирана от БТА. Тази сутрин чешкото правителство е гласувало да не подписва споразумението, заяви правителствен източник. Представители на властите в Прага преди това бяха заявили, че пактът не прави достатъчно разграничение между легална и нелегална миграция. В началото на месеца вицепремиерът Рихард Брабец каза на пресконференция, че окончателният текст на документа \"не отразява предложенията\" за \"разделение между легалната и нелегалната миграция\". Няколко държави в Европа - сред които  тази седмица се нареди и България  - вече взеха подобно решение и обявиха, че няма да подпишат одобрения през юли от всички (без САЩ) държави - членки на ООН. Документът, който предлага решения за защита, интеграция и връщане на мигранти,  се оказа спорен  и сред държави от западнобалканския миграционен маршрут.", "date": "2018.11.14", "title": "И Чехия ще отхвърли Пакта на ООН за миграцията"}
{"url": "https://www.dnevnik.bg/sport/2018/11/14/3345846_video_avstriika_stana_purvata_jena_izpulnila_uspeshno/", "text": "Австрийката Анна Гасер се утвърди като едно от големите имена в сноуборда с ново постижение. Тя стана първата жена, изпълнила т.нар троен каб ъндърфлип 1260, състоящ се от три и половина превъртания. Гасер постигна целта си на глетчера Щубай в родината си. Успехът ѝ идва по време на предсезонната подготовка. Само преди четири години Кейти Ормерод стана първата жена, изпълнила успешно двоен корк. При мъжете в сноуборда първият сполучлив двоен корк беше на Джей Пи Уокър през 2005 г., а осем по-късно Торстен Хоргмо направи троен корк. \"Скокът беше при перфектни условия - почувствах, че държа контрола във въздуха и реших да опитам. В крайна сметка го направих от първия опит\", каза Гасер пред сайта на \"Ред бул\".", "date": "2018.11.14", "title": "Видео: Австрийка стана първата жена, изпълнила успешно троен скок в сноуборда"}
{"url": "https://www.dnevnik.bg/bulgaria/2018/11/14/3345863_kabinetut_osiguri_dopulnitelni_35_mln_lv_na_direktori/", "text": "Правителството осигури допълнителни възнаграждения за над 3.5 млн. на директори на училища и детски градини, центрове за подкрепа за личностно развитие и центрове за специална образователна подкрепа за 2018 г., съобщава правителствената пресслужба. Средствата ще бъдат преведени по бюджетите на общините, за да се осигури необходимият финансов ресурс. Предложеният проект на акт няма да доведе до пряко или косвено въздействие върху държавния бюджет, тъй като средствата са предвидени по бюджета на Министерството на образованието и науката за 2018 г., се уточнява в съобщението. Допълнителни 1.3 млн. лв. за националната научна програма \"БиоАктивМед\" Ще бъдат отпуснати допълнителни средства в размер на 1.3 млн. лв. за изпълнението на национална научна програма \"Иновативни нискотоксични биологично активни средства за прецизна медицина\" (\"БиоАктивМед\"). Чрез нея се цели преодоляване на фрагментацията в научноизследователската система, консолидиране на научноизследователския потенциал, концентрация на финансови ресурси за решаване на важни за обществото проблеми и избягване на двойното финансиране. Изследванията в рамките на програмата се очаква да доведат до създаване на нови и съществено подобрени продукти, получени от природни източници. Следва да се разработят нови методологии за изследване на биологично активни вещества и да се определи качеството и приложимостта им като нови продукти за целите на персонализираната и превантивната медицина. Три национални програми за развитие на образованието ще получат 600 хил. лв. Правителството одобри отпускането на 601 хил. лв. за финансово осигуряване на дейности по националните програми \"Оптимизация на училищната мрежа\", \"Осигуряване на съвременна образователна среда\" и \"Без свободен час\". За НП \"Оптимизация на училищната мрежа\" средствата за окончателно плащане на извършените разходи по проектите на 8 общини са 63 хил. лв. Дейностите са започнали през 2017 г. и целят осигуряване на по-добри условия за обучение и възпитание на учениците след извършена оптимизация на мрежата от училища. За НП \"Осигуряване на съвременна образователна среда\" се предоставят средства по два модула. За модул \"Модернизиране на системата на професионалното образование\" са отпуснати 172 хил. лв. за окончателно плащане на осем училища. Финансираните дейности са ремонт и оборудване на учебни кабинети за професионална подготовка и учебно-производствени бази на училищата, осигуряване на учебни видеофилми и софтуерни продукти и транспортни средства за провеждане на училищни практики в реална работна среда. За втория модул \"Музеите като образователна среда\" средствата са 119 хил. лв. за одобрените проекти на 56 училища. За НП \"Без свободен час\" се предоставят 245 хил. лв. за изплащане на реално взети учебни часове от учители, които са замествали отсъстващи от работа колеги в задължителното предучилищно и училищно образование и в трета и четвърта подготвителна група между май и юни 2018 г.", "date": "2018.11.14", "title": "Кабинетът осигури допълнителни 3.5 млн. лв. за директори на училища и детски градини"}
{"url": "https://www.dnevnik.bg/sviat/2018/11/14/3345853_izraelskiiat_ministur_na_otbranata_podade_ostavka/", "text": "Израелският министър на отбраната Авигдор Либерман обяви, че подава оставка от кабинета на Бенямин Нетаняху, предаде \"Ройтерс\". Решението на Либерман, което по думите му влиза в сила 48 часа след съобщението, следва няколко дни на напрежение между Израел и ислямистката организация \"Хамас\" и  размяна на ракетни удари с Газа , последвани от примирие. ООН предупреди, че насилието е най-сериозната ескалация в последно време. Либерман, който оглавява националистическата партия \"Израел - наш дом\", обяви, че споразумението с \"Хамас\" с посредничеството на Египет е \"капитулация пред терора\". По думите му правителството не е е дало \"достатъчно добър отговор\" на 500-те ракети, изстреляни от Газа, и партията му не е готова да продължи да плаща \"политическа цена\" за участието си във властта. Затова \"Израел - наш дом\" също така ще се оттегли от правителството, а това ще остави Нетаняху с малко малцинство в кнесета в момент, когато опозицията иска извънредни парламентарни избори- Редовните трябва да са другата есен. И министърът в оставка поиска от Нетаняху да вземе решение, вместо да \"парализира твърде дълго страната\". Според в. \"Джерузалем пост\" битката кой ще наследи Либерман вече е в разгара си. Вестникът пише, че постът е желан от няколко души от партията на Нетаняху, \"Ликуд\", и от министъра на образованието и диаспората  Нафтали Бенет , лидер на  религиозната партия \"Еврейски дом\"  и един от най-яростните защитници на заселниците и критик на решение на израелско-палестинския конфликт, предполагащо създаване на палестинска държава.", "date": "2018.11.14", "title": "Израелският министър на отбраната подаде оставка заради примирието в Газа"}
{"url": "https://www.dnevnik.bg/bulgaria/2018/11/14/3345864_ninova_vnese_novo_iskane_v_putnata_agenciia_tozi_put/", "text": "Лидерът на БСП Корнелия Нинова внесе ново искане в Агенция \"Пътна инфраструктура\" (АПИ) за извършване на проверка на определени участъци от магистралите в страната. Този път от левицата настояват независима европейска лаборатория да извърши проверките. Преди седмица социалистите внесоха същото искане , но в него не беше уточнено, че проверката трябва да бъде направена от европейска организация. Депутатът от БСП Елена Йончева намекна тогава, че в строежа на основните пътни артерии в страната потъват много пари. Няколко часа след това председателят на управителния съвет на АПИ инж. Светослав Гласов възложи със заповед на инж. Дончо Атанасов да предприеме всички необходими действия, свързани с извършване на полеви изпитвания на настилката на участъци от републиканските пътища. Нинова припомни и реакцията на Камарата на строителите в България (КСБ). От организацията заплашиха, че \"ако не бъдат взети мерки, за да не се използва строителният бизнес за политически цели, с което се уронва престижът на бранша,  Камарата на строителите в България ще организира протест \". Отправено беше и предупреждение за \"граждански протести\" след 18 ноември, чрез които няма да се позволи на депутати, уронващи престижа на бранша, да влязат в сградата на Народното събрание. Съсловната организация дори поиска  среща с ръководството на ОЛАФ , за да го убеди, че спазва стриктно законите и европейските нормативи и определи атаките срещу нея като \"фалшиви новини\". \"Не ни пречете ние да си вършим качествено работата. Не ни плашете. Работата на бизнеса не е да ограничава конституционните права на народните представители да си вършат работата\", заяви Нинова. \"За строителната камара искам да кажа, че можем да им гарантираме законност, еднакви правила за всички, никакъв политически натиск, изнудване и рекет, но срещу това искаме почтеност и качество на работата. Да строят качествено и да ни оставят ние да си гледаме нашата работа\", каза още лидерът на БСП. Тя уточни, че иска проверката да се направи от независима европейска лаборатория, защото от АПИ са ѝ обяснили, че вече са правени проверки на качеството на пътищата, но по думите ѝ те са правени само по документи. Малко по-късно от пътната агенция изпратиха до медиите уточнение, че внесеното от БСП искане е същото, като това от преди седмица. Единствената разлика е, че под предишното са се подписали 21 народни представители от парламентарната група на социалистите, а под днешното - 79.", "date": "2018.11.14", "title": "Нинова отново поиска проверка на магистралите, този път от европейска лаборатория"}
{"url": "https://www.dnevnik.bg/biznes/2018/11/14/3345856_v_blagoevgrad_se_pie_po-chesto_bira_ot_srednoto_za/", "text": "По данни на Съюза на пивоварите за първите шест месеца на годината мъжете в България са консумирали бира средно 13 пъти месечно. Този показател е по-висок за жителите на Благоевград - 14 пъти месечно. Сред възможните обяснения за това е присъствието на два университета в града, а също и на пивоварна - на \"Карлсберг\". Честотата на консумация на бира в Благоевград през последните години върви нагоре. За същия период жените от Благоевград са консумирали бира 4 пъти месечно.  В България средно за една година всеки час се произвеждат около 573 хектолитра (573 хил. итра) бира, от които делът на \"Карлсберг\" е 32%, сочат още данните на съюза. В компанията, която е единственият пивовар в България с два завода заедно с този в Шумен, работят общо 510 души, чиято производителност е около 360 л пиво на час за всеки. За сравнение – на тези нива е и средната производителност на труда в пивоварния бранш в страните от ЕС, посочват от съюза. За последните 15 години, откакто \"Карлсберг\" е собственик на пивоварните в Благоевград и Шумен, капиталовите инвестиции за пълната реконструкция, обновяване и разширяване на двата завода надхвърлят 221 милиона лева, съобщават от ръководството на компанията. За първите шест месеца на тази година са отчетени нови 7 млн. лева вложения в дълготрайни материални активи. Една от последните инвестиции е за 2.5 млн. евро, с които е изградена пречиствателна станция. През следващата година се предвижда такава да бъде изградена и за производството в Шумен. Това е част от дългосрочните инвестиции на компанията, които имат за цел да сведат замърсяването от производствения процес до нула. От тази година в завода в Благоевград се използват фотоволтаици, които осигуряват топла вода за голяма част от производството, с което разходите за природен газ спадат с 36% за 4 г. Плановете на компанията са до 2022 г. по този начин разходите за ток и природен газ да намалеят наполовина, а през 2030 г. въглеродният отпечатък от производството да е сведен до нула.  Така с 4 киловатчаса електроенергия на хектолитър произведено пиво е намален разходът на компанията за последните 3 години. Това означава, че потреблението на природен газ е намаляла с над 15% на база произведена продукция. Иновативен е и проектът short neck - за капачки на пластмасови бутилки, които са с по-късо тяло и по този начин разходът за получаване на преформата е намалял с 1.3 грама пластмаса на бутилка, раказака пред журналисти Методи Стоянов - производствен директор на \"Пиринско пиво\" и \"Шуменско пиво\".  \"Карлсберг груп\" е сред водещите пивоварни компании с голямо портфолио от бирени брандове и други напитки, които се продават на 150 пазара по света. В България портфолиото на \"Карлсберг България\" включва 12 основни национални и международни марки пиво, които се предлагат в 21 различни асортимента и десетки разфасовки на опаковките. По данни на Nielsen, брандът \"Пиринско\" е лидер на бирения пазар в България през последните 2 години. За 2017 година Пиринско държи близо 20% дял в обем (19.7%) от пазара на бира в страната. ", "date": "2018.11.14", "title": "В Благоевград се пие по-често бира от средното за страната, сочат данни"}
{"url": "https://www.dnevnik.bg/kultura/2018/11/14/3345756_piesa_na_radichkov_se_zavurna_v_narodniia_teatur_40/", "text": "Пиесата \"Опит на летене\" на Йордан Радичков се завърна на голямата сцена на Народния театър \"Иван Вазов\" 40 години след първата си премиера на същата сцена. Премиерата на спектакъла се състоя на  , а   е втората премиерна дата, но всички билети са разпродадени. Режисьор на новия спектакъл е Стоян Радев, а в продукцията участват някои от водещите звезди на Народния театър, като Георги Мамалев, Николай Урумов, Валентин Танев и Валери Йорданов. Музиката към представлението е написана от Теодосий Спасов. Актьорът Георги Мамалев е играл и в предишното представление, режисирано от Младен Киселов, но в друга роля. В пиесата се разказва за скитащ балон, откъснал се от фронтовете на Втората световна война, който изневиделица се появава над махалата на едно село. Това събитие води до сформирането на три групи селяни, които започват преследването на балона. Една от групите иска да отлети с него, а друга група - да спре полета на съселяните си.  При гостуването си в \"Култура.БГ\" преди два дни режисьорът Стоян Радев заяви, че това е пиеса, която е дори по-актуална днес, отколкото по времето на написването си. А Георги Мамалев описа Радичков като топъл и сърдечен човек. \"Опит за летене\" ще се играе на  Междувременно в Театрална работилница \"Сфумато\" работят по  програмата \"Ноев ковчег\" по текстове на Радичков .", "date": "2018.11.14", "title": "Пиеса на Радичков се завърна в Народния театър 40 години след премиерата си"}
{"url": "https://www.dnevnik.bg/politika/2018/11/14/3345814_parlamentut_okonchatelno_razsheri_na_specialisti_ot/", "text": "Парламентът прие окончателно законови промени, които разрешават на изявени специалисти от практиката да провеждат лекции от общия хорариум в университетите. Това ще става след решение на съответния факултетен съвет и при условие че часовете са до 10% от учебния план на бакалаврите и до 20% от този на магистрите. Промените в Закона за висшето образование, чиито вносители са депутати от ГЕРБ и \"Обединени патриоти\", бяха приети на второ четене днес. И в момента различни специалисти се канят като гост-лектори в университетите, но по-скоро не за да водят часове от учебния план, а да споделят опит от практиката. Текстовете предвиждат още работодателски и бизнес организации да могат да участват в разработването на учебните програми. Това ще помогне за тяхното осъвременяване и синхронизиране с изискванията на бизнеса. Според депутата от БСП Драгомир Стойнев обаче е притеснително, че нямало критерии как ще се избират тези експерти от бизнеса - неподходящи за лектори били бизнесмени, които по-късно се оказват на скамейката за подсъдими, или хора от разрастващ се бизнес с банички. Председателят на ресорната комисия в парламента Милена Дамянова от ГЕРБ обяви, че предложението е взаимствано от чуждестранната практика и не се открива топлата вода. Други промени предвиждат изявени специалисти да могат да участват в комисиите за провеждане на държавен изпит или за защита на диплома работа. Представители на бизнеса и на студентите ще може да бъдат включени и в постоянните комисии на Националната агенция за оценяване и акредитация, която одобрява направленията, в които университетите обучават студенти и докторанти. Това обаче няма да важи за вече стартирали процедури. Според БСП обаче всеки трябва да си знае мястото и експерти от бизнеса не трябва да участват в тези комисии. Мотивът на ГЕРБ е, че именно бизнесът оценява подготовката на студентите, когато тръгне да наема кадри.", "date": "2018.11.14", "title": "Парламентът окончателно разреши на специалисти от бизнеса да преподават в университетите"}
{"url": "https://www.dnevnik.bg/sport/2018/11/14/3345865_referendum_spria_kandidaturata_na_kalgari_za_zimnite/", "text": "Калгари ще се откаже от кандидатурата за домакинство на зимните олимпийски игри през 2026 г. Надеждите на градската управа да организира най-големия форум за зимни спортове се провалиха, след като над 56% от жителите на канадския град гласуваха против на провелия се във вторник референдум. В референдума са участвали 304 582 души. 171 750 са гласували \"против\", а 132 832 са подкрепили кандидатурата. Разликата се оказа изненадващо голяма, след като и двете страни очакваха да бъде минимална. В понеделник 15-членният градски съвет ще се събере, за да потвърди оттеглянето на Калгари от надпреварата за домакинство. \"Знаем, че е много разочароващо, но е време да оставим това зад гърба си\", каза председателят на Калгари 2026 Мари Моран. \"Всичко започна с едно страхотно обещание - шансът да пренесем дома на олимпийския и параолимпийски спорт в Калгари и Канада, шансът да върнем нашия град на световната сцена. Всичко това имаше смисъл. И все още има\", допълни Моран. От Канадския олимпийски комитет също изразиха разочарование. \"Приемаме с уважение резултатите от референдума, но сме много разочаровани. Възможността да посрещнем света в Канада, където хората могат да почувстват обединяващата сила на олимпийските игри и нашата национална култура на мир и приобщаване, щеше да донесат безброй ползи за всички\", заявиха от организацията. Оттеглянето на Калгари е поредният удар за Международния олимпийски комитет (МОК). По-рано през годината от надпреварата за домакинство на игрите през 2026 г. се оттеглиха  Сион ,  Грац  и  Сапоро , а турският град  Ерзурум не беше одобрен. Първоначално кандидатите бяха седем, но след отпадането на Калгари останаха само две - шведската столица Стокхолм и обединената италианска кандидатура на Милано и Кортина д'Ампецо. Големият проблем на Стокхолм е липсата на политическа подкрепа. Сходна беше ситуацията и с италианската кандидатура, след като първоначално  и талианското правителство обяви, че няма да осигури финансова подкрепа  заради  провала на тройното предложение с Торино, Милано и Кортина д'Ампецо . През октомври обаче властите в Италия обявиха, че са променили намерението си и ще застанат зад кандидатурата. Това превръща Милано и Кортина д'Ампецо във фаворити за домакинство. Изборите за домакин на игрите през 2026 г. ще са проведат на 23 юни 2019 г.", "date": "2018.11.14", "title": "Референдум спря кандидатурата на Калгари за зимните игри през 2026 г."}
{"url": "https://www.dnevnik.bg/kultura/2018/11/14/3345851_nova_no_po-malka_versiia_na_terakotenata_armiia_be/", "text": "При разкопките на гробница на около 2100 години китайски археолози откриха множество малки фигурки на войници, изработени от теракота вероятно около 110 г. пр. Хр.. Те изглеждат като миниатюрна версия на Теракотената армия, създадена при управлението на Цин Шъхуан, твърди изданието Live Science. Внимателно подредените фигурки включват колесници и кавалерия, наблюдателни съоръжения, музиканти и пехота. В южната част на гробницата са разположени фигурите на кавалерията и колесници заедно със стражеви кули с височина 140 см. В центъра има около 300 пехотинци, които стоят нащрек, подредени във формата на квадрат. В северната част има модел на театрален павилион с малки скулптури на музиканти. За сравнение - височината на воините в известната Теракотената армия на Шъхуан, варира от 185 см до 209 см.  Съдейки по оформлението на гробницата, археолозите смятат, че артефактите са били изработени около век след създаването на Теракотената армия. Според специалистите формата и мащаба на гробницата предполагат, че тя е била предназначена за голямо погребение на личност от голямо значение като монарх, човек на висок пост или принц. Има предположение, че гробницата е била построена за принц Лю Хун, син на император Ву, управлявал от 141 до 87 г. пр. Хр.", "date": "2018.11.14", "title": "Нова, по-малка версия на Теракотената армия бе открита в Китай"}
{"url": "https://www.dnevnik.bg/sviat/2018/11/14/3345870_vkusut_ne_moje_da_se_zashtitava_s_avtorski_prava_reshi/", "text": "Вкусът на хранителните продукти не може да се определя обективно и не може да бъде защитен с авторски права. Това обяви Съдът на Европейския съюз в решение,  публикувано вчера . Делото е внесено от компанията \"Левола\" (Levola), която притежава правата за сиренето за мазане \"Хексенкаас\" (Heksenkaas, или \"вещерско сирене\"). Компанията обвинява Смилде (Smilde), производителя на продукт, наречен \"Вите вийвенкаас\" (Witte Wievenkaas) (бяло сирене), за нарушаване на авторските права, тъй като възпроизвежда вкуса на \"Хексенкаас\", пише БТА, цитирана от ДПА. \"Левола\" през 2015 г. отнесе случая до холандски съд, който не удовлетвори иска и се обърна за съвет към Съда на ЕС по делото. Холандският апелативен съд трябва да вземе окончателното решение, като има предвид решението на Съда на ЕС. \"Не е налице обаче възможност вкусът на даден хранителен продукт да бъде точно и обективно идентифициран\", смята европейската институция. Според решението за разлика от книгите, филмите, песните и подобни творби съдът смята, че вкусът на храната \"се основава главно на... усещания и възприятия, които са субективни и променливи\". Изводът на институцията е, че нито европейските директиви, нито националното право в страните членки дават възможност за тълкуване, според което вкусът може да бъде обект на авторско право. \"Хексенкаас\" - компания, която сега е собственост на друг холандски производител на храни - каза, че е разочарована от решението. \"Смятаме за жалко и неправилно творческото себеизразяване при храните и парфюмите да не може да се защитава с авторско траво и всеки да може да го копира\", каза Михел Вилденборг, директор на \"Хексенкаас\".", "date": "2018.11.14", "title": "Вкусът не може да се защитава с авторски права, реши Съдът на ЕС"}
{"url": "https://www.dnevnik.bg/biznes/2018/11/14/3345890_edna_i_sushta_firma_shte_e_koncesioner_na_dvata_plaja/", "text": "След като преди по-малко от месец  правителството избра за концесионер на централния плаж в Созопол фирмата \"Ауто фактор\" ЕООД , днес дружеството получи право да стопанисва и другият плаж в града - \"Харманите\". Фирмата ще инвестира малко над 343 хил. лв. за развитие и опазване на облика на културно-историческото наследство на морския плаж. Въпреки че не се посочва колко е срокът на концесията, от кабинета уточняват, че за целия ѝ срок на договора цената за чадър и шезлонг ще е в размер на 8 лв. Всяка година дружеството ще плаща концесионна такса на държавата от около 227 хил. лв. \"Ауто фактор\" е концесионер и на плажа \"Несебър-юг\". Фирмата е еднолична собственост на Кирил Спасов.  По данни на \"Капитал\"  той е съдружник в дружеството \"Ирида-71\", което е концесионер на плажовете \"Слънчев бряг-юг\" (известен още като \"Какао бийч\"), \"Хармани\" в Созопол и \"Поморие-изток\". Правителството определи още и концесионер на централния плаж в Бургас. Това е \"Булгариен директ райзен\" ЕООД. Фирмата ще инвестира близо 119 хил. лв. за санитарно-хигиенна поддръжка. И по този договор не е посочена продължителността на концесията, но се уточнява, че цената за чадър и шезлонг ще бъде по 7 лв. Всяка година дружеството ще плаща концесионна такса на държавата от около 297 хил. лв. \"Булгариен директ райзен\" се ръководи от Димитър Караненов. По данни на  \"Капитал\"  той притежава през дружеството си \"Булкар\" три хотела на Слънчев бряг - \"Цвете\", \"Флора\" и \"Родопи\". Караненов е още собственик на \"Гранд хотел Приморец\" в Бургас, като през 2013 г. получи и зелена светлина да реставрира популярния кораб–ресторант \"Старата фрегата\", разположен на границата между Морската градина и Централния плаж в Бургас. Заради липса на оферта пък се прекратява процедурата за предоставяне на концесия на плажа в Каварна.", "date": "2018.11.14", "title": "Една и съща фирма ще е концесионер на двата плажа в Созопол"}
{"url": "https://www.dnevnik.bg/biznes/2018/11/14/3345736_cenite_na_petrola_ruhnaha_s_25_za_broeni_sedmici/", "text": "Петролът по световните пазари рязко поевтиня и ако преди месец търговците говореха за наближаване на цени от 100 долара за барел заради подновяването на американските санкции срещу Иран, днес очакванията са за 55-65 долара в началото на 2019 г. Международната енергийна агенция (IEA) съобщи в сряда, че поне до края на годината има пренасищане на пазарите и през 2019 г. ще намалее търсенето от държавите извън ОИСР, които са двигател на експанзията в потреблението на петрол. В ОИСР не членуват страни като Китай, Индия, Русия, Бразилия или Република Южна Африка, които иначе са част от Г-20. Във вторник цените намаляха с почти 7%, като фючърсите на сорт \"Брент\" (Brent) с доставки за януари се продаваха за $65.47 за барел (към 13.30 часа в сряда цената се движеше около $65.70), а декемврийските фючърси на американския лек петрол WTI слязоха до $55.69 за барел. Понижението на ориентировъчния за европейския пазар брент спрямо максималните нива от началото на октомври ($86.29) е почти 25%, което означава, че пазарът е навлязъл в т.нар. мечи цикъл (когато има бързо поевтиняване с над 20%). При WTI поевтиняването е за 12-а поредна търговска сесия, което никога досега не се е случвало като продължителност в историята на търговията с този инструмент от 1983 г. насам. Американският петролен пазар също е в \"мечи\" цикъл. Какво се промени На 5 ноември влязоха в сила възстановените американски санкции срещу Иран, които бяха отменени през 2015 г. заради международното споразумение за иранската ядрена програма, от което Вашингтон се оттегли едностранно. Първоначално администрацията на президента Доналд Тръмп заявяваше, че целта е петролният износ на Иран да бъде съкратен до нула и така драстично да намалеят валутните приходи на Техеран. Малко преди подновяването на санкциите от САЩ позволиха 6-месечно изключение за 8 държави, сред които Япония, Индия, Южна Корея и др. През октомври ОПЕК и IEA предупредиха, че световното търсене на петрол ще намалее по-бавно от очакваното, най-вече заради прогнози за забавяне на световния икономически растеж. В отговор Саудитска Арабия предложи на декемврийската среща на ОПЕК да се вземе решение да бъде съкратен добивът. Тръмп веднага предупреди организацията да не прави тази стъпка и призова цените да бъдат понижени още. По същото време се увеличи напрежението в търговските отношения между САЩ и Китай. Миналата седмица спекулативни инвеститори като големите хедж фондове рязко съкратиха залозите си - до най-ниското от август 2017 г. ниво - за това, че петролът ще поскъпва. Какво прогнозира IEA Днешният месечен доклад на IEA не променя оценката за годишен ръст на световното търсене - с 1.3 млн. барела на ден повече за 2018 г. и с 1.4 млн. барела на ден за 2019 г. В същото време организацията - на базата на оценките за замразени нива на добив в ОПЕК, за това колко ще се добива извън петролния картел и какво ще е глобалното търсене - очаква през първото полугодие на 2019 г. да се произвеждат по 2 млн. барела на ден свръх това, което търсят купувачите. Три източника на \"Ройтерс\" от сектора заявиха днес, че ОПЕК и партньорите ѝ обсъждат съкращаване на добива до 1.4 млн. барела на ден, за да няма пренасищане на пазара и понижаване на цените. Данните на IEA показват, че складираното през септември количество петрол в държавите от ОИСР се е увеличило с 12.1 млн. барела до 2.875 млрд. барела. Само за третото тримесечие на годината увеличението на тези запаси е с 58.1 млн. барела, което прави средно по 630 000 барела на ден - най-големият ръст от 2015 г. насам. В същото време добивите на ОПЕК през октомври са се увеличили с 200 000 барела на ден (до 32.99 млн. барела на ден), основно заради очакваното изчезване от пазара на 400 000 барела на ден от Иран и на 600 000 барела на ден от Венецуела. \"През следващата година прогнозираме още по-малко търсене на петрол от ОПЕК, основно заради непрекъснато растящия добив от страни извън организацията\", се казва в доклада на IEA. Агенцията смята, че свиването на това търсене ще е с 300 000 барела на ден до ниво от 31.3 млн- барела на ден за цялата ОПЕК. От 2.2 на 2.4 млн. барела на ден ще е средният ръст на добив извън организацията за 2018 г., а за догодина корекцията в прогнозата е от 1.8 на 1.9 млн. барела на ден. Водещи в този процес ще са САЩ, които в момента добиват над 11 млн. барела на ден. От IEA смятат, че тази година ще завърши с ръст на произведения американски петрол от 2.1 млн. барела на ден, а догодина ще се добавят още 1.3 млн. барела на ден.", "date": "2018.11.14", "title": "Цените на петрола рухнаха с 25% за броени седмици"}
{"url": "https://www.dnevnik.bg/evropa/evropeiski_parlament/2018/11/14/3345899_film_za_plamenna_ekoativistka_specheli_kinonagradata/", "text": "\"Жена на война\", копродукция на Исландия, Франция и Украйна, е носителят на 12-ата награда за кино ЛУКС, обяви председателят на Европейския парламент Антонио Таяни в Страсбург в сряда. \"Филмите, които бяха финалисти, се занимават с три ключови теми за бъдещето на Европа: рисковете, свързани с крайния национализъм, неотложността на действията за опазване на околната среда и необходимостта от намиране на последователни и съгласувани отговори на въпроса за миграцията. Различни по жанр и тема, тези филми имат една важна обща черта: разказват истории за силни жени, които са решени да променят статуквото\", каза Таяни. \"Жена на война\" (Kona fer í stríð)  на исландския режисьор Бенедикт Ерлингсон е политически филм, разказващ историята на жена, която е учителка по музика, но живее двоен живот като запалена екологична активистка. Нейните политически убеждения са поставени на изпитание, когато планове ѝ за осиновяване на дете се сбъдват. Другите два филма, които се състезаваха за наградата през 2018 г., бяха  \"Стикс\" (Styx)  на Волфганг Фишер (Германия/Австрия) и  \"Другата страна на всичко\" (Druga strana svega)  на Мила Турайлич (Сърбия). Прожекции в България В рамките на традиционните  Филмови дни ЛУКС  в началото на месец декември в България предстоят прожекции с вход свободен на трите филма финалисти. Те ще бъдат представени пред българска публика в седем различни града. Прожекциите в Благоевград, Бургас, Варна, Плевен, Пловдив, София и Стара Загора се организират от Бюрото на Европарламента в България в партньорство с Международния София филм фест. може да се гледа на 30 декември в София (Дом на киното), на 3 декември в Благоевград (Cinemaxx) и на 11 декември в Стара Загора (Арена).  ще бъде прожектиран в София на 1 декември (Дом на киното), във Варна на 4 декември (Фестивален и конгресен център) и в Пловдив на 10 декември (Лъки – Дом на киното).   може да бъде видян на 2 декември в София (Дом на киното), на 5 декември в Плевен (\"Арена\") и на 12 декември в Бургас (Cinema City).", "date": "2018.11.14", "title": "Филмът \"Жена на война\" спечели кинонаградата на Европарламента"}
{"url": "https://www.dnevnik.bg/biznes/2018/11/14/3345911_inovacionniiat_fond_odobri_24_proekta_za_finansirane/", "text": "С общо 5.4 млн. лв. ще бъдат финансирани 24 проекта по Националния иновационен фонд (НИФ), съобщава Министерството на икономиката след заседанието на управителния съвет на фонда. Класирането на одобрените проекти ще бъде публикувано на сайта на Изпълнителната агенция за насърчаване на малките и средните предприятия днес, а реалното им изпълнение ще започне в края на тази година.  Рекордно рано приключва цялата процедура по Националния иновационен фонд през тази година обявява министерството и припомня, че при минали конкурсни сесии са били чести случаите договори със спечелилите кандидати да бъдат подписвани в последните дни на годината. \"За да отстраним констатираните грешки в миналото през тази година променихме и оптимизирахме много от правилата за кандидатстване и оценка на получените проекти и виждаме първите резултати\", обяви зам.-министър Александър Манолев, цитиран от пресцентъра на министерството. По думите му освен одобрените 24 проекта са класирани и 3 резервни, за да не се допусне загуба на средства по фонда. \"Надявам се, че с подобряването на работата на фонда и качеството на проектите ще можем в бъдеще да се борим и за по-голям бюджет, защото без иновации не можем да очакваме устойчив ръст в българската икономика\", посочва той.  Настоящата Девета сесия на Националния иновационен фонд се проведе по изменени правила, в които са променени сроковете и начинът на последваща оценка. Намалени са разходите за дълготрайни материални активи по проектите от 60% на 50%. Целта е да се насърчи интелектуалният труд, а не инвестициите в готово оборудване, посочва в съобщението си ведомството. Освен това са сведени до 10% от средствата за външни услуги (досега този процент е бил 25). С цел повишаване на качеството на проектите, които се финансират, се увеличи и нужният брой точки за класирането им – от 60 на 70. Организирана бе и широка публична кампания за популяризиране на възможностите по фонда.  Заместник-министърът посочва, че въпреки промените ще се направи преглед и на тази сесия, след която ще бъдат предложени изменения и през 2019 г., за да стане фондът \"по-работещ\".", "date": "2018.11.14", "title": "Иновационният фонд одобри 24 проекта за финансиране"}
{"url": "https://www.dnevnik.bg/sport/2018/11/14/3345883_cska_1948_gleda_umereno_kum_budeshteto_i_zapochva/", "text": "ЦСКА 1948\" вече ще прави подбор на членовете си. Това е основното решение от проведеното във вторник вечерта общо събрание на клуба, заяви изпълнителният директор Добрин Гьонов пред \"Дневник\". Първа точка в дневния ред беше \"обсъждане на идеи и вземане на решение относно бъдещото развитие\" на клуба. Гьонов уточни, че на събранието е взето едно единствено решение и то е свързано със затягане на мерките за прием на членове. \"Имаме опити да се пробие в сдружението от неприятели, което може да повлияе при гласуване и взимане на решения. Затова новите членове ще бъдат подлагани на допълнителни проверки\", посочи той с обяснението, че има разлика между фенове и членове на клуба. Досегашните членове ще могат да подновят членството си чрез плащане на таксата, но новите ще минават процес на одобрение от управителния съвет, за да се избегне евентуално вмешателство. \"ЦСКА 1948\" започна пътя си от най-ниските нива на футбола със заявката, че е клуб на феновете на ЦСКА, неодобряващи създаването на \"ЦСКА - София\" от Гриша Ганчев. По думите на Гьонов  плащането на 8 млн. лева от елитния клуб  за активите на фалиралия ПФК ЦСКА АД не се отразява на плановете за бъдещето на \"ЦСКА 1948\". \"А и дочуваме, че тези пари могат да бъдат върнати заради пропуски в процедурата\", каза Гьонов. \"Приключване на клуба преди май не може да има\", заяви той. И уточни, че \"ЦСКА 1948\" има сключени 12 спонсорски договора до август-септември 2019 г., както и че бюджетът е осигурен, има финансова стабилност и плащанията се извършват навреме и редовно. Въпреки това клубът отчита грешки, които се готви да анализира. В началото на сезона беше поставена цел за изкачване в елита, но сега Гьонов заяви, че ще се търси постигане на \"максимални резултати във всеки мач\". \"Досега винаги говорихме за първото място и прекалено се вглъбявахме в конкурентите. Трябва да правим крачка по крачка.\" Освен това от клуба се съмняват дали всичко се решава на терена. \"ЦСКА 1948\" е трети с 24 точки, но изостава с 13 от водача \"Царско село\"  . От друга страна, влизането в професионалния футбол не е донесло желания резултат за увеличаване на фенската маса и членовете. По думите на Гьонов членовете остават около 150, като има нови, но има и такива, които според него са напуснали заради недоволство и несъгласие с управленски решения за спортно-технически въпроси. В клуба оценяват положително развитието на школата си, която се състои от четири отбора и включва около 80-100 деца. \"След приключването на събранието стана ясно, че ще се състои ново такова през месец май догодина. На него, в зависимост от представянето на тима във Втора лига, ще бъдат взети решения относно цялостното бъдеще на ЦСКА\", се казва в съобщение в сайта на клуба.", "date": "2018.11.14", "title": "\"ЦСКА 1948\" гледа умерено към бъдещето и започва подбор на членовете си"}
{"url": "https://www.dnevnik.bg/kultura/2018/11/14/3345914_sled_40-godishno_prekusvane_milan_kundera_otnovo_shte/", "text": "Чешкият премиер Андрей Бабиш е предложил да възстанови гражданството на писателя Милан Кундера почти 40 години след като комунистическият режим в страната му го отнема, разказва \"Гардиън\". Кундера, чиито книги се нареждат сред най-утвърдените творби на художествената литература през 20-и век, е изключен от комунистическата партия заради \"антикомунистически действия\" през 1950 г. Властите го обявяват за враг и в крайна сметка той успява да избяга от Чехословакия през 1975 г. През 1979 г. правителството му отнема чешкото гражданство и две години по-късно той получава такова във Франция. Книгите му - от \"Непосилната лекота на битието\" до \"Книга за смеха и забравата\" - са забранени в родината му до края на 80-те години. Миналия уикенд Бабиш се е срещнал с писателя и съпругата му Вера в Париж по време на посещението си за честванията по случай 100-годишнината от края на Първата световна война. В своя публикация в страницата си във \"Фейсбук\" Бабиш разказва, че срещнал семейство Кундера в апартамента им, след което имали тричасов разговор в техния любим ресторант. \"Беше голяма чест за мен\", пише Бабиш. Той описва Кундера, който догодина ще навърши 90 години и често е сочен като следващия носител на Нобелова награда, като \"легенда на чешката, френската и световната литература\". Премиерът разказва още как разговорът им бил воден от г-жа Кундера - \"невероятно енергична дама\". След това той споделя, че смята, че те заслужават чешкото гражданство, което губят, когато емигрират. Пред чешки новинарски канал, цитиран от агенция \"Франс прес\", Бабиш допълва, че е поканил семейството да посети Чехия, където писателят не е стъпвал близо 22 години. Според чешките медии отговорът на Кундера е бил необвързващ. В свое интервю за \"Ню Йорк таймс\" през 1984 г. авторът, който избягва публични изяви, споделя, че идеята за \"дом\" е \"нещо доста двусмислено\" за него. През 2008 г. група литератори от различни страни, сред които четиримата носители на Нобелова награда Габриел Гарсия Маркес, Орхан Памук, Салман Рушди и Надин Гордимър, излезе в защита на Милан Кундера заради  обвиненията, които бяха отправени в страната му , че е бил доносник. Месец по-рано служител на Чешкия институт за изучаване на тоталитарните режими направи разкритията, че през 1950 г. студентът Милан Кундера пише донос срещу пилота Мирослав Дворжачек. Тогава 11-те автори написаха: \"Водената клеветническа кампания е опит да се очерни достойнството на един от най-великите живи писатели, а основанията за това са, меко казано, съмнителни.\" ", "date": "2018.11.14", "title": "След 40-годишно прекъсване Милан Кундера отново ще е чешки гражданин"}
{"url": "https://www.dnevnik.bg/sviat/2018/11/14/3345912_vuchich_se_iadosa_na_putin_zaradi_razgovor_s/", "text": "В политиката няма приятели, а вече само интереси.\" Това каза сръбският президент Александър Вучич пред журналисти след среща на президентите на Русия и Косово в Париж, по време на отбелязването на 100-годишнината от края на Първата световна война. Русия не признава независимо Косово. Затова случаят породи въпроси и в руските медии, след като косовският президент Хашим Тачи публикува снимки от разговора си с колегата му Владимир Путин. Към тях Тачи  написа в \"Туитър\" , че Путин му обещал поддръжка за бъдещ договор със Сърбия. Говорителят на Путин Дмитрий Песков потвърди, че срещата се е състояла. Той обаче отказа да я нарече среща, а уточни, че става дума по-скоро за \"беседа\", а президентът разговаря с много лидери на подобни международни събития. \"Не сме въодушевени от тази снимка. За политиците вече няма любов, а само интереси\", обясни Вучич, цитиран от в. \"Политика\". Той добави, че колкото и Тачи да гони Путин, \"няма да получи поддръжка за каквото и да било освен това, за което Сърбия ще се съгласи.\" На Путин \"не му е лесно, когато въпреки факта, че ЕС поддържа независимостта на Косово, Сърбия все пак продължава по пътя към ЕС. Това не му е лесно за разбиране\". От друга страна, Русия има собствени интереси, каквито имат и Съединените щати, и Белград няма да държи сметка какво прави велика сила като Русия\", добави президентът. Все пак руският президент се очаква да пристигне в Сърбия през януари (а не  през ноември, както бе предвидено  първоначално) и сигурно няма да посети Прищина, добави Вучич.", "date": "2018.11.14", "title": "Вучич се ядоса на Путин заради разговор с президента на Косово"}
{"url": "https://www.dnevnik.bg/sport/2018/11/14/3345903_shefut_na_australian_open_zashtiti_specialnoto/", "text": "Турнирният директор на Australian Open Крейг Тили защити фаворизирането на Роджър Федерер при определянето на програмата в големите турнири. Според него е напълно естествено рекордьорът по титли от Големия шлем да играе в праймтайма, защото това е желанието на феновете и телевизиите. Темата разпали дебат в света на тениса , след като Жюлиен Бенето разкритикува \"специалното отношение\" на организаторите на големите турнири към Федерер. Според френския тенисист швейцарецът се ползва с преференции, когато се определя програмата, и получава много по-благоприятни условия в сравнение с останалите. Тили заяви, че \"играчите и феновете са на първо място, когато се прави програмата\", но добави, че \"няма как да удовлетворим всички\". \"По отношение на играчите и интереса към тях трябва да се каже, че Роджър Федерер е играч, който се ражда веднъж на поколение. Той е считан за един от най-големите боксофис спортисти в света\", каза турнирният директор на Australian Open. \"Роджър редовно е избиран за любим спортист на хората в Австралия. Феновете искат той да играе на големите кортове, а телевизиите искат мачовете му да са в праймтайма\", добави Тили, който е и главен изпълнителен директор на Австралийската федерация по тенис. \"Не мисля, че има турнирен директор в света, който няма да вземе предвид тези фактори, когато се прави програмата. Такъв е случаят с всички големите имена в тениса и в спорта като цяло\", каза още той. Тили изрази несъгласие и с критиките на Бенето към Федерер заради купа \"Лейвър\". Демонстративният турнир, който противопоставя отборите на Европа и останалия свят, беше създаден от мениджърската компания на швейцареца Team 8, бразилския бизнесмен и бивш национал за купа \"Дейвис\" Жорже Пауло Леман и Австралийската федерация по тенис. Бенето заяви, че купа \"Лейвър\" поражда \"серия от конфликти на интереси\". Французинът обвини Федерер, че в търсене на финансова изгода подкопава купа \"Дейвис\". Турнирът претърпя промяна и от догодина финалите в Световната група ще се провеждат в един град в рамките на една седмица в края на ноември. Това отново ще лиши най-старата отборна надпревара в света от участието на водещите играчи, тъй като тенис сезонът вече ще е свършил. Един от вариантите беше финалите да са в края на септември, когато се провежда купа \"Лейвър\". \"Що се отнася до новата купа \"Дейвис\", Федерер не каза нищо за датите през ноември. Когато обаче се спомена септември, той изведнъж се събуди и се противопостави на (инициатора на промените) Жерар Пике. В това отношение ръководните органи в тениса са невероятно слаби\", каза Бенето. \"И нещо друго - в организацията на купа \"Лейвър\" участва Крейг Тили, който се занимава с телевизионните права и маркетинга. Той получава пари от агента на Федерер (Тони Годсик) и по случайност Федерер изигра 12 от 14-те си мача в Australian Open (през 2017 и 2018 г.) в 7.30 вечерта\", продължи френският тенисист. \"В един и същ ден Федерер играеше с Ян-Ленард Щруф, а Новак Джокович - с Гаел Монфис. Всеки турнирен директор би сложил Джокович - Монфис във вечерна сесия, нали? Но не. Те играха от 14.30 ч. на 40 градуса, а Федерер и Щруф играха вечерта\", каза още Бенето.  Тили отрече обвиненията в конфликт на интереси. \"Австралийската федерация е горда с успеха на купа \"Лейвър\", в която има дял заедно с Американската тенис федерация и други партньори. Това е едно от най-успешните нови събития в тениса. То показва нашия спорт в нова светлина и привлича нови фенове\", допълни той. ", "date": "2018.11.14", "title": "Шефът на Australian Open защити \"специалното отношение\" към Федерер"}
{"url": "https://www.dnevnik.bg/evropa/evropeiski_parlament/2018/11/14/3345934_evroparlamentut_poiska_ejegodna_ocenka_na/", "text": "Европейският съюз се нуждае от всеобхватен, постоянен и обективен механизъм за защита на демокрацията, върховенството на закона и основните права, заяви Европейският парламент. В незаконодателна  резолюция  евродепутатите изразяват съжаление, че Европейската комисия досега не е представила законодателно предложение за създаването на такъв механизъм, който парламентът поиска през октомври 2016 г. Те отбелязват, че оттогава парламенът е предприел безпрецедентна стъпка, призовавайки съвета да задейства процедурата  по чл. 7  от Договора за ЕС  срещу Унгария  заради съществуването на явен риск от сериозно нарушаване на основните европейски ценности, а комисията е задействала същата процедура  срещу Полша . Евродепутатите призовават съвета да поеме институционалната си роля в тези процедури, да ги информира незабавно и пълно на всички етапи и да покани парламента да представи своето мотивирано предложение за Унгария. Евродепутатите освен това отбелязват растящите опасения за демокрацията и върховенството на закона в Малта, Словакия и Румъния, както и големия брой наказателни процедури срещу няколко държави членки в областта на правосъдието, основните права и гражданството. Парламентът предупреждава, че предизвикателствата пред върховенството на закона и демокрацията в ЕС представляват риск за свободата, сигурността и правосъдието и за легитимността на външните действия на ЕС, особено що се отнася до политиките за присъединяване и съседство. Според евродепутатите рамката за върховенството на закона, създадена от комисията през 2014 г., която е използвана досега само за Полша, се е оказала недостатъчна, за да предотврати или отстрани заплахите. Механизмът, предложен от европарламента, ще се основава на годишна, базирана на доказателства оценка на спазването от страна на всички държави членки на ценностите в чл. 2 от Договора за ЕС и ще включва също така специфични за отделните държави препоръки, както се прави за икономическите политики, което ще бъде последвано от междупарламентарен дебат. Този нов инструмент, се казва в резолюцията, може да се свърже със законодателното предложение на Комисията за защита на бюджета в случай на проблеми с върховенството на закона. През май 2018 г. Европейската комисия предложи създаващите системна заплаха нарушители на върховенството на закона и ценностите да бъдат проверявани и ако има основание, наказвани със замразяване на плащания или прилагането на правни и договорни ангажименти, забрана съответната страна да бъде допускана до нови правни отношения в съюза, спиране одобряването на една или повече програми, намаляване на финансовите преводи към други програми и т.н. През август 2018 г. Европейската сметна палата подкрепи предложението на еврокомисията и потвърди, че \"незаконни и произволни решения от публични власти, отговорни за управлението на фондове и надзор на правораздаването, могат да ощетят финансовите интереси на ЕС\". Но палатата също така посочи, че при сегашния си вид инициативата предоставя твърде много власт на Европейската комисия при все още не съвсем прецизни критерии и процедури. Вчера Европейският парламент  изрази дълбоко безпокойство  от реформата в румънските съдебни и наказателни закони, която рискува да навреди на разделението на властите и на борбата срещу корупцията. Евродепутатите освен това призоваха Европейската комисия да поднови годишния си антикорупционен мониторинг във всички държави. Според  член 2 от Договора за ЕС , за който се говори в резолюцията, \"съюзът се основава на ценностите на зачитане на човешкото достойнство, на свободата, демокрацията, равенството, правовата държава, както и на зачитането на правата на човека, включително правата на лицата, които принадлежат към малцинства. Тези ценности са общи за държавите членки в общество, чиито характеристики са плурализмът, недискриминацията, толерантността, справедливостта, солидарността и равенството между жените и мъжете\".", "date": "2018.11.14", "title": "Европарламентът поиска ежегодна оценка на демокрацията във всички страни от ЕС"}
{"url": "https://www.dnevnik.bg/bulgaria/2018/11/14/3345960_prokuraturata_povdigna_obvineniia_na_dvama_dushi/", "text": "Специализираната прокуратура повдигна обвинения на двама души по казуса \"Джи Пи груп\", съобщиха от пресцентъра на институцията. Според събраните доказателства от началото на 2014 г. до 7 октомври 2018 г. заедно те са извършили данъчни и финансови престъпления с цел получаване на имотна облага в особено големи размери. На единия от тях е повдигнато обвинение и за пране на пари. Досъдебното производство е било образувано, след като в началото на октомври  прокуратурата обяви, че е запорирала пари и е блокирала парични преводи  на стойност около 14 млн. евро на фирми и търговци около строителната фирма \"Джи Пи груп\" във връзка със сигнала на вицепремиера Томислав Дончев и сайта \"Биволъ\" за злоупотреба при разходване на евросредства. Тогава от държавното обвинение уточниха, че разследват физическо лице, свързано с компанията. В средата на септември пък Софийската градска прокуратура възложи на Държавна агенция \"Национална сигурност\" (ДАНС) проверка на публикация в \"Биволъ\", във връзка с която двама журналисти - български и румънски,  бяха задържани край Радомир , докато работят по разследване за корупционни практики на \"Джи Пи груп\". От спецпрокуратурата уточниха, че са пресекли опит на съдружник във фирмата да нареди  14 млн. евро  по банкова сметка в чужбина. Именно това е запорираната от прокуратурата сума. Парите са събрани от различни банкови сметки в личната сметка на единия от обвинените, който е съдружник в \"Джи пи груп\". Той наредил превеждането им в друга негова лична сметка в чужбина. От съобщението на прокуратурата не се разбират имената на обвиняемите, нито каква точно е длъжността им. На тях са наложени мерки за неотклонение \"Парична гаранция\", като на единия тя е в размер на 30 хил. лв., а на другия - 15 хил. лв.", "date": "2018.11.14", "title": "Прокуратурата повдигна обвинения на двама души, свързани с \"Джи Пи груп\""}
{"url": "https://www.dnevnik.bg/biznes/2018/11/14/3345965_proizvoditelite_na_mlado_bojole_se_celiat_v_mladata/", "text": "Първите бутилки от новото божоле ще се появят тази нощ по света. Прочутото младо френско вино е от много добра реколта, а стратегията е да се обнови имиджът му, за да се спре спадът на продажбите, най-вече в най-големия вносител на тази напитка, Япония, предаде \"Франс прес\", цитирана от БТА. Както всеки път, третия четвъртък от ноември новото божоле е повод за празнично отваряне на бутилки както във Франция, така и в много други страни по света - от Япония до Съединените щати, в Китай, Белгия и Бразилия, където вече са изпратени първите партиди. \"Доброто подреждане на планетите тази година е допринесло за добрата реколта, с добро качество на гроздето, хубаво време и големи количества. Годината беше много добра, както и в много други региони във Франция\", изтъкна пред АФП Доминик Пирон, председател на дружеството \"Ентер божоле\" (InterBeaujolais). Стратегията на сектора е променена: целта е да се докосне по-млада клиентела, да продължи стремежът към по-висок клас и да се предоставя все повече информация за спецификата на прочутото регионално вино божоле. Тази стратегия започва да дава плодове, тъй като през последните години бутилките с младо френско вино се продават по 4 до 7 евро, докато често пъти преди това бяха под прага от 4 евро, посочват от бранша. Продажбите, които през последните петнайсет години непрекъснато намаляваха, започват да се стабилизират до около 25 милиона бутилки, отбелязва Доминик Пирон. В Япония - най-големият вносител на ново божоле - сега се продава по една бутилка на 20 души от населението, докато допреди няколко години продажбите бяха по бутилка на 12 души. Тук по-високият клас се очаква да доведе до увеличаване на обемите на продажбите и японците започват да търсят все повече и повече това вино. Във Франция браншът се стреми да докосне нова млада клиентела и организира тази нощ празненство с електронна музика в прочутата дискотека \"Ле Бен\" (Les Bains) в Париж.", "date": "2018.11.14", "title": "Производителите на божоле се целят в младата аудитория"}
{"url": "https://www.dnevnik.bg/sviat/2018/11/14/3345957_skopie_i_budapeshta_ne_znaiat_kak_gruevski_e_vliazul_v/", "text": "Нито властите в Скопие, нито тези в Будапеща са способни да дадат отговор как точно бившият македонски премиер Никола Груевски е влязъл в Унгария без паспорт. Това пишат македонски медии ден след като Груевски съобщи, че е в Унгария и е поискал убежище. Македонското вътрешно министерство потвърди, че Груевски е в Унгария. Той трябваше в началото на седмицата да се яви в затвор в Скопие, където да излежи двегодишната си присъда заради неправомерно използвано влияние. От юли миналата година Груевски  няма международен паспорт , който му бе конфискуван от съда, след като специализираната прокуратура внесе обвинения срещу него. Унгарският външен министър Петер Сиярто каза на пресконференция, че не може да коментира \"текуща процедура за убежище\" и докато тя тече, няма да даде повече информация. Той обаче не можа да отговори на македонски и други журналисти на въпроса как Груевски е влязъл в страната без паспорт, предава \"Нова тв\". Според унгарското законодателство бившият премиер трябва първо да бъде задържан в транзитен център за търсещи убежище, а ако е влязъл от Сърбия, трябва да бъде върнат там. \"Като кукувица\" Скопие също не дава обяснение. Премиерът Зоран Заев обаче увери, че не е имало никаква договорка за Груевски да бъде оставен да напусне (за каквато говорят критици на кабинета) и той е \"избягал като кукувица\" от страната и от правосъдието. Вътрешният министър Оливер Спасовски предположи, че премиерът не заминал със самолет, а през сухопътната граница, далеч от контролните пунктове. Той призова Будапеща да не дава убежище на бившия премиер, за да се съобрази с правилата на ЕС. Унгарският премиер Виктор Орбан посети Груевски в Македония и през 2017 г. и тогава имаше спекулации, че Унгария може да му даде убежище, отбелязва още македонското издание \"Нова тв\". Орбан обаче е поставен в неизгодна ситуация, тъй като той може да рискува да разгневи силно някои консервативни съюзници в Европа, отбелязва \"Файненшъл таймс\". Според \"Блумбърг\" той ще подрони допълнително имиджа си пред европейския политически елит, ако все пак реши да даде убежище.", "date": "2018.11.14", "title": "Скопие и Будапеща \"не знаят\" как Груевски е влязъл в Унгария без паспорт"}
{"url": "https://www.dnevnik.bg/sviat/2018/11/14/3345901_reporteri_bez_granici_rumuniia_izpolzva_pravilata_za/", "text": "Репортери без граници\" поискаха румънската Комисия за защита на личните данни да прекрати опитите да притисне журналисти да разкрият източниците си, използвайки новите европейски правила. В писмо от 9 ноември румънската институция се позовава на  Общия регламент за защита на личните данни  ( GDPR ), за да поиска разследващи журналисти от RISE Project да кажат откъде са получили \"лични данни\", използвани в техни текстове, и ги заплашва с глоби до 20 млн. евро. RISE Project  са работили по текстовете съвместно с българските си колеги от \"Биволъ\" по подозрения за присвояване на около 21 млн. евро от европейски фондове, припомнят от \"Репортери без граници\". \" GDPR  цели да даде на европейците повече контрол върху  личните им данни  и начина, по който компаниите да ги използват. Със сигурност смисълът му не е да пречи на журналистите да публикуват информация от обществен интерес\", коментира Полин Аде-Мевел от \"Репортери без граници\". Организацията подчертава и бързината, с която румънската институция е реагирала, при положение че ѝ отнема по няколко месеца да отговори на жалбите на гражданите. От RISE Project уточняват, че поводът за писмото на комисията са техни постове във \"Фейсбук\", които \"показват връзките между най-силните румънски политици и Tel Drum, румънска компания, замесена в огромен скандал\". Компанията и лидерът на управляващите социалдемократи са разследвани за измами с европейски фондове.", "date": "2018.11.14", "title": "\"Репортери без граници\": Румъния използва правилата за личните данни, за да притиска медия"}
{"url": "https://www.dnevnik.bg/politika/2018/11/14/3345976_zaplatite_na_voennite_shte_zavisiat_i_ot_dlujnostta_ne/", "text": "Основните месечни възнаграждения на военнослужещите ще се определят от заеманата длъжност и от присвоеното военно звание, а не само от званието, както е сега. Това ще стане от следващата година, след като парламентът окончателно промени Закона за отбраната и въоръжените сили. Все още не е ясно как ще се определят заплатите, тъй като тепърва трябва да бъде изготвен нов класификатор за длъжностите за военнослужещите. Идеята на министъра на отбраната Красимир Каракачанов е повече пари да бъдат насочени към бойните поделения и хората на терен - войници, сержанти, младши офицерски състав. Промяната се налага, за да има справедливо определяне на заплащането за различните длъжности в обхвата на едно и също военно звание, според мотивите за промяната. Според Министерството на отбраната промяната ще даде възможност за попълване на длъжности, за които се изискват допълнителен образователен ценз, квалификация и професионален опит. Очаква се увеличаването на заплатите да бъде стъпка към преодоляване на недокомплекта във въоръжените сили. В момента около 5500 места в армията не са заети. В бюджета за следващата година е предвидено увеличаване на заплатите в отбраната с 10%. То няма да е еднакво за всички. \"Приемането на промените е добра стъпка. Ако продължаваме да работим в такава посока, ще имаме повече успехи в интерес на Българската армия и на България\", заяви депутатът от ГЕРБ и председател на комисията по отбрана ген. Константин Попов.", "date": "2018.11.14", "title": "Заплатите на военните ще зависят и от длъжността, не само от чина"}
{"url": "https://www.dnevnik.bg/evropa/evropeiski_parlament/2018/11/14/3345979_evrodeputatite_odobriha_tavan_na_cenite_na/", "text": "Евродепутатите приеха пакет за телекомите, който ограничава цените на обажданията, улеснява достъпа до 5G мрежите с голям капацитет до 2020 г. и създава съобщителна система за извънредни ситуации. В сряда Европейският парламент потвърди предварително договореното през юни споразумение със Съвета на ЕС за Европейския кодекс за електронни съобщения (ЕКЕС) с 584 гласа \"за\", срещу 42 гласа \"против\" и 50 гласа \"въздържал се\" и за Органа на европейските регулатори в областта на електронните съобщения (ОЕРЕС) с 590 гласа \"за\", срещу 63 гласа \"против\" и 23 гласа \"въздържал се\". Новите правила целят да предоставят високоскоростна свързаност и сигурни и достъпни обаждания в рамките на ЕС, едновременно осигурявайки необходимата предсказуемост за телеком операторите и насърчавайки инвестициите във високоскоростния интернет. По-ниски цени, по-висока скорост Политиката \"Роуминг като у дома\" сложи край на таксите за роуминг през 2017 г. Новото законодателство ограничава цената на обажданията до други държави от ЕС на 19 цента и на 6 цента за текстови съобщения (SMS) от 15 май 2019 г. Правилата също така защитават по-добре потребителите на смартфони, включително потребителите на уеб базирани услуги (Skype, WhatsApp и др.), и укрепват изискванията за сигурност и за криптиране. Въвежда се правото за запазване на телефонен номер за един месец след прекратяването на договор, както и правото за възстановяване на неизползван предплатен кредит при прекратяване на договор, както и обезщетение в случай на забавяне или злоупотреба с прехвърлянето му. Държавите членки ще трябва също така да улеснят въвеждането на 5G мрежа чрез предоставянето на подходящ радиочестотен спектър до 2020 г. с цел достигане на целта \" Пътна карта за 5G в ЕС \", съгласно която трябва да има 5G мрежа в най-малко един голям град във всяка страна от ЕС до 2020 г. \"Обратна връзка от номер 112\" При тежки извънредни ситуации и бедствия засегнатите граждани трябва да бъдат предупреждавани чрез SMS или чрез мобилно приложение. Държавите членки разполагат с 42 месеца за въвеждане на системата след влизането в сила на директивата. Повече предсказуемост за телеком оператори За постигане на необходимото ниво на инвестиции в инфраструктурата и 5G мрежите новото законодателство предлага по-добра предсказуемост на инвестициите и насърчава риска и споделянето на разходи сред телеком операторите. Следващи стъпки  След окончателното одобрение от съвета държавите членки ще разполагат с две години, за да приемат национално законодателство за прилагане на директивата. Ограниченията в тарифите ще влязат в сила на 15 май 2019 г.", "date": "2018.11.14", "title": "Евродепутатите одобриха таван на цените на обажданията в ЕС от 2019 г."}
{"url": "https://www.dnevnik.bg/evropa/evropeiski_parlament/2018/11/14/3346004_evroparlamentut_nastoia_za_sankcii_pri_narushavane_na/", "text": "Системното неизпълнение от страна на държавите членки на правилата на ЕС за контрола върху износа на оръжия трябва да подлежи на механизъм за санкции, заяви в сряда Европейският парламент. Въпреки съвместно договорените правила, определящи критериите за това кой би могъл да получи лиценз за износ на оръжия, държавите членки систематично не успяват да ги прилагат. Парламентът изисква механизъм за налагане на санкции на държавите - членки на ЕС, които нарушават правилата. Общите правила за износа на оръжия са ключови за предотвратяване на нарушенията на правата на човека и използването на европейски оръжия срещу европейски въоръжени сили, отбеляза парламентът. Саудитска Арабия  Евродепутатите споменават някои особени случаи, като например по-голямата част от износа на оръжия за Саудитска Арабия, който е получил зелена светлина от държавите - членки на ЕС, въпреки че този износ нарушава поне шест от осемте критерия и по този начин подкопава цялостните европейски усилия за контрол върху оръжията  Изнесените военни кораби подпомогнаха военноморската блокада на Йемен, а самолетите и бомбите изиграха основна роля във въздушната кампания, допринасяйки за продължаващото страдание на населението в Йемен, отбелязват евродепутатите. Те поздравиха някои държави като Германия и Холандия, които са преустановили доставките на оръжия на Саудитска Арабия, и разкритикуваха държавите членки, които още не са го направили. Евродепутатите също така призоваха за налагането на оръжейно ембарго върху всички членове на водената от Саудитска Арабия коалиция в Йемен. \"Ислямска държава\" въоръжена с \"произведено в ЕС\" Евродепутатите са \"потресени от количеството произведени в ЕС оръжия и боеприпаси, които бяха открити в ръцете на \"Ислямска държава\" в Сирия и Ирак\". Съгласно общата позиция на ЕС държавите членки трябва да гарантират, че лицензите за износ не се отклоняват към нежелани крайни потребители. Някои държави на ЕС обаче, като България и Румъния, не успяват да прилагат тази разпоредба ефективно. За да се избегне рискът оръжия да стигат в грешни ръце, евродепутатите призовават всички държави членки да \"отказват подобни трансфери в бъдеще, и по-специално за САЩ и Саудитска Арабия\". Резолюцията за контрола над износа на оръжия беше приета с 427 гласа \"за\" срещу 150 гласа \"против\" и 97 гласа \"въздържал се\". Последните данни сочат, че ЕС е вторият по големина доставчик на оръжия в света (27% от световния износ) след САЩ (34%) и преди Русия (22%). През 2016 г. 40.5% от износа на оръжия е бил към страните в Близкия изток и Северна Африка, като по-голямата част се пада на Саудитска Арабия, Египет и Обединените арабски емирства (ОАЕ). Общата позиция на ЕС за износа на оръжия е единствената регионална правно обвързваща договореност за износа на конвенционални оръжия. В нея са изброени осем критерия, които държавите членки трябва да прилагат при вземането на решение за лицензиране за износ на оръжия.", "date": "2018.11.14", "title": "Европарламентът настоя за санкции при нарушаване на правилата за износ на оръжия"}
{"url": "https://www.dnevnik.bg/bulgaria/2018/11/14/3346012_dva_chasa_v_rabotno_vreme_opredeli_obshtina_varna_za/", "text": "Над 48 млн. лв. дългосрочни дългове смята да изтегли община Варна, за да финансира 13 инфраструктурни проекта на стойност 81 млн. лв. Това става ясно от обява за публичното им обсъждане, публикувана в сайта на администрацията. За него обаче бяха предвидени два часа днес - от 15.30 ч. до 17.30 ч. - в работно време, и то в средата на седмицата. Поканата и описанието на проектите бяха публикувани преди седмица – на 8 ноември. Най-скъпият от проектите е на стойност 20 млн. лв. и е за рехабилитация и основен ремонт на улична мрежа във Варна. От тях 17 млн. трябва да бъдат осигурени чрез заем. Близо 17 млн. лв. е и стойността на проекта на община Варна за \" Модернизация и реконструкция на рибарско пристанище \"Карантината\" в кв. \"Аспарухово \". Над 8 млн. лв. от тях са безвъзмездна финансова помощ по Програмата за морско дело и рибарство, а малко над 300 хил. лв. собствено финансиране от бюджета на община Варна. Всички останали пари за реализацията на проекта трябва да бъдат осигурени чрез поемане на дълг. С около 10 млн. лв. администрацията смята да реализира друг свой проект – за реставрация, консервация и социализация на туристически обекти на територията си. От тях 5 млн. лв. е очакваната безвъзмездна финансова помощ по оперативна програма \"Региони в растеж\" 2014-2020 г. Останалата половина от парите Варна ще изтегли като заем от Фонда за градско развитие за Северна България. С 8 млн. лв. трябва да бъде реализиран проектът за многофункционален спортен комплекс в жилищния комплекс \"Владислав Варненчик\". Те трябва да бъдат покрити почти изцяло с дългово финансиране от около 7.3 млн. лв. Останалите е предвидено да бъдат осигурени от местния бюджет. С около 9.7 млн. лв. Варна ще строи фитнес площадки на открито в училищата и ще ремонтира спортни и детски площадки в учебни заведения, детски градини и ясли. Този проект ще бъде почти напълно покрит от администрацията със заеми. Предвиденото бюджетно финансиране е едва в размер на около 46 хил. лв. Близо 7 млн. лв. ще струва предвидената реконструкция на филиала на варненския театър \"Стоян Бъчваров\". Около 6 млн. лв. от тях се очакват като безвъзмездна финансова помощ от оперативна програма \"Региони в растеж\" 2014-2020 г. Останалият 1 млн. лв. ще бъде поет от местната администрация отново като дълг към Фонд за градско развитие за Северна България. Два проекта на стойност по около 2 млн. лв. всеки са за строителство на кризисен център за деца, приют за временно настаняване на бездомни и социално слаби, както и на спортен комплекс в кв. \"Васил Левски\". И в двата случая предвидените разходи трябва да бъдат покрити почти изцяло с дългове. Всеки от останали проекти на община Варна – за спортен комплекс в отдалечения градски кв. \"Виница\", модернизация на варненския зоопарк и др. е на стойност под 2 млн. лв. Всички те също трябва да бъдат финансирани с дългове, става ясно от публикуваната информация, която трябва да бъде обсъдена с гражданите днес.", "date": "2018.11.14", "title": "Два часа в работно време определи община Варна за обсъждане на над 48 млн. лв. заеми"}
{"url": "https://www.dnevnik.bg/citat_na_deniia/2018/11/14/3346037_citat_na_denia_tova_koeto_vurvi_po_mediite_e/", "text": "Това, което върви по медиите, е изключително откровено, при нас има акредитирани 800 журналисти, много информация се дава.\" Така председателят на парламента Цвета Караянчева коментира пред \"Нова телевизия\"  доклада на Европейската комисия от вчера , който отбелязва значителното влошаване през последните години на медийната среда в България. \"По никакъв начин не влияем на медиите, може би е нужен широк обществен дебат по темата\", допълни тя. Според председателя на парламента  последният мониторингов доклад  е положителен, обективен и оценяващ реалната действителност. Цвета Караянчева допълни, че по всяка от препоръките се работи много сериозно. Тя отбеляза, че България има напредък, докато Румъния изостава, \"защото има социалистическо правителство\". Говорейки за отношенията между управляващите и президента, Цвета Караянчева посочи, че война между институциите няма, но няма и добър диалог. Според нея не е било редно държавният глава да откаже среща вчера на финансовия министър Владислав Горанов и председателя на бюджетната комисия Менда Стоянова, а да приеме представители на партията, която го е издигнала - БСП. \"Така Румен Радев показва, че не е президент на всички българи\", каза Караянчева.", "date": "2018.11.14", "title": "Цитат на деня: Това, което върви по медиите, е изключително откровено"}
{"url": "https://www.dnevnik.bg/evropa/evropeiski_parlament/2018/11/14/3346024_evroparlamentut_iska_namaliavane_s_35_na_vrednite/", "text": "Евродепутатите одобриха по-висока цел (35%) от Европейската комисия (30%) за намаляване на емисиите на парникови газове за нови камиони в ЕС до 2030 г., с междинна цел от 20% до 2025 г. Производителите също трябва да гарантират, че автомобилите с нулеви или ниски емисии (които отделят поне 50% по-малко емисии) съставляват 20% от пазарния дял на нови автомобили до 2030 г, и 5% до 2025 г. Европейската комисия трябва да представи план преди 2020 г. за тестване на емисиите на CO2 в реални условия на пътя. Социални последици от декарбонизацията  Евродепутатите признават, че социално приемлив и балансиран преход към мобилност с нулеви емисии изисква промени във веригата за създаване на стойност при автомобилите, с възможни отрицателни социални последици. В отговор на това ЕС трябва да подпомага придобиването на нови умения от работещите в сектора или пренасочването им, и по-специално в най-силно засегнатите от прехода региони и общности. В доклада си от 2022 година Европейската комисия трябва да обмисли оценяването на емисиите на CO2 от тежкотоварните превозни средства през пълния им жизнен цикъл и да предложи при необходимост задължения на производителите за докладване. Парламентът прие позицията си с 373 гласа \"за\", срещу 285 гласа \"против\" и 16 \"въздържал се\". Евродепутатите вече могат да започнат преговори със Съвета на ЕС. Тежкотоварните автомобили са отговорни за 27% от емисиите на въглероден диоксид от пътния транспорт и почти 5% от емисиите на парникови газове в ЕС (данни от 2016 г.). От 1990 г. насам емисиите на тежкотоварни автомобили са се увеличили с 25% - основно в резултат на увеличаването на автомобилния товарен превоз - и при липсата на нови политики се очаква да се увеличат допълнително. За производителите поставените цели не са реалистични По повод позицията на европарламента Асоциацията на производители на автомобили в Европа, в която членуват седем от най-големите производители на камиони, изрази сериозна загриженост за агресивното намаляване на емисиите. \"Поставените цели надвишават сериозно обещаваните цели от Европейската комисия през май, който сами по себе си бяха голямо предизвикателство\", казва генералният секретар на организацията Ерик Йонаерт. Според него при камионите няма как да се направят толкова бързо нужните подобрения. Ерик Йонаерт изразява и мнение, че членовете на европарламента не оценяват факта, че да се намали разхода на гориво при камионите е много по-сложно, отколкото при леките автомобили. Той обявява, че членовете на асоциацията ще се стремят да намалят вредните емисии толкова бързо, колкото е възможно.", "date": "2018.11.14", "title": "Европарламентът иска намаляване с 35% на вредните емисии от нови камиони до 2030 г."}
{"url": "https://www.dnevnik.bg/sport/2018/11/14/3345792_suzana_dinadj_-_jenata_koiato_triabva_da_vodi_visshata/", "text": "За мнозина Висшата лига е най-доброто футболно първенство в света. Английският шампионат е силно конкурентен, с богати клубове, стадионите са пълни, телевизионните права се продават за милиарди... Още до края на тази година начело на вероятно най-влиятелния футболен бранд в света за пръв път ще застане жена.  Сузана Динадж е новият изпълнителен директор на Висшата лига  като ще замени на поста Ричард Скъдамор, който ще се оттегли след близо 20-годишно управление. На пръв поглед, управлението на тази стройна организация изглежда върви по утъпкан път. Но Динадж бързо ще трябва да влезе в новата си роля, тъй като назначението ѝ идва в момент, в който лигата, а и футболът като цяло са изправени пред бурни времена и предизвикателства. Без опит, но с богат опит Динадж е притежател на сезонен билет на \"Фулъм\", но няма никакъв опит във футболната индустрия. Въпреки това кариерата ѝ на мениджърски позиции е богата. Тя идва във Висшата лига след работата си като главен ръководител на Animal Planet.  Преди това тя беше президент на британския клон на Discovery Networks. Заемала е различни ключови длъжности в Discovery, където работи от 2009 г. Била е и на ръководни постове в Channel Five в продължение на десет години, а кариерата ѝ започва в MTV Networks. \"Висшата лига значи толкова много за толкова много хора. Тя представлява върха на професионалния спорт. Възможността да водя такава динамична и вдъхновяваща организация е голяма привилегия\", каза Динадж след избирането ѝ. \"Очаквам с нетърпение да работя с клубовете и екипа (на Висшата лига) и с тяхната подкрепа да разширим успеха на лигата за дълги години напред\", добави тя. С назначението си Динадж става една от най-влиятелните жени в спорта, редом с Фатма Самура, която е генерален секретар на ФИФА. Плуване в бурни води Висшата лига е добре стикован и утвърден продукт, но предизвикателствата са големи. Едно от главните неща, с които тя ще трябва да се пребори, е съживената тема за включването на водещите отбори в Европейска Суперлига. Футболът все повече е бизнес и големите искат повече пари. Ключова задача пред нея и екипа ѝ ще е да запази колективния дух на Висшата лига, за да не позволи шестте водещи клуба \"Манчестър юнайтед\", \"Манчестър сити\", \"Челси\", \"Ливърпул\", \"Тотнъм\" и \"Арсенал\" по някакъв начин да \"счупят\" баланса. Те искат повече пари за себе си, като взетото през юни решение парите да се разпределят на базата на мястото в таблицата остава само временно, смята Дан Роън от Би Би Си. Друго предизвикателство пред Динадж е свързано с прехода към Брекзит и евентуалното приемане на окончателна сделка с парламента за свободното движение на играчи. Възможно е Брекзит да се отрази негативно на футбола в Англия, като усложнението на трансфери и евентуални трудности при изкарване на визи за играчи от ЕС биха били част от последиците. Въпрос, зависещ от парламента, е този с фирмите за залагания. Все повече се говори за силната връзка между тях и футболните клубове, като в момента девет от 20-те клуба в първото ниво на английския футбол имат такива спонсорски лога на тениските си. Лейбъристката партия неведнъж е заявявала, че според нея това е практика, която трябва да приключи. При евентуална смяна на властта във Великобритания това би станало едно от най-големите предизвикателства пред Динадж. Сключването на нови договори за тв правата също се появява на хоризонта. Връзките ѝ в индустрията може да се окажат решаващи. Назначаването ѝ вече събуди притеснения около наболял проблем сред традиционните фенове на играта в Англия - част от тях са недоволни от насрочването на футболни мачове в часове, удобни за телевизиите. По време на нейното управление ще бъде публикуван и независимият доклад на Футболната асоциация на Англия, отнасящ се до сексуално малтретиране на деца. Ролята ѝ във воденето на клубовете към намиране на решения ще има важни последствия както за лигата като цяло, така и за самата нея. Вечно актуалните въпроси за расизма и дискриминацията във футбола също ще бъдат част от дневния ред.", "date": "2018.11.14", "title": "Сузана Динадж - жената, която трябва да води Висшата лига в бурни времена"}
{"url": "https://www.dnevnik.bg/biznes/2018/11/14/3346014_grafikut_na_bdj_e_tvurde_ambiciozen_za_parka_im_obiavi/", "text": "Министърът на транспорта Росен Желязков обяви пред транспортната комисия в Народното събрание, че графикът на БДЖ е твърде амбициозен за парка на дружеството. Обясни, че към 30 септември \"БДЖ - Пътнически превози\" разполага с 289 локомотивни мотрисни влакове, като 95 са изведени в изолация, а 42 са в различни видове ремонт. Общо пътническите вагони са 726 пътнически, като 414 от тях са извън експлоатация. Министърът посочи, че или графикът трябва да е съобразен със състоянието на подвижния състав, или подвижният състав с графика. През миналата седмица  Европейската комисия започна наказателна процедура  срещу България заради пропуски в безопасността на железопътния превоз. Той обяви още, че отдавна са отпаднали основанията БДЖ да има холдингова структура, а държавата трябва да има пряко участие, но това не бил спешен за решаване проблем. Желязков обяви, цитиран от агенция \"Фокус\", че окончателно ще се произнесе по  оставките от ръководството на БДЖ , когато приключи одитът в компанията, което се очаква да стане до края на месеца. По думите на министъра този одит ще бъде основание за освобождаване или не от отговорност. Обясни, че при встъпването си в длъжност не бил уведомен за никакви предпоставки за проблеми освен забавената поръчка за ремонт на локомотиви. От медиите научил, че съществуват доклади, които са по възлагане на изпълнителния директор на холдинга за проверка на \"Пътнически превози\". Цитира доклади, отговори, писма и заповеди в БДЖ, издавани за кратък период, което по думите му издава определена \"нервност\" в холдинга и в дружеството. Открил богата кореспонденция, в която се загубил, но все пак установил, че в нея не се говори кой какво е свършил, а кой за какво не отговаря и не трябва да прави. Така се стигнало и до това да поиска оставките. \"БДЖ достигна до онова ниво, до което, като няма воденичен камък на шията, който да го държи, с невъзможност да се развива поради прекормерни задължения, няма идея как да се развива. Това е нивото. Няма идея за интензивното развитие освен въпроси, свързани с доставката на нови влакове, които, както виждате, са в процеси на оспорване. От друга страна, инфраструктурата се развива изпреварващо, колкото и да е по-бавен процесът. Процедурите вървят стегнато и стройно. Виждаме, че е въпрос на мениджмънт, а не въпрос на възможности\", допълни министърът.", "date": "2018.11.14", "title": "Графикът на БДЖ е твърде амбициозен за парка им, обяви транспортният министър"}
{"url": "https://www.dnevnik.bg/razvlechenie/2018/11/14/3345958_iaponec_skljuchi_brak_s_holograma/", "text": "Когато младоженецът Акихико Кондо се прибира след работа, вкъщи го поздравява любовта на живота му, която грейва - буквално. Съпругата на работника в едно от средните училища в предградията на Токио - Хатсуне Мику, не е от плът и кръв, а компютърно генерирана холограма, разказва \"Ройтерс\". Нейното ефирно съществуване не е спряло обаче 35-годишния Кондо да й засвидетелства своята отдаденост със сватбена церемония на стойност 18 хил. долара. Кондо е сред 3700 японци, записали се за брачна регистрация от технологичния разработчик \"Гейтбокс\" през 2017 г., позволяващи им да се \"оженят\" за своя любим виртуален герой, макар церемониите да нямат правен статут. \"Вярвам, че формата на щастието и любовта са различни за всеки човек\", споделя японецът. Той допълва, че съществува шаблон за щастието, в който мъжът и жената сключват брак, имат деца и живеят заедно, но той не прави задължително всеки човек щастлив. Хатсуне Мику е разработена като компютърно генериран пеещ софтуер с облика на 16-годишна виртуална поп звезда с големи очи, коси в морскосин цвят и хиляди онлайн фенове в цял свят. Ликът й се базира на програма за гласов синхрон на фирмата Crypton Future Media, отказала да коментира случая пред \"Ройтерс\". Холограмата разпознава лицето и гласа на Кондо с помощта на вградена камера и микрофон и може да отговаря с прости фрази и песни. Кондо, който още на ранна възраст бил убеден, че никога няма да открие партньор, нито че ще се ожени, твърди, че открил Хатсуне Мику да пее в интернет. След като я определил за своя избраница, той решил да се отдаде на своята виртуална приятелка. Крайната отдаденост на знаменитости не е нещо необичайно в Япония, но сватбата на Кондо предизвика учудване дори и там. Затова вероятно на брачната церемония присъстват 39 от неговите приятели, но не и родителите му. При сключването на брак размяната на халките със съпругата му е фиктивна. Заради обстоятелствата пръстенът е носен от плюшена кукла с лика на Мику. След това Кондо е бил поздравен от близките си и някои фенове на звездата в \"Туитър\". Не са го подминали и някои не толкова ласкави определения за неговата странност. Въпреки това Кондо се надява, че сватбата му ще вдъхнови и други да открият щастие в брака, независимо от неговата форма.", "date": "2018.11.14", "title": "Японец сключи брак с холограма"}
{"url": "https://www.dnevnik.bg/sport/2018/11/14/3346081_djokovich_se_spravi_burzo_sus_zverev_i_gleda_kum/", "text": "Световният №1 Новак Джокович постигна скоростна победа срещу Александър Зверев и се насочи уверено към полуфиналите на заключителния турнир на АТП в Лондон. Сръбският тенисист се наложи с 6:4, 6:1 само за 76 минути. Двубоят започна много обещаващо и беше изключително равностоен в първия сет. Нито един от двамата не стигна до възможност за пробив до 4:4. Първите шансове се откриха пред Зверев. Германецът имаше две точки за пробив, но Джокович се спаси и измъкна подаването си. В ответния гейм Зверев трябваше да сервира за оставане в сета и се поддаде на напрежението. Германецът успя да спаси два сетбола. Джокович обаче стигна до трети и този път световният №5 допусна двойна грешка, която сложи край на сета. Кошмарният край на първата част доведе до срив в играта на Зверев. Джокович се възползва и приключи бързо втория сет. Зверев спечели първото си подаване за 1:1, но след това загуби пет поредни гейма. Световният №1 реализира две от две точки за пробив и излезе победител в 16 от разиграните 20 точки в сервис геймовете си във втория сет. След като в първата част двамата спечелиха почти еднакъв брой точки - 33 за Джокович срещу 30 за Зверев, във втората разликата беше огромна - 28 срещу 11. \"Не беше спиращ дъха тенис и от двама ни, но победата си е победа. От средата на втория сет започнах да играя добре и да намирам по-добре топката. Той направи доста непредизвикани грешки, което ми позволи да спечеля по-лесно, отколкото очаквах\", каза Джокович след двубоя в зала \"О2 арена\". Носителят на 14 титли от Големия шлем записа втора убедителна победа във финалите в Лондон. В понеделник той надигра американеца Джон Иснър с 6:4, 6:3 за 73 минути. Мястото на Джокович в следващата фаза все още не е гарантирано, но това може да се случи още тази вечер. За целта Иснър трябва да победи Марин Чилич във втората среща от група \"Гуга Кюртен\" или двубоят им да приключи в три сета. В петък, когато са последните мачове от груповата фаза, Джокович ще играе с Чилич, а Зверев - с Иснър. Световният №1 преследва шеста титла в турнира, с която да изравни рекорда на Роджър Федерер. ", "date": "2018.11.14", "title": "Джокович се справи бързо със Зверев и гледа към полуфиналите в Лондон"}
{"url": "https://www.dnevnik.bg/sviat/2018/11/14/3346054_zashto_kim_chen-un_otnovo_obikalia_fabrikite/", "text": "За ръководителите на фабрики в Северна Корея посещението на лидера Ким Чен-ун е най-висока чест, а напълно вероятно и най-стресиращото възможно събитие. Главният инженер на главната фабрика за храни в Сондовон очакваше посещението от близо десетилетие. Фабриката му произвежда тонове бисквити, крекери, бонбони и тестени изделия, както и десетки видове безалкохолни напитки, продавани в цялата страна. В своя шоурум Куон Йон-чхол с гордост се хвали с най-продаваните си артикули: питателна супа със спирулина, синьо-зелени водорасли \"суперхрана\". \"Още откакто започна строителството на фабриката, всеки тук искаше нашият лидер да ни посети, и тази година той го стори. Посещението му бе най-голямото събитие, което може да ни се случи\", каза широко усмихнатият Куон за посещението на Ким през юли и добави: \"Той опита от нашите полуготови спагети. И каза, че са вкусни\". Не всички директори са споходени от такова щастие. Тези дни в Северна Корея има голяма несигурност. А Ким означава бизнес. Въпреки че международното внимание е насочено върху неговите преговори за ядрено разоръжаване с Вашингтон, севернокорейският лидер има много домашни задачи, свързани с обещанията му да засили икономиката на страната и да повиши стандарта на живот. Неговото изказване през април, че и сега ще се съсредоточи върху укрепването на икономиката, отбеляза остър завой в държавната политика, подготвящ почвата за неговите зачестили срещи с лидерите на Китай, Южна Корея и САЩ. Това също задвижи амбициозната кампания на посещения за \"даване на указания на място\" чрез събрания с партийни представители, ръководители на фабрики и войскови подразделения. След обявяването на \"новата стратегическа линия\" и първия му кръг от срещи на върха, включително срещата през юни с президента на САЩ Доналд Тръмп, Ким предприе близо 20 инспекционни пътувания из цялата страна през юли и още 10 през август, които с изключение на едно бяха на цивилни обекти. Обиколките за инспектиране на армията вместо това бяха поверени на премиера на страната Пак Пон-джу, които направи 18 такива инспекции от юли насам, главно на военни обекти. Обиколките за указания на място са традиция, която Ким наследи от баща си и дядо си, покойните - \"вечния генерален секретар\" Ким Чен-ир и \"вечния президент\" Ким Ир-сен. Те датират от края на 40-те години, когато Ким Ир-сен започна постепенно да институционализира посещенията, за да покаже здравото си лидерство, както и неизменно изтъкваните от медиите в КНДР негова дълбока загриженост и ангажираност с благоденствието на хората. Фабриките, фермите и важните индустриални обекти са обичайните места за посещение. Но тази година Ким Чен-ун акцентира върху тях за разлика от миналата, когато посещаваше ядрени обекти и ракетни установки. Осъзнавайки сериозността на сегашната си задача, Ким не показва никакъв толеранс към служителите, които не правят достатъчно. По време на обиколката си през юли в северната част от страната той смъмри ръководители на фабрика, която произвежда раници за студенти, заявявайки, че отношението им е било \"много неправилно\" и \"им е липсвал революционен дух\". След това порица служители в електроцентрала, която е в строеж от 17 години, разкритикува ръководителите на проект за хотел за и отправи остри критики срещу служители, отговорни за строителството на почивна станция. \"Оглеждайки банята в станцията, той изтъкна нейното много лошо състояние, като отбеляза, че ваните за терапия с гореща вода са мръсни, неугледни и нехигиенични заради лошата им поддръжка\", се казва в официално съобщение за посещението. Повечето инспекционни обиколки обаче преминават като двучасовата визита на Ким във фабриката за готови храни в Сондовон. С тълпи от репортери, които го следват, обиколките винаги са водеща новина в севернокорейските медии, а шефът на предприятието обикновено изпълнява ролята на гид. Членове на антуража на Ким трескаво си водят бележки, докато той прави забележки за това-онова и изказва похвали или насърчаващи думи. Много фабрики поставят червено-златисти паметни плочи за събитието. Някои слагат след визитата специални настенни знаци, за да укажат точния път, по който е минал лидерът с малки LED светлини, които могат да бъдат включени с натискане на бутон. Във фабриката на Куон, която има 300 работници и е разположена в покрайнините на източния пристанищен град Вонсан, Ким посъветва ръководителите да подобрят производствения процес на \"автоматизирана, механизирана и стерилна основа, издигайки високо знамето на упованието в собствените сили\". Преди задължителната групова фотосесия Корейската централна телеграфна агенция съобщи, че Ким е изразил \"своите очаквания и убеденост\", че фабриката ще произвежда повече качествени храни \"и така по-пълно ще демонстрира честта да бъде фабрика, обичана от хората\". Но Ким също представи по-широка визия. Той каза на ръководството на фабриката, че то трябва да е подготвено да работи в по-конкурентна среда, да се модернизира и да оптимизира производството. Времената са съдбовни и те, както и всички ръководители на предприятия в страната, трябва да ускорят темпото. \"Уважаваният маршал Ким Чен-ун на продукцията\", каза Куон и добави: \"Когато дойде в тази фабрика, той даде указания да поддържаме високо ниво на хигиена, защото храната е тясно свързана със здравето на хората, и да поддържаме най-високо ниво на качество на продуктите, харесвани от хората. Той каза, че трябва да произвеждаме продукти, които да са на световно ниво и да произвеждаме много храни, каквито хората харесват\". Куон каза, че натискът не идва само отгоре. \"Хората изискват по-високо качество\", отбеляза той и допълни: \"Когато хората видят продукта, те трябва почувстват, че искат да го имат. Затова оформяме продуктите в съответствие с това. Трябва да задоволим потребителското търсене\". /БТА", "date": "2018.11.14", "title": "Защо Ким Чен-ун отново обикаля фабриките"}
{"url": "https://www.dnevnik.bg/sviat/2018/11/14/3346000_sled_izborite_svetovnite_lideri_triabva_da_se/", "text": "Мрачното време в Париж при първото след междинните избори задгранично посещение на Доналд Тръмп сякаш беше изцяло в съзвучие с дипломатическите настроения. По време на визитата си, поводът за която беше отбелязаното на стогодишнината от края на Първата световна война, американският президент изглеждаше потиснат и обиди много европейци, когато дъждът и трафикът бяха посочени като причина да отмени посещението си на американско военно гробище. Настроението на Тръмп може да се е дължало на раздразнение от загубения от неговата Републиканска партия контрол над Камарата на представителите на изборите на 6 ноември. Но засилилите се позиции на републиканците в Сената наред с липсата - поне засега - на ясно изразен фаворит при демократите за негов съперник на следващите президентски избори подчертава факта, че останалият свят трябва да приеме, че на тези следващи президентски избори, които ще са през 2020 г., той може да бъде преизбран. За лидерите в Европа и извън нея това означава да се подготвят за свят без пълноценна американска подкрепа, както и за нови, дори още по-напрегнати срещи с президента, на които всички страни ще срещат все по-големи трудности да прикрият всякаква взаимна омраза. Раздорът в Париж между Тръмп, от една страна, и френския президент Еманюел Макрон (домакина) и германския канцлер Ангела Меркел, от друга, беше поразителен. Тръмп седеше с каменно изражение на лицето през повечето време, докато в своята реч Макрон отправяше своята остра критика срещу \"национализма\" в необичайно открита атака срещу американския президент и неговия светоглед. Най-щастливата среща по време на лидерския форум, съдейки поне по усмивките и ръкостисканията, беше между Тръмп и руския президент Владимир Путин, още едно напомняне за това колко по-удобно често пъти изглежда, че се чувства лидерът на САЩ сред диктатори и авторитарни лидери, отколкото сред по-демократични, центристки фигури. Подобно на възторжената му среща на върха с  Путин през юли в Хелзинки  и тази подсказваше, че Тръмп не възнамерява да позволи официалното разследване за намеса на Русия в президентските избори през 2016 г. да му диктува как да провежда срещите си с руския президент. Общественото впечатление от действията му във Франция може да не тревожи особено Тръмп. Както показват съобщенията му в туитър от церемонията по случай Деня на примирието (11 ноември), той е съсредоточен върху вътрешната политика в САЩ поне толкова, колкото върху събитията в чужбина. Изглежда, той смята, че започването и поддържането на спорове със  западните либерални политици  не вреди на отношенията му с неговата републиканска политическа база. Тръмп съзнава, че онези лидери, които го нападат най-много - в частност Макрон и канадският премиер Джъстин Трюдо - също се заиграват със своите твърди електорати, когато правят това. Но с времето това ще става все по-голям проблем за американския президент. Въпреки протекционистките си уклони, както и тези на много от неговите привърженици, правителството на Тръмп ще трябва да работи с останалите важни страни по света, за да постига международни резултати. Иначе САЩ неизбежно ще станат свидетели на това как влиянието им ще продължи да намалява в повечето райони на света - от Близкия изток до Югоизточна Азия и от Субсахарска Африка до Латинска Америка и прочие. Но отбелязването на стогодишнината от примирието, сложило край на Първата световна война, не показа само, че Тръмп и Путин са двете личности в най-голям конфликт с основното политическо течение в Европа. Макрон, който също е ненадминат в показните си публични изяви, беше заложил при организирането на официалните събития от края на миналата седмица на това да се представи като изразител на различен, много по-интернационален светоглед в сравнение с американския си колега. Истината е обаче, че дори в Европа виждания като тези все повече биват оспорвани. Когато по-късно този месец световните лидери отново се съберат, този път на срещата на върха на Г-20 в Аржентина, тъкмо прогресивните западни лидери като  Макрон, Меркел и Трюдо  рискуват да се окажат най-изолирани. Форумът на Г-20 ще събере ръководители на страни, където все повече се възприема агресивен национализъм, подобен на този на Тръмп, и където атаките срещу независимите медии и малцинствата, изглежда, печелят позиции. Сега в този списък мястото си заема и новият бразилски президент Жаир Болсонаро, наред с индийския премиер Нарендра Моди, турския президент Реджеп Тайип Ердоган и, разбира се, Путин и китайския лидер Си Дзинпин. Друг е въпросът дали тази група изобщо е възможно да се споразумее помежду си. Ако не друго, тази среща на върха може просто да направи така, че да изпъкнат техните различия. Китай и САЩ са вкопчени в конфронтация заради търговията, а съпротивата на Конгреса прави трудно за Тръмп да се сближава прекалено много с Москва. Така става много възможно да се стигне до нови проблеми на дипломатическото поле - макар че предвид възгледите, които ще бъдат представени на срещата на Г-20, е малко вероятно да се повтори динамиката от форума Г-7 и изолираността на Тръмп в контекста на европейската и канадската опозиция в седморката. В Аржентина президентът на САЩ би трябвало да съумее да си намери все някакъв съюзник, дори и случаен. Но голямата поука от събирането за края на Първата световна война се отнася до усещането за намаляваща американска значимост. Всъщност честванията в Париж нямаше да се променят кой знае колко, ако Тръмп беше решил изобщо да не се появи. Има смущаващи паралели със събитията отпреди век, когато американското неучастие в Обществото на народите допринася за това да бъдат подкопани устоите на новата система на международни отношения, създадена непосредствено след катастрофалната война. Минават само две десетилетия, преди светът да бъде обхванат от нов конфликт. В може би по-динамично преминаващия нов век това е обезпокояваща мисъл.", "date": "2018.11.14", "title": "След изборите световните лидери трябва да се адаптират към света на Тръмп"}
{"url": "https://www.dnevnik.bg/sviat/2018/11/14/3346090_rumunski_predstavitel_otvurna_na_evrodoklada_s_dva/", "text": "Заместник-председателят на румънския парламент изненада медиите в страната, като завърши коментара си за публикувания вчера доклад на Европейската комисия с два средни пръста. Жестът му, документиран във видеозапис на  телевизия Digi24 , последва доклад, според който Румъния е пропиляла напредъка си в съдебната реформа и борбата с корупцията в последните години. Гневната реч на Флорин Йордаке, последвана от неприличния жест, завърши със закана: \"Ще продължим (с реформите) въпреки цялата съпротива на Европейската комисия. Искаме да сме независими, искаме да вземаме решенията съгласно конституцията си и не заради натиска от други.\" По думите му кабинетът и депутати от управляващото мнозинство обмислят дали да не заведат дело в Съда на ЕС заради доклада. Флорин Йордаке е и бившият министър на правосъдието, внесъл постановление, смятано за крачка назад в борбата с корупцията и подтикнало стотици хиляди румънци да излязат на демонстрации из цяла Румъния. Дни след началото им през зимата на 2017 г.  той подаде оставка . \"Блумбърг\" отбелязва, че Йордаке е и близък съюзник на Ливиу Драгня, лидера на управляващите социалдемократи, който не може да стане премиер, тъй като е осъждан и който би спечелил от промяна в законите, смекчаваща наказанията за корупция.", "date": "2018.11.14", "title": "Румънски представител отвърна на евродоклада с два средни пръста (видео)"}
{"url": "https://www.dnevnik.bg/sport/2018/11/14/3346127_ispaniia_razreshi_na_sportistite_ot_kosovo_da_se/", "text": "Спортистите и отборите от Косово ще могат да се състезават под собствен флаг и химн на територията на Испания. Решението беше взето в сряда от испанското правителство, съобщиха Международният олимпийски комитет (МОК) и Испанският олимпийски комитет (KOE). \"Благодарение на тези резолюция, изпратена днес от министъра на външните работи Жозеп Борел, испанското правителство ще предостави на спортните делегации от Косово, състезаващи се на територията на Испания, съответните визи и разрешение да използват националните си символи, химн и флаг в съответствие с олимпийския протокол\", се казва в съвместно съобщение на двете организации. Те допълниха, че \"по този начин се гарантира, че косовските спортисти ще участва на равни начала с другите състезателите от 206-те национални олимпийски комитета, признати от МОК\". \"Искаме да потвърдим нашето дълбоко признание за решението, прието от правителството на Испания и насърчавано от президента Дон Педро Санчес\", заявиха още от МОК и КОЕ. Решението на испанското правителство идва под натиск от Международния олимпийски комитет. Преди два дни от МОК предупредиха, че ще поискат от международните спортни федерации да не провеждат състезания на испанска територия, докато не бъде решен въпросът с косовските спортисти. Повод за ултиматума беше провелото се миналата седмица световно първенство по карате в Мадрид. Косовските спортисти бяха допуснати до участие, но трябваше да се състезават под неутрален флаг и химн. \"Въпреки че имахме две години и две различни правителства, Испания е единствената страна, която няма решение за Косово. Световното по карате преля чашата\", каза в понеделник испанецът Пере Миро, който е заместник-директор на отдела на МОК за връзки с националните олимпийски комитети. Испания е една от петте страни-членки на Европейския съюз, които не признават Косово за независима държава. Другите четири са Словакия, Кипър, Румъния и Гърция. Koсово обяви независимост от Сърбия през 2008 г., а от 2014 г. е член на Международния олимпийски комитет.", "date": "2018.11.14", "title": "Испания разреши на спортистите от Косово да се състезават под собствен флаг"}
{"url": "https://www.dnevnik.bg/sport/2018/11/14/3346027_fotogaleriia_polet_s_avtojir_nad_murtvo_more/", "text": "Туристи и посетители в Йордания се насладиха на полет с автожир над Мъртво море, организиран от местния кралски летателен клуб.", "date": "2018.11.14", "title": "Фотогалерия: Полет с автожир над Мъртво море"}
{"url": "https://www.dnevnik.bg/sport/2018/11/14/3346130_levski_lukoil_produlji_pobedniia_si_hod_v_kupata_na/", "text": "Баскетболистите на \"Левски Лукойл\" продължиха безгрешния си ход в Купата на ФИБА Европа. Българският шампион надигра финландския \"Катая\" със 102:95 като гост и записа пета победа от пет мача в група G на четвъртия по сила европейски клубен турнир. Двата отбора си бяха гарантирали класирането за втората групова фаза на турнира още преди тази среща. Успехът във Финландия обаче осигури на \"Левски Лукойл\" първото място в групата. Гръцкият \"Арис\" и украинският \"Днипро\" ще отпаднат от надпреварата. \"Левски Лукойл\" изоставаше в резултата през по-голямата част на двубоя с \"Катая\". Финландците имаха аванс от пет точки след първото полувреме, а преди последните десет минути водеха със 75:72. Българският шампион обаче изигра силна последна четвърт, в която се наложи с 30:30. Христо Захариев беше най-полезен за победата на \"Левски Лукойл\" с 21 точки и 12 борби. Деян Иванов също вкара 21 точки, към които добави осем борби и четири асистенции. Патрик Рембърт се отчете с 19 точки, седем асистенции и пет борби. Миливойе Мийович добави 16 точки. \"Балкан\" също продължава напред Другите два български отбора, които участват в турнира, претърпяха поражения тази вечер. \"Балкан\" (Ботевград) отстъпи със 73:84 при гостуването си на \"Цмоки Минск\", а \"Рилски спортист\" загуби с 83:104 срещу \"Алба Фехервар\" у дома. Въпреки загубата в Беларус \"Балкан\" също се класира за втората групова фаза на турнира. Българският отбор има три победи и две поражения, с колкото са \"Цмоки Минск\" и АЕК (Ларнака). Тимът от Ботевгард обаче не може да бъде изместен от едно от първите две места. \"Балкан\" ще гостува на белгийския \"Монс\" в последния кръг на 20 ноември. Дори да загуби, българският отбор ще бъде с по-добри показатели от загубилия мача между \"Цмоки Минск\" и АЕК (Ларнака). При успех тимът от Ботевград ще спечели групата. В същото време \"Рилски спортист\" претърпя пета загуба от пет мача и остава твърдо на последно място в група F. Тимът от Самоков отдавна загуби шансове да продължи в следващата фаза.", "date": "2018.11.14", "title": "\"Левски Лукойл\" продължи победния си ход в Купата на ФИБА"}
{"url": "https://www.dnevnik.bg/sviat/2018/11/14/3346134_tereza_mei_poluchi_odobrenie_ot_kabineta_na_sdelkata/", "text": "Британският премиер Тереза Мей получи подкрепа от кабинета за текстовете в проекта на споразумение за Брекзит, предаде Би Би Си. Това стана след продължило пет часа заседание. Най-спорният момент в споразумението е засягал границата със Северна Ирландия. Преди документът да има правна стойност, той трябва да бъде одобрена и от депутатите от Великобритания, както и от всяка държава-членка на ЕС. При положение, че това се случи, Великобритания ще напусна ЕС в петък 29 март 2019 година. \"Твърдо вярвам, че проектът за споразумение за оттегляне е най-доброто, което може да бъде договорено, и кабинетът трябваше да реши дали да продължи преговорите\", коментира Тереза Мей. Тя потвърди, че кабинетът е взел колективно решение да подкрепи проекта за документ. Британският премиер посочи в кратката си реч след събирането, че документът защитава интересите на Великобритания и гарантира стабилността на икономиката и запазването на работни места. Мей допълни, че текстовете гарантират на страната, че ще запази контрола върху своите пари, закони и граници. Тя обаче не скри, че за Великобритания предстоят тежки дни. Британският премиер обяви, че тази вечер ще обсъди текста на споразумението с ЕС с лидера на Демократичната юнистка партия (DUP) Арлен Фостър. DUP е коалиционен партньор на Тереза Мей, като благодарение на подкрепата на партията е възможно управляващото мнозинство. Според коментатори мнението на Фостър, ще е ключово за бъдещето на документа. Още тази вечер британският премиер ще запознае накратко с основните моменти в споразумението посланиците на 27-те страни от ЕС в Лондон. Утре предстои реч на Тереза Мей пред парламента, която да убеди депутатите да подкрепят документа. По-късно  изявление по документа направи  и основният преговарящ за Брекзит от страна на ЕС Мишел Барние. Според Би Би Си тази вече ще бъдат оповестени и текстовете на споразумението.", "date": "2018.11.14", "title": "Тереза Мей получи одобрение от кабинета на сделката за Брекзит"}
{"url": "https://www.dnevnik.bg/photos/2018/11/14/3345998_fotogaleriia_svetovnite_snimki_na_denia_-_14_noemvri/", "text": "Служителка във ферма за сладководни раци в езерото Хонгзе, преглежда продукцията, провинция Дзянсу, Китай.", "date": "2018.11.14", "title": "Фотогалерия: Световните снимки на деня - 14 ноември 2018г."}
