{"url": "http://www.dnevnik.bg/sport/2017/11/11/3076239_s_nulevo_ravenstvo_v_posten_mach_daniia_i_irlandiia/", "text": "Дания и Ирландия направиха нулево равенство в баража за класиране на световното в Русия догодина. Мачът на стадион \"Паркен\" в Копенхаген беше постен, като не донесе много вълнуващи моменти за публиката. Датчаните владееха повече топката, атакуваха повече, но не успяха да преодолеят игралия силно вратар на съперника Дарън Рандолф. В 12-ата минута стражът направи две спасявания след удари на Йенс Ларсен и Андреас Корнелиус. В 33-ата и Систо имаше възможност за Дания, но не се възползва. Най-добрият шанс за гостите дойде малко преди почивката, когато Сайръс Кристи пропусна. През втората част головите възможности отново бяха малко. В последната минута Рандолф направи ново спасяване, като се справи с удар с глава на Поулсен. По-рано през деня Мароко и Тунис си осигуриха място на световното, като спечелиха групите си в квалификациите в Африка.", "date": "2017.11.11", "title": "С нулево равенство в постен мач Дания и Ирландия оставиха развръзката за реванша"}
{"url": "http://www.dnevnik.bg/kultura/2017/11/11/3060556_otkus_ot_alamut_na_vladimir_bartol/", "text": "Романът на Владимир Бартол \"Аламут\", вдъхновил \"Голият обяд\" на Уилям Бъроуз и поредицата видеоигри Assassin's Creed, излиза на български език на 27 септември като част от портфолиото с класически европейски романи от ХХ век на издателство \"Парадокс\". \"Аламут\" е най-популярната словенска литературна творба в световен мащаб, издавана над 70 пъти на над 30 езика. Романът излиза на бял свят през 1938 г. и се счита за алегория на италианския фашизъм и репресиите на режима над словенското малцинство в Италия – тема, залегнала и в други произведения на автора. Първото издание на \"Аламут\" иронично е посветено на Бенито Мусолини, а по-късно Бъроуз го използва като вдъхновение, пишейки \"Голият обяд\". Действието в книгата се развива през ХІ век на територията на някогашна Персия и възкресява историята на Хасан ибн Сабах, шиитски духовен водач, бизнесмен, учен, ересиарх, мистик, убиец, аскет, политически революционер и основоположник и първи Велик майстор на ордена на федаините-асасини, съученик на Омар Хаям и Низам ал Мулк, по-късния Велик везир на Селджукската империя и първа видна жертва на асасините. Владимир Бартол (1903 – 1967 г.) е роден в Триест и е сред водещите словенски интелектуалци, признат за един от големите класици в словенската литература. През 20-те години на миналия век следва философия, теология, биология и психология в Париж и Любляна. Нарежда се сред първите, популяризирали идеите на Фройд в бивша Югославия. По време на Втората световна война Бартол взима участие в съпротивата срещу нацистката окупация на Югославия. Преводът е на Александра Ливен и Георги Стойчев, художник на корицата - Живко Петров. Синът на върховния господар беше убил даята на Хузестан! На другия ден цял Аламут говореше само за това. Никой не знаеше как точно се разпространи тази новина. Вестоносецът я каза най-напред на великите даи, които веднага го отведоха при Хасан. Може би тогава някой от даите, които стояха наблизо, я бе дочул, а може би самите велики даи я бяха издали неволно на някого по пътя. Всички разбраха за станалото, затова беше безсмислено да го крият от вярващите. Ибн Тахир дълго чака Хасан да го приеме. Върховният господар искаше да разбере всичко за убийството, затова дълго разпитва пратеника. – Гълъб донесе заповедта ти в Зур Гумбадан, Сеидуна. Тогава Къзъл Сарък ни обсаждаше вече от една седмица. Разруши всички по-малки твърдини, а след това с двайсет хиляди войници разби лагер пред нашата крепост. Каза ни да си тръгнем свободно, но великият дая отклони предложението. Ала Хюсеин, твоят син, поиска да предадем крепостта. Затова Алкеини те помоли да наредиш какво да стори с него. Ти заповяда да го оковат. Алкеини му съобщи това, като очакваше сам да се предаде. Хюсеин обаче подивя от гняв: \"На баща ми си ме предал, куче такова!\". Извади сабя и закла нашия командир. – Какво направихте с убиеца? – Оковахме го и го затворихме в подземието. Шейх Абдул Малик бен Аташ пое командването на крепостта. – Какво е положението в нея? – Трудно, господарю. Водата не стига, а и храната е на привършване. Имаме повече от три хиляди души в крепостта. Целият народ на Хузестан е с нас. Но проклетият Къзъл Сарък е жесток и всички се страхуват от него. Затуй не очакваме голяма помощ от тях. Хасан го освободи. Сега отново беше твърд и целенасочен. – Какво ще правиш със сина си, Ибн Сабах? – попита Бозорг Омид. – Ще го съдят според нашите закони. С тези думи освободи великите даи и повика Ибн Тахир. – Как вървят нещата с Ал Газали? – Почти цяла нощ го изучавах, Сеидуна. – Добре, знаеш ли какво е станало в Хузестан? Ибн Тахир го погледна и видя нови бръчки по лицето му. – Знам, Сеидуна. – Какво би направил на мое място? Ибн Тахир го погледна с ясен, светъл поглед: – Бих направил това, което повелява законът. – Ти си истински Знаеш ли кой е Иблис? – Иблис е злият дух, изкушил първите хора. – Той е нещо повече. Иблис е предател, изоставил господаря си и негов заклет враг. Ибн Тахир кимна. – Който предаде правилното учение и е негов враг, е роднина на Иблис. Защото истинското учение е учението на Аллах. И само едно учение е истинско. – Да, исмаилитското. – Правилно. Познаваш ли някого, който е напуснал нашето учение и е станал негов заклет враг? Ибн Тахир го погледна в очите, за да отгатне мисълта му. – Да не би да имаш предвид великия везир? – Да, този, който уби дядо ти, задето зачиташе нашето учение. Той е нашият Иблис и нашият зъл дух. Ти бъди нашият архангел и отмъстител за дядо си. Приготви меча си! Ибн Тахир стисна юмруци. Изправи се като кипарис пред Хасан. – Мечът е готов, Сеидуна. – Знаеш ли пътя от Рей до Багдад? – Познавам го. Родом съм от град Сава, който лежи покрай него. – Тогава слушай. Ще тръгнеш на път. Ще отидеш в Рей и оттам през Сава и Хамадан до Нехавенд. Но не отивай в бащиния си дом! Защото през целия път трябва да мислиш само за едно: как да изпълниш задачата си. Навсякъде бъди внимателен и разпитвай къде се намира и какво смята да прави великият везир. Получих вести, че в Нехавенд събира голяма войска против нас и против съперника си в Исфахан Тадж ал Мулк. Разбираш ли ме? Ал Газали е негов приятел. Отсега ти ще бъдеш ученикът на Газали – Осман, който му носи молба от своя учител. Затова вземи и неговата книга със себе си. Тук ти давам черното облекло, което носят сунитските ученици, а тук кесия с пари за път и писмо за великия везир. Печатът, който виждаш върху него, ще ти отваря вратите. Ибн Тахир пое черните дрехи от ръцете на Хасан и ги огледа с някакво радостно нетърпение. Кесията скри в пояса си, а свитъка под мантията. – При Хаким си научил как да се държиш пред великия везир. Когато тръгнеш от Аламут, ще вземеш нещата, които ти давам. Извън крепостта ще се преоблечеш на скришно място и ще хвърлиш всичко, което може да те издаде. Познавам Низам ал Мулк. Разбере ли, че те изпраща Ал Газали, ще те приеме с радост. Сега слушай добре! В онова запечатано писмо е скрита дълга, остра кама. Преди да предадеш на везира свитъка, тайно извади камата от него. Докато везирът отваря писмото, здраво го намушкай с острието във врата. Ако забележиш само капка кръв, знай, че си успял. Но внимавай да не се нараниш преди това. Защото краят на камата е намазан със страшна отрова. Ако само се одраскаш, няма да изпълниш задачата и завинаги ще изгубиш рая, в който толкова искаш да попаднеш. Ибн Тахир слушаше пребледнял, но със сияещи очи. – А после какво да направя? – После после се остави на милостта на Аллах. Портите на рая ще бъдат отворени за теб и никой няма да може да ти ги отнеме. Меките възглавници са наредени на килимите и там те чака Мириям, обградена от своите и твои слугини. Ако паднеш, ще паднеш направо в нейните обятия. Разбра ли ме? – Разбрах те, Сеидуна. Ибн Тахир се наведе и бързо целуна ръка на Хасан. Хасан потрепери. Ибн Тахир беше прекалено зает със себе си, за да забележи това. След това господарят се приближи до една полица и взе от нея златната кутийка, която Ибн Тахир вече познаваше. Отвори я и извади няколко топчета, които уви в парче плат. – Ето ти, за всяка вечер. Ще бъдеш все по-близо до рая. Но внимавай да запазиш последното до часа, когато отидеш при везира. Бъди внимателен. Защото те са ключът, който ще ти отвори портите на рая. Положи ръце на раменете му. – Сега тръгвай, сине мой. Объркан, блед, горд и необикновено развълнуван, Ибн Тахир си тръгна. Хасан го гледаше, докато не изчезна зад завесата. След това се хвана за сърцето. Не му стигаше въздух. Изкачи се бързо на върха на кулата и вдиша дълбоко. – Време беше – каза си. \"Сега би било добре да умра\", помисли. Само един непоколебим скок през стената и всичко щеше да свърши. Но кой знае къде щеше да се събуди след това? Снощи, когато разбра за убийството на Алкеини, бе невероятно близо до тази крачка. Великите даи дълго не можаха да го свестят. Когато дойде на себе си, първата му мисъл беше, че се е оказал в някакъв друг свят. Обзе го луд страх, каза си: \"Значи и след смъртта има нещо\". Беше ужасèн от живота си. Разбираше, че всичко, което беше правил приживе, след смъртта се превръщаше в едно голямо нищо. Само гласът на двамата му приятели го върна в действителността. След миг отново беше силен. Слава на Аллах, слабостта отмина. Освободи великите даи. Хюсеин Алкеини, дясната му ръка, мъртъв, убит от собствения му син! Законът ще се прилага безмилостно. Ибн Тахир трябваше да върви. Написа няколко думи в писмото и го запечата. Взе кама с острие като шило, което много приличаше на писалка, и го натопи в отрова. Сложи го да се суши. След това се хвърли върху леглото и заспа като мъртъв.", "date": "2017.11.11", "title": "Откъс от \"Аламут\" на Владимир Бартол"}
{"url": "http://www.dnevnik.bg/citat_na_deniia/2017/11/11/3076137_citat_na_denia_vsichki_triabva_da_podkrepiame/", "text": "Това каза председателят на парламентарната група на ГЕРБ Цветан Цветанов в Ловеч, цитиран от БНТ. Той определи интервюто на президента Румен Радев снощи пред БНТ като търсене на умишлен сблъсък с парламента и институционален сблъсък. Според Цветанов в действията на президента има умисъл, защото той не е споменал и дума за предстоящото европредседателство, за Западните Балкани, за приоритетите на България, както и за европейските фондове, с помощта на които се решават проблемите на българското общество. В интервюто  президентът Румен Радев заяви , че посоката на България към Европейския съюз и НАТО е била правилна, но посочи, че 28 години след началото на прехода според него повечето българи имат нужда от нова промяна и основният проблем на обществото е усещането за безпътица.", "date": "2017.11.11", "title": "Цитат на деня: Всички трябва да подкрепяме централния нападател на България Бойко Борисов"}
{"url": "http://www.dnevnik.bg/sviat/2017/11/11/3076138_firma_naeta_ot_shtaba_na_trump_e_poiskala_ot_uikiliiks/", "text": "Фирма за анализиране на данни, която била наета от предизборния щаб на Доналд Тръмп, е поискала по време на кампанията от \"Уикилийкс\" имейли, свързани с кандидатката на демократите за президент на САЩ Хилари Клинтън. От разобличителния сайт обаче отказали да й ги предоставят, предаде \"Асошиейтед прес\", цитирана от БТА. Александър Никс, главен изпълнителен директор на Кеймбридж аналитика (Cambridge Analytica), каза, че опитът е бил направен през юни миналата година, след като основателят на Уикилийкс Джулиан Асандж обяви публично че разполага с имейли на Клинтън и планира да ги публикува. Асандж обаче отхвърлил молбата на фирмата да \"сподели тази информация\" с нея. Така Никс, който съобщи това на технологична конференция в Лисабон, Португалия, призна за първи път, че е поискал имейли от Уикилийкс. По-рано Асандж каза пред АП, че е отхвърлил искане на Кеймбридж аналитика да й предостави информация. Щабът на Тръмп за спечелените впоследствие от него президентски избори в САЩ през ноември е платил на фирмата близо 6 милиона евро за управление на данни. Никс отрече Кеймбридж аналитика да е била свързана с каквато и да била намеса на Русия в президентските избори в Съединените щати. Ролята на фирмата в предизборната кампания на Тръмп привлече вниманието на комисиите на американския Конгрес, разследващи предполагаемото руско вмешателство в изборите.", "date": "2017.11.11", "title": "Фирма, наета от щаба на Тръмп, е поискала от \"Уикилийкс\" имейли, свързани с Хилари Клинтън"}
{"url": "http://www.dnevnik.bg/sport/2017/11/11/3076134_grigor_dimitrov_i_ostanalite_v_london_se_obiaviha/", "text": "Григор Димитров и останалите участници във финалите на АТП се изказаха критично за повечето от правилата в  новосъздадения турнир за млади играчи Next Gen . Надпреварата, която събира най-добрите тенисисти под 21 години по подобие на турнира в Лондон, тества няколко промени, целящи да направят мачовете по-кратки и удобни за телевизиите. Главното нововъведение е намаляване на нужните геймове за спечелване на сет от шест на четири. Форматът е три от пет сета, а тайбрекът влиза в действие при 3:3. Освен това след първо равенство в гейма няма предимство, а спечелилият следващата точка печели и гейма (както е в мачовете на двойки). Друга от генералните промени е, че системата \"ястребово око\" заменя съдиите на линиите. Правилото за пребиване на сервис, ако топката удари мрежата и падне в полето, е премахнато. По този начин според организаторите се вкарва допълнителен елемент на непредвидимост на старта на точките. Часовник засича за спазването на 25-секундното правило - максимално позволеното време между точките. Тенисистите имат само пет минути за загрявка и право на един медицински таймаут по време мача. Освен това играчите и треньорите могат да комуникират помежду си между сетовете. В допълнение е въведено и свободно движение на публиката. Това позволява на феновете да влизат и излизат по всяко време на двубоя - нещо, което е забранено в турнирите, за да не разсейва тенисистите.  Според финалистите в Лондон в състезанията от световния тур. \"Мисля, че е чудесно, когато се тестват нови неща. Интересно е да се види как изглеждат отстрани. Аз лично не съм най-големият фен на промените. Тенисът е много традиционен спорт. Предпочитам нещата такива, каквито са. Но кой съм аз, че да давам оценки\", коментира Димитров. Роджър Федерер изрази мнение, че повечето правила, които се тестват в Милано, нямат бъдеще. \"Не мисля, че има нещо грешно в сегашните правила, което да се нуждае от поправяне. Аз лично не искам да виждам промени в световния тур\", заяви швейцарската легенда. \"Може би изглеждат интересни, но дългите сетове ти позволяват да натрупаш аванс, да се чувстваш по-комфортно, да пробваш нови неща или да се върнеш в сета, дори да си изостанал. При новата система всяка точка струва твърде много и това не ти позволява нито едно от тези неща\", обясни Федерер. На същото мнение е Марин Чилич. \"Не ми харесва тази система със сетовете. Прекалено са кратки. Ако веднъж загубиш подаването си, става изключително трудно да се върнеш в сета\", коментира хърватинът, който е сред най-добре сервиращите играчи в света. Премахването на пребиването на сервис при мрежа и \"внезапната смърт\" при 40:40 в геймовете са другите неща, които финалистите в Лондон определено не одобряват. \"Но все пак, ако не изпробваш нещо, няма как да разбереш дали е добро или лошо. Трябва да се направи така, че да има възможно най-голямо шоу за зрителите. Ако някой ме попита дали искам промени, ще кажа не. Аз съм номер 1 в света, така че очевидно сегашните правила ми харесват\", заяви Рафаел Надал. Според водещите тенисисти часовникът за 25-секундното правило е сред нещата, които трябва да се въведат. \"Харесва ми това правило. Така всеки знае кога трябва да бъде готов за следващото разиграване. Мисля обаче, че за всичко останало трябва да се придържаме към старите правила\", каза Доминик Тийм. коментира Чилич. \"Другото, което много ми харесва, е \"ястребовото око\", което следи за пристъпване на линията при изпълнение на сервис. Докато гледах мачовете в Милано, да чуя какво казват треньорите на играчите също ми беше много интересно. Кортът за мачове на сингъл (без полето за двойки) също е страхотен\", допълни хърватинът. Според Зверев само две от новите правила ще бъдат въведени в световния тур. \"Едното е \"ястребовото око\", което заменя съдиите на линиите. Това определено е нещо добро. Другото е часовникът, който също има потенциал\", каза световният номер 3. Надал вярва, че всякакви потенциални промени трябва да бъдат правени с мисъл за феновете. \"Не е моя работа да взимам такива решения. Хората, които управляват нашия спорт, трябва да проучат ситуацията и да вземат правилните решения, така че тенисът да стане още по-интересен, отколкото е сега\", завърши лидерът в световната ранглиста.", "date": "2017.11.11", "title": "Григор Димитров и останалите в Лондон се обявиха против повечето правила в младежките финали"}
{"url": "http://www.dnevnik.bg/sport/2017/11/11/3076149_slovachka_iznenada_mikaela_shifrin_na_slaloma_v_levi/", "text": "Словачката Петра Влъхова спечели първия слалом за сезона в  Световната купа по ски алпийски дисциплини . Тя изненада голямата фаворитка Микаела Шифрин и с невероятен втори манш грабна успеха във финландския зимен център Леви. Влъхова беше втора след първото спускане, изоставайки на 21 стотни зад носителката на Големия кристален глобус за миналия сезон, но направи много силно каране във втория манш. Тя завърши само с 10 стотни аванс пред Шифрин. Успехът е трети за нея в Световната купа. Влъхова, която е на 22 години, триумфира в Оре през 2015 г. и в Аспен през март тази година. Всичките ѝ успехи са в дисциплината слалом. Тя стана и едва третата скиорка, която печели два поредни старта в тази дисциплина след Шифрин и Вероника Велез – Зузулова. \"Това е невероятно, беше много трудно да се преборя за победата. Притеснявах се от Микаела, защото тя винаги е много бърза, но запазих позитивна нагласа\", каза словачката, която беше много развълнувана след успеха и не можа да отговори как ще кръсти северния елен, който получава победителката в това състезание. Голямата фаворитка и победителка в Леви от 2013 и 2015 г. не успя да запише хеттрик на финландска земя. Шифрин, която остана пета в  гигантския слалом на старта на сезона в Зьолден , още няма успех през тази кампания. Все пак американката има 12 победи и общо 15 качвания на подиума в последните 16 слалома в Световната купа. Трета на подиума се качи швейцарката Венди Холденер. Тя се качи за 15-и път на подиума в Световната купа, но все още няма победа. Много силно каране направиха шведката Ана Свен-Ларсон и австрийката Щефани Брунер, които влязоха в Топ 10. Те се класираха седма и осма, въпреки че стартираха с 34-и и 53-и стартов номер. Следващият старт в Световната купа при дамите е на 25 и 26 ноември, когато в американския курорт Килингтън са гигантския слалом и слалома. В неделя е първият  слалом при мъжете , който също е в Леви.", "date": "2017.11.11", "title": "Словачка изненада Микаела Шифрин на слалома в Леви"}
{"url": "http://www.dnevnik.bg/sport/2017/11/11/3076151_voleibolniiat_marica_sutvori_podvig_i_vleze_v_grupite/", "text": "Волейболистките на \"Марица\" направиха забележителен подвиг в Красноярск, с който влязоха в групите на Шампионската лига. Пловдивчанки сътвориха обрат от 0:2 до 3:2 (20:25, 19:25, 25:22, 27:25, 15:12) при гостуването си на руския \"Енисей\". С това те заличиха  идентичната си загуба от преди четири дни  и стигнаха до решителен \"златен гейм\". В него воденият от Иван Петков отбор се наложи с 15:11 и подпечата историческото постижение. \"Марица\" се утвърди като абсолютен хегемон в България и в последните три години стана шампион. Въпреки  ниското ниво на вътрешното първенство , с много усилия пловдивският клуб, постигна целта си. Таня Петкова и Кремена Каменова станаха най-резултатни за \"Марица\" с по 18 точки, а Нася Димитрова добави 13. Ключът към успеха дойде след силния дух и стабилната игра на българския отбор. Пловдивчанки се справиха отлично в посрещане и направиха 14 блокади - с три повече от съперника. След два силни гейма \"Енисей\" - абсолютен фаворит в двубоя - беше на крачка от успеха. Рускините имаха превъзходство и поведоха убедително с 2:0. \"Марица\" отвърна с добра игра в третата част и намали. В четвъртата двата състава си разменяха водачеството. При второто техническо прекъсване българките изоставаха с 15:16, но поведоха с 21:17. Впоследствие се стигна до равенство, като при надлъгването до края \"Марица\" стигна до 27:25 и изравни. Вдъхновени от започнали обрат, пловдивчанки изиграха много силно и тайбрека. Още в началото те натрупаха преднина и съумяха да спечелят мача. \"Марица\" продължи на високо ниво и в \"златния гейм\". Това отвори вратите към големия обрат и влизането в Шампионската лига и пловдивчанки се възползваха.", "date": "2017.11.11", "title": "Волейболният \"Марица\" сътвори подвиг и влезе в групите на Шампионската лига"}
{"url": "http://www.dnevnik.bg/sport/2017/11/11/3076153_vuorujeni_napadateli_ograbiha_slujiteli_na_mercedes/", "text": "Служители на \"Мерцедес\" са били нападнати и обрани при напускане на пистата  \"Интерлагос\"  след петъчните тренировки във Формула 1. Това разкриха от германския тим в събота сутринта. Във вечерните часове след приключване на работата по болидите, конвой от коли е напуснал \"Интерлагос\", като сред служителите са били основни инженери, механици и хора от маркетинговия отдел. Техният микробус е бил спрял на един от светофарите, когато въоръжени са се доближили и са заплашили служителите на \"Мерцедес\" с пистолети. Един от нападателите дори е опрял огнестрелно оръжие в главата на един от механиците. Ценности са откраднати от служителите, но от тима обявиха че всички са добре и без наранявания. \"Част от моя екип пострада снощи след тренировките. Били са заплашени от въоръжени хора, имало е и изстрели. Това ме разстрои доста, молете се за моите хора, които днес продължават да вършат работата си, макар и да са леко изплашени\", написа в \"Туитър\"  Люис Хамилтън . Световният шампион разкри, че подобни неща се случват всяка година около уикендите на Формула 1 в Бразилия. По-късно от \"Уилямс\" обясниха, че те също са били в конвоя, заедно със служители на  ФИА , но благодарение на светването на зелените светлини са успели да се измъкнат. Трасето се намира в един от опасните квартали на Сао Пауло и подобни инциденти не са новост за Формула 1. Най-известната случка е от 2010 г., когато Дженсън Бътън като по чудо успя да се измъкне от нападатели.", "date": "2017.11.11", "title": "Въоръжени нападатели ограбиха служители на \"Мерцедес\" преди Гран при на Бразилия"}
{"url": "http://www.dnevnik.bg/razvlechenie/2017/11/11/3076144_dolche_i_gabana_puskat_dizainerski_makaroni/", "text": "Смятате, че на ежедневието ви му липсва малко блясък? Тази Коледа, само срещу 100 евро, може да си сварите паста с марката \"Долче и Габана\". Италианските модни дизайнери че пускат в продажба 5000 кутии тестени варива, произведени съвместно с известната фирма за паста \"Пастифичио ди Мартино\". За успокоение на почитателите й Доменико Долче и Стефано Габана не са се месили в рецептата - отпечатъкът им е върху \"винтидж\" кутията, опаковките, както и престилка, която носи техните подписи, пише \"Блумбърг\". Комплектът с четири разновидности паста ще се продава в избрани магазини и онлайн от 15 ноември. Начинанието приглася на последната колекция на дизайнерите, които представиха рокли с щампи на паста и зеленчуци и подобни аксесоари за сезон пролет/лято. С нея \"Долче & Габана\" става и поредната луксозна марка, поставила логото си на \"обикновени\" стоки, отбелязва списанието W. Този юни \"Прада\" пусна в продажба лимитирана серия кламери със своето лого. Наистина те бяха по-големи, сребърни и предназначени да се ползват като щипки за пари, но срещу 185 долара на парче бяха посрещнати нееднозначно. \"Тифани\" пък предлагакартонени чаши, чинии, тенекиени кутии и топки прежда на цени от 100 до 9000 долара. Най-известна обаче остава \"синята пазарската чанта\" на \"Икеа\", която  \"Баленсиага\" показа  в кожен вариант като част от колекция аксесоари, вдъхновени от пазарски торби.", "date": "2017.11.11", "title": "\"Долче и Габана\" пускат дизайнерски макарони"}
{"url": "http://www.dnevnik.bg/sport/2017/11/11/3076173_junosheskite_nacionali_postignaha_vtora_pobeda_v/", "text": "Националният отбор на България до 19 години победи с 2:0 Фарьорски острови в мач от европейските квалификации. Юношите, водени от Ангел Стойков стигнаха трудно до успеха, с голове след почивката, но благодарение на трите точки вече оглавяват предварителната си група 8. Българският състав е домакин на групата си в Сливен, в която са още Англия и Исландия. В първия си мач тимът  победи исландците с 2:1 . Победата над Фарьорски острови почти сигурно класира България за следващата фаза в пресявките към Евро 2018 във Финландия. Още в 4-ата минута  Калоян Кръстев  можеше да открие, но ударът му срещна страничния стълб. Малко по-късно отново таранът на \"Славия\" имаше възможност, но вратарят на гостите спаси. След почивката доминацията на България продължи и по-малко от минута след подновяването на играта, Андреа Христов се разписа. Централният защитник засече с глава центриране на Иван Тилев от корнер – 1:0. Попадението до голяма степен успокои футболистите на Ангел Стойков и те започнаха да действат с по-голямо самочувствие. В 56-ата минута Атанас Кабов стреля от фаул, но топката мина встрани от целта. Точно час след началото на мача падна и втори гол, а в неговата основа беше капитанът Станислав Иванов. Нападателят пусна хитър пас за Кръстев и той без проблем отбеляза второто попадение в срещата. Фарьорски острови завършиха само с един удар, който беше неточен. За сметка на това пропуските от страна на българските футболисти бяха доста и при малко повече коцентнрация те щяха да спечелят доста по-убедително. Следващият мач на тима е на 14 ноември срещу Англия от 14.30 ч. на стадион \"Хаджи Димитър\" в Сливен.", "date": "2017.11.11", "title": "Юношеските национали постигнаха втора победа в европейските квалификации"}
{"url": "http://www.dnevnik.bg/photos/2017/11/11/3076171_fotogaleriia_v_germaniia_beshe_dadeno_nachaloto_na/", "text": "Kакто винаги, на 11 ноември в 11 часа и 11 минути на площад \"Алтермаркт\" с карнавала в Кьолн официално започва новият карнавален сезон в Германия. Световноизвестният карнавал в Кьолн е пъстър празник, който хората на града са нарекли \"Петият сезон\".", "date": "2017.11.11", "title": "Фотогалерия: В Германия беше дадено началото на карнавалния сезон"}
{"url": "http://www.dnevnik.bg/detski_dnevnik/2017/11/11/3076174_tri_miliona_leva_poveche_shte_poluchat_profesionalnite/", "text": "Три милиона лева са предвидени в бюджета за финансиране на обучението в професионални гимназии. Това обяви днес министърът на образованието и науката Красимир Вълчев в Смолян след среща с директори на училища от региона, съобщи пресцентърът на министерството на образованието. Средствата са за обучение по специалности, които са важни за пазара на труда, главно технически професии, както и за професии, необходими за конкретния регион, уточни той. \"Идеята е да насърчим професионалните гимназии да ориентират профилите си според необходимостите на пазара на труда, а също и да ориентираме учениците. Целта ни е да насочим повече ученици към професионалното образование, защото занапред там ще могат да получават по-високи доходи. Ще ги насърчим със стипендии, ще преструктурираме профилите на професионалните гимназии, затова очакваме да ни подпомогнат и обществените съвети, в които има работодатели\", каза министър Вълчев. Той добави, че ще има увеличаване на средствата за училищата в малките и отдалечените общини, каквито са и Родопите.", "date": "2017.11.11", "title": "Три милиона лева повече ще получат професионалните гимназии"}
{"url": "http://www.dnevnik.bg/sport/2017/11/11/3076178_arjentina_specheli_sreshtu_rusiia_s_gol_ot_zasada/", "text": "Аржентина победи Русия при откриването на  стадион \"Лужники\"  в Москва. \"Гаучосите\" се наложиха с 1:0 след попадение на Серхио Агуеро, дошло след засада, при изграждането на атаката. Приятелската среща бе първа на стадиона в руската столица след ремонта за 350 млн. евро, започнал през 2013 г. На откриването на съоръжението присъстваше министър-председателят Дмитрий Медведев и вицепремиерът Виталий Мутко. Догодина на  световното първенство  \"Лужники\" ще приеме седем мача, включително двубоят на откриването и финала. \"Гаучосите\" доминираха през първата част и имаха половин дузина добри положения, с които можеха да открият резултата. На два пъти удари на Серхио Агуеро бяха спасявани в последния момент от Акинфеев, а Меси също имаше шанс да се разпише. Русия трудно се справяше със звездите на гостите, а в определени моменти футболистите на Станислав Червесов рядко си подаваха повече от три паса един след друг. В началото на втората част Агуеро подаде страхотен пас към Меси между четирима бранители, а №10 на аржентинците ефектно прехвърли Акинфеев, но Рауш успя да избие от голлинията. Най-добрите шансове за Сборная дойдоха след удари на Денис Глушаков от дистанция. При първият халфът на \"Спартак\" (Москва) прати топката встрани, а при втория Серхио Ромеро се намеси добре. Малко преди гола на Аржентина Русия имаше нова добра възможност, но Фьодор Смолов остана под топката при едно центриране. \"Гаучосите\" се възползваха от това и в 86-ата минута стигнаха до попадение. Меси изведе Кристиан Павон на десния фланг, но повторенията показаха, че халф-бекът на \"Бока Хуниорс\" е в засада, той намери Агуеро в наказателното поле. Първоначално ударът на нападателя беше спасен, но при добавката Агуеро отбеляза победното попадение.", "date": "2017.11.11", "title": "Аржентина спечели срещу Русия с гол от засада"}
{"url": "http://www.dnevnik.bg/sviat/2017/11/11/3076179_putin_otreche_politicheska_vruzka_mejdu_amerikanskiia/", "text": "Руският президент Владимир Путин отхвърли неотдавнашната информация, че министърът на търговията на САЩ Уилбър Рос имал дял в компания, която прави бизнес с водеща руска компания, потенциално свързана с роднини на Путин, предадоха \"Асошиейтед прес\" и БТА. Тази седмица въз основа на разследването \"Парадайз пейпърс\"  бе написано , че Уилбър Рос е акционер в транспортна компания, разчитаща на руската \"Сибур\" за голяма част от приходите си. Твърди се, че мъж, който е зет на Путин, е водещ акционер в Сибур. Руският президент заяви днес: \"Това не е нищо повече от бизнес. Никога не е имало и няма никаква връзка с политиката\". Путин отрече и предполагаемата връзка с неотдавна подведения под отговорност бивш ръководител на предизборната кампания на Доналд Тръмп Пол Манафорт. Манафорт е обвинен, че е работил като нерегистриран чуждестранен агент за Украйна и бившия й проруски президент Виктор Янукович.", "date": "2017.11.11", "title": "Путин отрече политическа връзка между американския търговски министър и Русия"}
{"url": "http://www.dnevnik.bg/sport/2017/11/11/3075951_angliia_i_germaniia_ne_se_pobediha_v_kontrola_na_uembli/", "text": "Класиката във футбола между Англия и Германия завърши без победител, след като приятелският двубой на \"Уембли\" между двата тима завърши 0:0. Дългоочакваният сблъсък не оправда очакванията и дори може да бъде наречен скучен. \"Трите лъва\" продължават да нямат успех като домакин срещу Бундестима от 1985 г. Въпреки това англичаните все пак прекъснаха серия от три поредни загуби на собствен терен срещу световните шампиони. Аглия беше без куп основни играчи, а най-опитният футболист на \"Трите лъва\", който излезе на терена беше защитникът на \"Манчестър юнайтед\" Фил Джоунс, който имаше 23 мача за родината си. Селекционерът Гарет Саутгейт пусна от първата минута трима дебютанти – Джордан Пикфорд, Тами Ейбръхам и Рубен Лофтъс-Чийк. Германия беше с доста по-респектиращ състав, в който личаха имената на световните шампиони Месут Йозил и Матс Хумелс. Останалите бяха част от новата генерация на Бундестима, а на пейката останаха Жером Боатинг, Сами Кедира, Марио Гьотце и Емре Джан. Преди почивката домакините разчитаха основно на флангови атаки, а най-големите опасности дойдоха от Киърън Трипиър. Футболистът на \"Тотнъм\" беше много активен по дясното крило и всичко по-интересно беше сътворено именно от него. Въпреки това Англия не отправи нито един точен удар преди почивката. Германия се отчете с по-чистите положения, но не можа да преодолее Пикфорд. В 20-ата мита Лирой Сане уцели гредата след хубав фалцов удар. След почивката Англия се активизира и бързо след подновяването на играта Джейми Варди изпробва рефлекса на Тер Стеген, но без да го затрудни. Това си остана и единствения точен изстрел на Англия в двубоя. Вторите 45 минути не се оказаха успешни и за германците, които след редица промени не показаха никак впечатляваща игра. И двата отбора действаха бавно, без особена изненада и логично не можаха да стигнат до гол. В друга контрола, играна на стадион \"Крал Бодуен\" в Брюксел, Белгия и Мексико завършиха 3:3. Двубоят беше много интересен и мина през множество обрати. Домакините откриха чрез Еден Азар още в 17-ата минута, но малко преди почивката капитанът на Мексико Андрес Гуардадо изравни от дузпа. През втората част Ромелу Лукаку отново изведе \"червените дяволи\" напред, преди да стигне до два гола на Ектор Лосано, с които мексиканците осъществиха пълен обрат. В 70-ата минута с втория си гол Лукаку оформи крайното 3:3. Участникът на световните финали Франция победи с 2:0 Уелс на \"Стад дьо Франс\". Головете за \"петлите\" отбелязаха Антоан Гризман в 18-ата и Оливие Жиру в 71-ата минута.", "date": "2017.11.11", "title": "Англия и Германия не се победиха в контрола на \"Уембли\""}
{"url": "http://www.dnevnik.bg/zdrave/2017/11/11/3075032_za_deset_godini_sa_zavedeni_28_dela_za/", "text": "За последните десет години има заведени 28 граждански дела, отнасящи се до специалността акушеро-гинекология от  общо 238 срещу лекари и болници . Това й отрежда второ място сред най-често \"съдените\" специалности след хирургията. От тези дела 43% завършват в полза на пациента, 29% все още са висящи и 28% са в полза на болницата или лекаря, срещу когото са водени. Тази статистика съобщи за \"Дневник\" адвокат Мария Шаркова, която е автор на новия сайт  \"Лекарска грешка\"  - половингодишен проект, посветен на събиране и анализиране на съдебната практика в областта на медицинските деликти (\"лекарски грешки\"). Потърсихме я за повече информация по темата след новината, че  жена от Бургас е спечелила такова дело на две инстанции този октомври , защото останала без детероден орган заради забавено лечение на инфекция след раждане със секцио.  са най-честите в тази специалност. След това са тези за   и на трето място - за   заради неправилно водене на раждането. Най-голямото обезщетение, което е присъждано, е за смъртта на родилка в софийска болница, като на родителите й са присъдени по 110 000 на всеки, а за детето 200 000 лв. Има също и няколко дела за   по време на секцио, като при тях средното обезщетение е около 30 хил. лв., посочи адв. Шаркова. От случаите на увредени или загубени органи в гинекологията, най-често става въпрос за дела за неправилно проведени операции, например довели да увреждане на съседни органи като уретер, от там и бъбрек. При уврежданията на новородените - най-често се стига до парализиране на крайник (най-често ръка) или фрактура на краче при раждането, поясни адвокатът. Освен граждански дела, понякога срещу лекарите може да се заведе и  , което се води от прокуратурата: за причиняване на смърт или средна/тежка телесна повреда по непредпазливост. Такива дела за периода от десет години са малко -  , като в по-голямата си част,  , са завършили в полза на подсъдимите, т.е лекарите са били оправдани.  са най-вече финансови. Логиката на съда е, че това са пресъпления по непредпазливост, а не умишлени и за тях се налагат по-ниски наказания, поясни адв. Шаркова. При наказателните дела, завършили с присъда за лекаря, които са по-малко от една трета от всички, обикновено има условни присъди и лишаване от право да се упржанява професията за срок до три години, като отделно роднините могат да предявяват и граждански иск за обезщетение. Засега има само една ефективна присъда на АГ лекар - за смърт и на родилката и на бебето, но тя  . Макар че има и други авторитети, които могат да налагат санкции върху провинените лекари, на практика единствено наказателната присъда се оказва фактор за   за практикуване на осъдените. Иначе Централната етична комисия на Българския лекарски съюз има правомощието да прави това и без решение на съда, като може да наложи  Това обаче видимо не е практика. Последната статистика от там е от 2016 г. и показва седем отнети лиценза за пет години назад, и то само след съдебни решения срещу съответните лекари.  също може да налага санкции (глоби на лекарите и имуществени санкции на болниците) за нарушаване на правата на пациентите, неспазване на медицинските стандарти и други наредби в областта на здравеопазването. В момента обаче в тази връзка има затруднения, защото последният стандарт по АГ беше отменен от Върховния административен съд като незаконосъобразен и има спор в практиката дали тази отмяна връща действието на стария стандарт или в момента няма въобще действащ стандарт. Това затруднява работата на наказващите органи, допълни Мария Шаркова.  също може да накаже лекар да не практикува за определен срок, но само при повторно нарушение. Според адв. Шаркова тук е  . \"Самоконтролът е много важен за всяка една гилдия. В крайна сметка подобни нарушения рефлектират върху отношението към всички професионалисти и ако няма ефективен контрол, този проблем се задълбочава\", коментира тя. Дава пример с други държави, където има т.нар. peer review, в рамките на който лекари-колеги преценяват правилността на действията на лекаря и излизат с обективно становище. \"Целта не е да се замаже проблемът, да се скрие грешката на принципа \"да помогнем на колегата\", а ако има нарушение това да се знае, за да се предприемат адекватни мерки. И тук не става дума за линчуване и унижаване на специалиста, а наистина за подобряване на системата\", казва Шаркова.", "date": "2017.11.11", "title": "За десет години са заведени 28 дела за акушеро-гинекологични лекарски грешки"}
{"url": "http://www.dnevnik.bg/bulgaria/2017/11/11/3075834_bulgariia_niama_da_uvelichava_kontingenta_si_v/", "text": "България няма намерение да увеличава контингента си в Афганистан, според Министерството на отбраната. В четвъртък генералният секретар на НАТО  Йенс Столтенберг обяви , че страните от Алианса ще одобрят увеличаване на контингента в Афганистан с около 3000 души. Близо половината от тях ще дойдат от САЩ, а другите - от останалите съюзници, каза Столтенберг след среща на министрите на отбраната. Числеността на международната операция \"Решителна подкрепа\" ще достигне 16 000, докато сега е 13 000. България участва в мисията \"Решителна подкрепа\" от есента на 2014 г. Контингентът беше увеличен с решение на правителството  през юли тази година  до 160 души вместо 110. Като аргумент тогава беше посочена \"усложнената военно-политическа обстановка в Афганистан и решението на командването на НАТО да преразгледа състава на силите, участващи в мисията, и да отправят призив към държавите участнички за увеличаване на приноса им.\" Основната задача на българските войници е да охраняват летището в Кандахар. Според Ройтерс САЩ планират да осигурят 2 800 нови войници, а от останалите партньори се очаква да изпратят допълнителни 700 души. Според официална информация на НАТО 27 други държави са поели ангажимент, че ще увеличат броя на войниците си. Сред тях е Полша, която е декларирала на срещата на НАТО, че ще увеличи войниците си от 200 на 300, но полският президент Анджей Дуда трябва да подпише. България беше представена на двудневната среща на министрите на отбраната на страните-членки на НАТО с делегация водена от заместник-министъра на отбраната Атанас Запрянов.", "date": "2017.11.11", "title": "България няма да увеличава контингента си в Афганистан"}
{"url": "http://www.dnevnik.bg/bulgaria/2017/11/11/3075784_zagubenite_evropari_za_nauka_moje_da_budat_prehvurleni/", "text": "България ще опита да спаси средствата по оперативна програма \"Наука и образование за интелигентен растеж\", които  най-вероятно ще бъдат загубени за изграждането на научни центрове , чрез прехвърляне в други оперативни програми. Преговорите за това ще се водят между правителството и Европейската комисия (ЕК) в следващите седмици, обясниха източници на \"Дневник\". Става въпрос за част от  350 млн. лева, с които ще се финансира изграждането на четири центъра за върхови постижения и осем центъра по компетентности.  Заради редица забавяния, в т.ч. и по процедурите за избор на оценители, и вече ясно очертаваща се невъзможност да се изпълнят междинните цели - 30 % от средствата да бъдат усвоени до края на 2018 г., по тези проекти най-вероятно ще бъдат загубени до 70 млн. лева, съобщи още през лятото просветният министър Красимир Вълчев. В момента управляващите се надяват загубите да са по-малко и да се проведат успешни преговори поне част от средствата да бъдат прехвърлени към други оперативни програми понеже не могат да бъдат прехвърлени за образователните проекти по \"Наука и образование за интелигентен растеж\", тъй като идват от друг европейски фонд. За да бъдат размразени парите по оперативната програма,  които бяха спрени в началото на годината заради редица нарушения , вече бе направено едно \"прехвърляне\" на средства по осите, по които се финансират образователни проекти -  просветното министерство намали с 50 млн. лева разходите по системни проекти с общ бюджет 268 млн. лева , но парите няма да бъдат загубени, а ще останат в бюджета на \"Наука и образование за интелигентен растеж\". От други средства обаче страната ни ще трябва да се откаже сама чрез налагане на плоски финансови корекции по проектите. Другата седмица се очаква  новата изпълнителна агенция към образователното министерство, която вече управлява оперативната програма , да обяви дали приема оценката на кандидатстващите за финансиране проекти за научни центрове, която бе направена от италианската фирма \"Прогетти плант\".", "date": "2017.11.11", "title": "Загубените европари за наука може да бъдат прехвърлени в други оперативни програми"}
{"url": "http://www.dnevnik.bg/analizi/2017/11/11/3075584_specializiraniiat_nakazatelen_sud_se_prevrushta_v/", "text": "Напоследък като част от голямата дискусия за съдебната власт все по-ангажиращ общественото внимание изглежда въпросът за статута на специализираните съд и прокуратура. Влезлите в сила последни изменения на Наказателно-процесуалния кодекс промениха разглеждането на определен тип дела срещу лицата, заемащи висши управленски постове. Така за една категория престъпления властимащите ще бъдат съдени от Специализирания наказателен съд (СпНС), а досега за тези престъпления процесите срещу тях бяха водени пред Софийски градски съд (СГС). За всички останали провинения делата срещу лица, натоварени с властнически правомощия, ще бъдат гледани по общия режим на подсъдност от съдилищата в страната. Докато юридическата общност остава привързана към принципите за върховенство на правото и независимост на съдебната власт политиците са изкушени да организират бързи и шумни процеси в борбата с корупцията, често със спорен успех. От цялото начинание със законовата промяна гражданите би ги вълнувало ще има ли най-сетне доказано пред съд обвинение на прокуратурата и следователно осъдени публични лица. Но за целта е нужно разследването и осъждането да бъде извършено по правилата, т.е. съгласно международните и конституционните стандарти. Подкрепа получават две изключващи се тези – едната за безпроблемния характер на специализирания съд, другата за извънредния му характер. Нека направим опит да въведем критерии, по които да разгледаме твърдостта на тезите, това ще направи възможно привнасянето на силни аргументи и в двете посоки. В изпълнение на конституционния принцип за разделението на властите съдебната власт упражнява демократичен контрол над действията на лицата, упражняващи законодателната и изпълнителната власт. Тоест от отслабена съдебна власт имат интерес силните на деня, за да не се явява тя коректив за грешните им политики, провеждани в разрез със закона. В българския контекст и силните, и опозиционните на деня се възползват от слабостта на съдебната власт. Проблем настъпва при евентуалната загуба на избори и силно разместване на политическите сили – тогава политиците имат остра нужда от обективна прокуратура и независим съд, за да не се превърнат загубилите в жертва на предрешени съдебни процеси. А на обществото съдебната власт е потребна, освен за да защитава собствените му права,2 и за да не послужи за утвърждаването по силов ред на политически лица. С последните промени в Закона за съдебната власт управляващите предвидиха специален ред на по-високи възнаграждения за съдиите и прокурорите от специализираните съд и прокуратура. Това е изцяло превантивно възнаграждаване на една категория магистрати и дори елементарно погледнато може да бъде приравнено на това как политическата класа си плаща, за да бъде по-милостиво разследвана и съдена. Ако изключим тезата за купуването на милост, в обратния случай проблемът със заплащането може да бъде тълкуван като По този начин в краткосрочен план политиците задоволяват обещанието за повече възмездие пред обществото без като цяло правосъдието да носи повече справедливост за отделния гражданин. Съдът и прокуратурата приемат функцията на изпълнител на политически обещания. Независимостта на съдебната власт придобива нехарактерната дейност на изпълнител на политически цели, без те да са основани на закона и да са трайно социално обосновани. Независимостта на съдията следва да се проявява най-твърдо в прилагането на закона, дори и присъдата да не удовлетворява обществените нагласи. Следователно на чисто концептуално ниво проблемът не е със съществуването на специализиран съд и прокуратура, а с начина, по който е организирана работата на самите институции – в риск от зависимост и съмнение за влияние. Съгласно основните начала на наказателния процес съдът, прокурорът и разследващите органи вземат решенията си по вътрешно убеждение, основано на обективно, всестранно и пълно изследване на всички обстоятелства по делото, като се ръководят от закона. Когато разглеждаме гаранциите за независимост на съдебната система, трябва да имаме предвид, че съдийската независимост включва три аспекта: независимост на отделния съдия, независимост на отделните съдилища и независимост на системата на съдилищата. Първият от детайлите и пряко проявление на тези принципи е финансовата и социална сигурност на съдиите. Споменатата вече привилегия за по-добро възнаграждаване на спец магистратите, необвързано с по-голям обем работа, създава по-благоприятен режим за едни магистрати пред други. Така съдиите, разглеждащи същите по вид дела на същото по степен ниво в съдебната йерархия спрямо \"обикновените граждани\" биват различно третирани за същия вид работа. А това поставя в риск независимостта на общите съдилища и цялата система на съдилищата Съдиите и прокурорите в специализираните съд и прокуратура се назначават съгласно условията за всички останали магистрати – при провеждане на конкурс по процедурата, установена в ЗСВ. Периодичното им атестиране, повишаване и наказване също изцяло съответства на общия режим. На пръв поглед законността на участниците в съдебния процес е безспорна. Но при детайлно вглеждане особен, извънреден статут на магистратите отново придава специфичният тип възнаграждаване. Така с едно законодателно решение се нарушават три законови принципа, а именно изброените в т. 1, 2 и т. 3 И при разглеждане на делата срещу управленски фигури остава спазен принципът за законоустановеност на престъплението и законоустановеност на наказанието, но водещият в НПК принцип за равенство на страните бива нарушен, тъй като процесът ще се води по същите процесуални правила, с изключение на подсъдността и сроковете. Делата срещу управляващите ще бъдат гледани в по-кратки срокове, а с преместването само на част от делата по отношение на лицата от СГС към Специализирания наказателен съд се постига смесване между допустимите критерии за определяне на специална и особена компетентност. В резултат на това на СпНС нито са подсъдни всички дела срещу определен тип лица, нито определена категория дела срещу всякаква категория лица.  съдилища се правят за повишаване на ефективността, например един съд по търговска несъстоятелност да гледа само такъв тип дела.  съдилища се създават като гаранция за разделението на властите. Когато, обаче, СпНС е нито специализиран по материя, нито спрямо всички престъпления, извършвани от категория лица, тогава не се постига нито специалност (т.е. задълбоченост), защото останалите съдилища продължават да гледат такива дела (т.е. и пари не се спестяват), нито гаранция за политическа безпристрастност на особените категории лица. Тук е мястото да отбележим, че до преди промените, за да се гледат делата от СГС като особената подсъдност, това е породено като превенция срещу местните политически опасности за овладяване на местните съд и прокуратура. Когато не се постига ефективност по нито едно перо, това е допълнителен белег за извънредност. Елементът със специализацията както по материя, така и по подсъдност има традиция в българското правосъдие, но само при провеждането на този критерий докрай. Такъв пример са военните съдилища – пред тях се разглеждат всички престъпления, извършени от служещите. Специализацията по материя е наложило отделянето като самостоятелни на административните съдилища – но те гледат цялостната материя по оспорване на административни актове. Като допълнителен аргумент идва и големият въпрос, ако българското правосъдие преминава към утвърждаване на специализирани юрисдикции, то делата срещу висшите функционери на властта безспорно са належащи, но не бива да се подминават и останалите материи? За бизнеса с особена важност се ползват търговските спорове – тогава да организираме специализирани търговски съдилища? За гражданите, като икономически по-слаби от бизнеса, правната неизвестност, породена от бавното правосъдие ги прави още по-несигурни в икономически и социален аспект. Значи, по тази логика – законодателно следва да сложим началото на специализираните по материя съдилища като всестранно решение на проблемите. Но, ако създаването на съдилища за специфични проблеми като детското правосъдие или бракоразводни дела изисква и специфични социални умения на съдията, то прилагането на наказателния закон не изисква по-детайлни и специални умения. Това би означавало, че спрямо гражданите се правораздава от по-ниско квалифицирани съдии, а политиците се срещат с по-добри професионалисти Исторически извънредните съдилища са създавани, когато нов политически режим търси отговорност на лицата от стария, преди него действащ режим, и не може да получи гаранции, че ще успее да постигне целения резултат – да не остане неосъден политик от миналото. Извънредността на политическите съдилища е продиктувана и когато действащ политически режим следва да елиминира неудобни опозиционни елементи – Народният съд, действал в България при установяване на комунистическата диктатура носи и двата белега. Доктрината за законна юрисдикция, прогласена в чл. 6 от НПК, в която се инкорпорира забраната за извънредност (т.е. за политическа обусловеност) е Когато не се дават за разглеждане всички дела по определени обвинения (всички подкупи например), нито се предават всички престъпления на определена категория лица (например - и шофирането при употреба на алкохол на магистрати и министри), това означава избирателност. Всяка избирателност според практиката на правозащитните наднационални съдилища е белег на политическа извънредност. Нищо чудно през Специализирания наказателен съд да се превъртят бивши, действащи и бъдещи политически играчи, а през този период ние ще махаме за сбогом на демократичните държави с демократични институции и ще се радваме на специализирано правосъдие.", "date": "2017.11.11", "title": "Специализираният наказателен съд се превръща в извънреден"}
{"url": "http://www.dnevnik.bg/bulgaria/2017/11/11/3075873_pravoslavnite_hristiiani_pochitat_sveti_mina/", "text": "Православната църква днес почита свети великомъченик Мина Воин, покровител на семейството, сираците и бездомните, пазител на пътуващите на дълъг път, воините и лечителите. Свети Мина закриля и жените, затова на този ден те се молят пред иконата на светеца за здравето на децата си, за радост и благополучие в дома. На 11 ноември се почитат и светците Виктор и Викентий, затова   с имена Виктор, Виктория, Мина, Минка и Минчо. С решение на правителството от 2010 г. днешният ден е обявен и за професионален празник на охранителя и частната охранителна дейност. Единственият манастир, който носи името на светеца, се намира в покрайнините на София - Обрадовския манастир \"Св. Мина\". Там ще бъде отслужена празнична света литургия, водена от протосингела на Софийската света митрополия архимандрит Василий. Св. Мина бил войник в Египет. За вярата след мъчения бил посечен с меч през 296 година при Диоклетиан и Максимин. Той изповядвал християнската вяра и служил във войската, разположена в Котуанската област, под началството на военачалника Фирмилиан. По това време в Рим царували заедно двамата нечестиви царе Диоклетиан и Максимин (284-305 г.). Те издали указ да се предават на мъчения и да се убиват всички християни, които не се покланят на идолите. Според указа вярващите в Христа навсякъде били принуждавани да извършат идолски жертвоприношения. Тогава блаженият Мина, като не желаел да гледа това бедствие и почитането на бездушните идоли, оставил воинското си звание и се оттеглил в планините в пустинни места. Той сметнал, че е по-добре да живее със зверовете, отколкото с хора, които не познават Бога. Свети Мина дълго време се скитал в планините и пустините, поучавайки се в Божия закон, с пост и молитва очиствайки душата си и служейки ден и нощ на Единия Истински Бог.", "date": "2017.11.11", "title": "Православните християни почитат свети Мина"}
{"url": "http://www.dnevnik.bg/kultura/2017/11/11/3075074_sakskoburggotski_ne_umeete_dainov_da_si_upravliavate/", "text": "  , защото и двамата знаехме как (и защо!) да не превръщаме политическия си конфликт, колкото и да е остър, в лична свада. Нито аз някога го обидих лично, нито той – мен (с Огнян Минчев доста бързо се сдъвкаха на лична основа, защото и двамата прекалиха). Та обаждат ми се един ден от офиса на \"министър-председателя, Негово Величество\" (така го титулуваха) да отида на среща. Отивам, без да знам по какъв въпрос. Гледам: секретарките са същите (не бяха забравили какво кафе пия), канарчетата в клетките – и те. Не е пипнат и изисканият кабинет, наследен от Костов. Викам си на акъла: аха, това е символна заявка, че Симеон иска близост със СДС. Затова ще да ме привикал... Нищо подобно, оказа се, не беше в дневния ред на премиера-цар, който веднага хвана бика за рогата: – Не умеете, Дайнов, да си управлявате селяните... Я пак? Какви селяни, какви пет лева... – Вие, Дайнов, им пазите школото; а те ни пращат такива доноси по ваш адрес, че според правилата трябва да ви дадем на прокурор. Гледа строго през очилата, скулите му – изострени и леко зачервени; работата е сериозна. Аз се чувствам все по-нелепо в ултраофициалния костюм, в който се бях напъхал заради тази среща. Величеството продължава: – Вижте какво ще направим. Ще отидете в сградата отсреща, в Министерството на просветата. Ще търсите зам.-министър Мукадес Налбант и тя ще ви обясни подробностите. Пресичайки Ларгото, звъня на нашия приятел и съратник Яшар Шабан и го питам що за птица е тази Мукадес. \"Серт кадън, Евгений ефенди, кутсуз баян\" – отвръща Яшар бей. По онова време учех турски (не го научих), та си общувахме на попара от моя език и неговия. Лошава жена била. Май загазих... След минути съм в кабинета на въпросната Мукадес, която се оказва ниска, кръгла и доста дръпната жена. Малкият ѝ офис е побелял от хартии, разпръснати по бюрото, на дивана, на масичката за кафе и по пода. Тази да не би да си подрежда архивата? Слага ме да седна на креслото за гости (свободно от бумаги), а тя самата се паркира на стола зад бюрото си. Гледа ме строго, от горе надолу (явно е вдигнала стола на \"макс\"), и после с широк жест привлича вниманието ми върху хартиите, покрили офиса: – Ще трябва да се запознаете с всички тези сигнали... Сигнали? Да не сме се върнали в 80-те години? Оказа се – бяхме. Ставаше дума за над 60 доноса, всичките писани от мои съселяни, работещи в училището, което пазех от закриване – т.е. съхранявах им местоработата – от 1994 година насам. Повечето бяха писани до премиера Костов и президента Стоянов, последните няколко – до премиера Сакскобургготски. Не играят на дребно моите съселяни, право на големите началници донасят... Защо тази Мукадес ги беше пръснала из целия офис, вместо да ми ги представи в спретната купчинка? За да се ошашкам, разбира се. Ама аз за последен път се бях шашкал някъде в средата на 80-те... – И какво очаквате от мен? – питам студено. – Да прочетете например последния сигнал и да ми дадете поне една причина да не го придвижа към прокуратурата – отвръща тя още по-студено, та чак ледено. Вземам, чета творението на съселяните ми: (подмазвачи ниедни!),  Отдолу – една дузина подписи. Един вид петиция. Избухвам в смях, а тази Мукадес ме гледа с рязко изострен поглед. Наистина – серт жена, но на мен ми е смешно: – Вижте, Налбант, годишният бюджет на училището е десетина хиляди лева; аз намирам дарения за още горе-долу толкова. Уверявам ви: това училище цялото да си го сложа в джоба барабар с опитното поле, не струва 137 милиона деноминирани лева. Нещо повече: селата Миндя, Капиново и Мерданя, взети заедно – и те не струват 137 милиона деноминирани лева... Размина се. Явно прецени, че ще стане смешна, ако прати този \"сигнал\" до прокуратурата. Това селяните са много неблагодарен биологичен вид. Ти им пазиш хляба, а те – доноси до ръководството. Когато две-три години по-късно ми се обади Даниел Вълчев, тогава просветен министър, за да ми каже, че ще закрие училището в Миндя – този път не се възпротивих. Най-малкото знаех, че държавата вече е изградила система, при която освободените ученици няма да останат на улицата – с ЦСП /Центъра за социални практики - бел. ред./ бяхме участвали в цяла камара проекти за появата на така наречените \"ресурсни учители\", които да се занимават с увредени деца в общообразователните училища. Децата нямаше да пострадат; а селяните си го изпросиха. Оставих Вълчев да закрива. Разбира се, оставайки най-сетне без заплати, потърпевшите (доносниците) пак мен обвиниха... Бях виновен, когато имаха заплати; и пак бях виновен, когато се оказаха без такива. Няма оправия.", "date": "2017.11.11", "title": "Сакскобургготски: Не умеете, Дайнов, да си управлявате селяните (откъс от новата книга на политолога)"}
{"url": "http://www.dnevnik.bg/sport/2017/11/11/3074709_nadal_i_federer_se_gotviat_za_finalen_duel_za_sezona/", "text": "След като си разделиха четирите трофея в Големия шлем, спечелиха пет от деветте турнира от сериите \"Мастърс 1000\" и отново окупираха първите две места в световната ранглиста, Рафаел Надал и Роджър Федерер се готвят за един последен дуел през сезона. В компанията на няколко дебютанти и тенисисти с малко опит на подобна сцена, 31-годишният испанец и 36-годишният швейцарец влизат като фаворити във финалите на АТП в Лондон. Двамата се срещнаха четири пъти тази година, три от които в мач за титла. Федерер спечели всеки един от двубоите - на Australian Open и на мастърсите в Индиън Уелс, Маями и Шанхай. Очакванията на повечето специалисти и букмейкъри са последният двубой в мъжкия тенис сезон да предложи още една битка между най-успешните играчи в историята. \"Няма нужда да побеждавам Роджър, за да имам по-голяма увереност. Побеждавал съм достатъчно, за да бъда уверен. Но ще бъде страхотен начин да завършим годината, ако се срещнем и получа още един шанс\", коментира Надал на официалната пресконференция преди турнира. \"Не трябва да забравяме, че всичките ни срещи тази година бяха на настилките, които той харесва повече от мен. Трябва да го приема и да намеря различен подход към евентуален мач помежду ни. Ако се срещнем и съм достатъчно здрав, се надявам да имам шансове да го победя\", допълни световният номер 1. Състоянието на Надал Физическото състояние на лидера в световната ранглиста е голямата въпросителна преди турнира в Лондон. Той получи контузия в коляното, която го принуди да се оттегли преди двубоя му с Филип Крайнович от четвъртфиналите на мастърса в Париж. Участието на Надал в Лондон беше под въпрос. Самият той все още не е сигурен дали ще е достатъчно здрав, за да стартира в надпреварата. Испанецът трябва да излезе на корта в понеделник от 22.00 часа за двубой с Давид Гофен. \"Щом съм тук, намерението ми е да играя. Така се чувствам днес. Не мога да предскажа какво ще се случи в следващите два дни. Ако се случи нещо негативно, трябва да го приемеш и да се прибереш у дома. Но плановете ми са да играя тук и да дам всичко от себе си\", обясни Надал. Той заяви, че оттеглянето му от турнира в Париж не е било превантивна мярка с мисъл за финалите в Лондон. \"Оттеглих се, защото не можех да продължа. Ясно е, че за няколко дни е трудно да се излекува една травма, и е нормално коляното да ме притеснява. Но се надявам да се справя с проблема и да се състезавам на най-високо ниво\", допълни носителят на 16 титли от Големия шлем. Испанецът тренира нормално, откакто е в Лондон, но не напълно пълноценно. \"Тренирах по час и половина в сряда и четвъртък, два часа днес (бел. авт. - петък). Внимавам и не искам да форсирам нещата повече от това, което мога в момента.\" Той обясни, че това не го притеснява толкова, защото като цяло не се влага \"на 100%\" в тренировките през целия сезон. \"Ясно е, че не тренирам по същия начин, както когато бях на 21. Сега се подготвям по различен начин, не със същия интензитет. Пак с голям интензитет за моите стандарти, но не както преди десет години.\" \"Ние се състезаваме в много изискващ спорт, в който няма как да бъдеш конкурентен, ако не си напълно здрав. И в който трябваш да играеш през цялата година, ако искаш да бъдеш високо в ранглистата\", каза още световният номер 1. Федерер изрази надежда, че големият му съперник ще може да се състезава пълноценно в Лондон. \"Рафа е суперзвезда на нашия спорт. Toй е номер 1 в света и прави най-добрия сезон сред всички ни. Отсъствието му би било голям удар.\" \"Всички се надяваме, че той ще участва и ще играе добре. Рафа е тук и това е добър знак. Хубавото нещо на този турнир е, че ти дава по един ден почивка между мачовете. Това ще бъде добре за него\", каза швейцарецът на пресконференцията. Големият фаворит Федерер е тоталният фаворит за трофея в Лондон. 36-годишният швейцарец, който е рекордьор по титли от този турнир, ще участва за 15-и път (което също е рекорд). Той е единственият от тазгодишните участници, който е печелил финалите на АТП. \"Страхотно е да се завърна тук, след като през миналата година нямах възможност да участвам. В началото на сезона целта ми беше да се изкача някъде около осмото място в ранглистата преди \"Уимбълдън\". Спечелването на Australian Open ме постави в отлична позиция\", каза Федерер. Всичко преди турнира вещае нов триумф на Маестрото. Затова и букмейкърите поставиха коефициенти между 1.60 и 1.70 за негов успех. Доста по-ниско са оценени шансовете на следващите го в списъка Надал (4.50 - 5.00), Александър Зверев (7.50 - 9.00) и Григор Димитров (9.00 - 13.00). Освен че е рекордьор по титли и прави изключителен сезон, Федерер влиза в турнира с най-малко изиграни мачове (53) измежду всички финалисти. В допълнение легендарният швейцарец е абсолютен хегемон в директните двубои в зала срещу тазгодишните участници в Лондон. Федерер има 12 победи в 13-те си мача в зала срещу Надал, Зверев, Димитров, Доминик Тийм, Марин Чилич, Давид Гофен и Джак Сок. Нито един от другите няма положителен баланс. Надал и Димитров са с най-много победи сред тях - по четири от девет двубоя. Общият баланс от мачовете в зала през тази година също фаворизира Федерер. Швейцарецът е спечелил всеки един от петте си двубоя на закрито през 2017 г. Надал също няма поражение, но е изиграл само два мача в зала. Другите с много добър баланс са Димитров (10 победи от 13 мача), Гофен (17 от 23) и Сок (9 от 11). Освен това Федерер се представя страхотно срещу играчите от топ 10 през този сезон. Той е изиграл 12 срещи срещу колегите си от първата десетка на света и е спечелил 11. Единствената му загуба дойде срещу Зверев във финала на мастърса в Монреал.  \"Много съм щастлив от начина, по който играя през целия сезон. Радвам се, че съм тук и отново имам шанс да се състезавам с най-добрите през годината. Да участваш във финалите винаги е едно от големите постижения за сезона\", каза още Федедер.", "date": "2017.11.11", "title": "Надал и Федерер се готвят за финален дуел за сезона"}
{"url": "http://www.dnevnik.bg/bulgaria/2017/11/11/3074066_goranov_predlaga_po-malko_administraciia_za_smetka_na/", "text": "Съкращаване на щатове в централното митническо управление и преместването им към митниците предвижда проект за изменение на устройствения правилник на агенция \"Митници\". Той е качен на сайта за обществени консултации със срок от 30 дни за предложения и становища. Измененията целят оптимизиране административния капацитет на централно ниво, мотивира се вносителят - финансовият министър Владислав Горанов. Според устройствения правилник на агенцията щатовете в централното митническо управление са 640. От тях общата администрация е 126 щатни бройки, организирани в 5 дирекции, а числеността на специализираната е 484 щата, организирани в 9 дирекции. Останалото е помощен персонал. Проектът цели намаляване на състава на Централно митническо управление с 80 бройки от 640 на 560 щата. Те ще бъдат прехвърлени към митниците. Преструктурират се и дирекциите в специализираната администрация в централното митническо управление, които от 9 стават 6. \"С промените се цели оптимизиране и на административния капацитет на териториално ниво, с цел , включително контрола в областта на митническите, акцизните и валутните нарушения и престъпления и подобряване на бизнес климата. В резултат на оптимизирането и преструктурирането на администрацията на централно ниво, ще се засили административният капацитет на териториално ниво\", е записано в мотивите на проекта. Необходимо е намаляване на щатовете в Централното митническо управление за засилване административния капацитет на митниците. Освен това наличната структура и функционална характеристика на администрацията на агенция \"Митници\" водела до затруднения в оперативната организация на работа. С предложените изменения се цели и прецизиране на функциите на Инспектората на агенцията. Както и подобряване на обучението и професионално и служебно развитие на митническите служители, като тази дейност преминава към звеното по човешки ресурси. Надгражда се стратегията на агенцията за обучение и квалификация на митничарите като част от общата концепция за подобряване качеството на работа.", "date": "2017.11.11", "title": "Горанов предлага по-малко администрация за сметка на повече митничари"}
{"url": "http://www.dnevnik.bg/sviat/2017/11/11/3075592_imame_pravo_da_si_trugnem_ot_ispaniia_i_drugi/", "text": "След като препечата  първите пет точки  от публикувания в \"Ел паис\" списък с теории на привържениците на независимостта, \"Дневник\" предлага и втората половина, със съкращения в точки 9 и 10. Текстът, със заглавие \"Митове и реалност на каузата за независимост: Референдумът на 1 октомври и 10 твърдения, които крепят исканията за отделяне, а не са верни\" е публикуван на 24 септември - дни преди референдума, който изостри кризата между Мадрид и Барселона. И след вота обаче тезите продължават да се повтарят и да стават предмет на спорове между поддръжници и противници на независимостта. В българския превод са оставени повечето хипервръзки от оригинала, които са към публикации и документи на испански или каталунски. 6. Сами ще сме по-богати Тезата, че каталунците ще са по-богати, ако останат сами, много прилича на блян. Разбира се, че заедно с Мадрид, Страната на баските и Балеарските острови тя вече е една от най-проспериращите автономни области. Разбира се и че поддържат и дори са увеличили нивото си в сравнителен европейски план - в смисъл на благоденствие, измерено в БВП на глава от населението - достигайки много напреднали региони като френския Рона-Алпи (от януари 2016 г. регионът носи името Оверн-Рона-Алпи - бел. ред.), Ломбардия в Италия и Баден-Вюртемберг в Германия. Четирите заедно с образуват квартет, известен като \"четирите мотора\". Вярно е и че - най-малко до началото на Голямата рецесия, каталунците се защитиха по-добре от въпросните области. Направиха го в голяма степен като част от Испания, от испанската икономика, от онова, което желаещите отделяне наричат \"Испанска държава\", което смятат за чужда, неприятелска и дори враждебна държава: в тази позиция Каталуня не е спирала да бележи напредък. Въпросът е, че радикализираната версия на национализма обрисува розов сценарий в случай на отделяне, като пренебрегва или минимизира преките щети от него. А и косвените: загубата на икономическата синергия и интелектуалните стимули, получени от принадлежността към широкото европейско икономическо пространство, световен лидер в търговията, помагащ за развитието и притежаващ напреднал социален модел. Така публицистите, които подкрепят отделянето, пропагандират, че с независимостта Каталуня би била много по-богата, отколкото сега. Би се увеличил брутният ѝ вътрешен продукт и би се подобрил капацитетът ѝ да избягва задлъжняване, да изплаща пенсии и да предлага обществени услуги. Тази теза се поддържа, макар и с голям брой разгледани сценарии и конкретни числа, група икономисти, известна като \"Колектива Уилсън\", както и о повечето автори на книгата  \"Въпроси и отговори за икономическия ефект от независимостта\"  от 2014 г. и брой 1-и за 2016 г. на  \"Списание Каталуня\" . В отговор на тази позиция може да се даде и черен сценарий: Министерството на икономиката уверява, че отделянето би намалило БВП с между 25 и 30%, с до 63 милиарда евро. Изследване на Министерството на външните работи с по-малко песимистична оценка говори за възможно отрицателно влияние в размер на 36.999 милиарда - около 19% от БВП. ( \"Икономически последици от хипотетичната независимост на Каталуня\" , 17 февруари 2014 г.). Данните и сравнителните изследвания сочат, че Каталуня би преминала през изключителна криза - която ще се отрази и на цяла Испания - вероятно близка до причинената от Голямата рецесия, която намали богаството на Испания с около 9.2% между 2008 и 2013 г. Представа могат да дадат и някои международни изследвания, макар и контекстът им да е различен. Ограничавайки са единствено до отражението върху БВП и поскъпването на вътрешната търговия, петото официално изследване на Великобритания за независимоста на Шотландия сочи, че последната би загубила 4% от БВП, което прехвърлено върху каталунския размер би означавало загуба от около 3%, признава \"Списание Каталуня\". Сравнително изследване в Барселона -  \"Предприемаческият сектор в Каталуня и Испания\"  от 5 юни 2014 г. - разглежда и случаите на Словения и разпадането на Чехословакия. То изчислява, че само заради спада в търговията БВП на Каталуня може да се намали с до 5.7% (и минимум 1.1%), докато за останалата част от Испания максималният негативен ефект по този критерий ще е 1.4%. Има и други проблеми. Зависимостта на Каталуня от износа към испанския пазар (за който тя толкова много допринесе), близки до една трета от общия размер, е много по-голям, отколкото е обратната зависимост. Също така позитивното салдо (22.685 милиарда през 2011 г.) компенсира негативното салдо на каталунския търговски баланс с чужбина (15.325 милиарда). Вярно е, че негативно влияние в размер на 5.7 пункта (или 3% от сравнителното изследване с Шотландия) не е сравнимо с над деветте пункта, изгубени от испанската икономика по време на Голямата рецесия. Но внимание: тези числа се ограничават до ефектите на промяната в търговията - най-изследвания досега елемент. Освен това в каталунския случай оценките се ограничават до сценария на идилично отделяне - без прекъсване на членството в ЕС. Последният вариант е изключен от (европейските) договори и власти. Трябва да се добавят и други неприятни ефекти: този на досега положителните чуждестранни инвестиции, на туризма, на способността за обслужване на външния дълг и споменатата загуба на полошителните ефекти от принадлежността на голямо интегрирано икономическо пространство. Така Каталуня би могла да е икономически жизнеспособна и сама по себе си (като Уругвай). Шансовете да се стане рай обаче биха били далечни, а ако не се превърне в ад, ще премине през състояние на драматично и произволно чистилище. 7. Имаме право да се отделим Лъжа е, че - противно на това, което се твърди в отменения закон за референдума - Каталуня има \"неотменимото и неотчуждаемо право на самоопределение\" (и още повече в смисъл \"благоприятно за независимост\"), което би било признато от международното право. Всъщност е обратното. Според  хартата  на Организацията на обединените нации от 1945 г. и резолюции 1514 и 2625 на Общото събрание на ООН правото на самоопределение се признава, но във вътрешен смисъл: като право гражданите да могат да се реализират политически, да гласуват на демократични избори и да участват в институциите. Само в много специфични ситуации това право на автономия в рамките на държавата може да се превърне във външно самоопрееление, спрямо държавата, и следователно в отделяне. Тези изключения са свързани със \"особеното положение на народите, подчинени от колониално владение, или други форми на чуждестранно владение или окупация,\" както гласи Резолюция 50/6 на ООН. Този принцип обаче съжителства с принципа на \"целостта на държавите\". Възможно е това право да отстъпи пред последното, тъй като \"нищо не разрешава или аргументира действия, насочени към нарушаване, пълно или частично, на териториалната или политическа цялост на суверенни държави.\" Кои държави са защитени от отделяне на територии? Онези, които \"се водят от съобразяване с принципите на равноправието и, следователно, имат правителство, което представлява съвкупността на народа, принадлежащ към територията,\" продължава резолюция 50/6. В обобщение това са демокрациите. В случая, който ни интересува, испанската демокрация е изградена с решаващия принос на каталунците (още от участието им в утвърждаването на Конституцията през 1978 г.); предложила е възможност те да участват в 38 изборни цикъла на различно ниво на управление (местни, автономни, национални, европейски, както и референдумите за Конституцията, за статутите от 1979 и 2006 г. и европейската конституция); и да участват в държавните институции. Каталунците не са подложени на колониално, диктаторско или военно робство. В най-извънредните случаи се говори за \"терапевтично отделяне\" - като крайно средство за прекратяване на случаи на нарушени човешки права и демократични свобод. Но тези изключителни случаи трябва да са потвърдени от Съвета за сигурност на ООН, както се случи в Косово, което освен това прие в декларацията си за независимост рамката, заложена от опеката на мисията на ООН. Освен това (генералният секретар на ООН) изрично препоръча независимостта на Косово на Съвета за сигурност и той го прие. Други държави възникнаха от разпадането на Съветския съюз или Югославия, но оттам не произтича изначално право на отделяне. Шотландия, Канада и Черна гора проведоха референдоми за самоуправление, но това се случи съгласно законите и с разрешение на централното правителство и парламента, никога едностранно. Подобно беше и в случая с Южен Судан. Испанската конституция не предвижда - както не предвижда и никоя друга в Европа или другаде - правото на дадена територия да се откъсне. Промяна на статуквото би изисквала конституционна реформа по утежнена процедура - включително да бъде одобрена с мнозинство от две трети в Конгреса и Сената и да се одобри на референдум от всички испанци. Съществува и възможността за допитване сред гражданите за \"решение от специален характер\", но тогава референдумът трябва да се свика от правителството (в Мадрид), би бил само с консултативен, а не с обвързващ характер и би трябвало да е отворен за всички испанци (според чл. 92 от Конституцията). 8. Няма да излезем от ЕС Не е сигурно, че независима Каталуня би останала част от ЕС, както твърдят отцепниците. От 2004 г. насам председателите на Еврокомисията, която е пазител и тълкувател от първа инстанция на европейските договори - Романо Проди, Жозе Мануел Барозу и Жан-Клод Юнкер -отстояват една и съща теза, със съвсем малки вариации във формулировката: \"Ако територия на държава членка спре да бъде част от съответната държава, защото територията се превръща в независима държава, договорите не може да продължат да се прилагат за тази част от територията. Нов независим регион се превръща на практика заради независимостта си в \"трета страна\". Тази нова държава трябва отново да поиска да влезе, ако желае да продължи да бъде член. Това определение произтича  директно  от Договора за функционирането на Европейския съюз. Той споменава изрично всички 28 страни членки на Съюза. Не се появява името на Каталуня, така че принадлежността ѝ към европейската общност произтича от факта, че тя е част от Испания. Не че Каталуня би била изгонена, ако се отдели; просто сама би се изключила. Освен това обаче Договорът за функционирането на Европейския съюз в чл. 1 задължава всички да уважават конституционния ред на всяка страна членка и териториалната ѝ цялост със следните термини: \"Съюзът ще уважава равенството на страните членки пред договорите, както и националната им идентичност, присъща на конституционните им структури... и ще уважава основните функции на държавата, особено тези, които имат за цел да се гарантира териториалната ѝ цялост.\" Така в случай че Каталуня се превърне в независима държава и иска да кандидатства, това не би могло да стане автоматично, а ще трябва да се кандидатира и съгласно чл. 49 да бъде одобрена от всички 28 страни членки, включително Испания - нещо, което ще е сложно, особено ако отделянето стане едностранно. За целта обаче трябва да се изпълнят и някои изисквания - например кандидатстващата структура да е \"европейска държава\". А за целта трябва кандидатът да получи международно признание. Както призна бившият премиер Артур Мас на 25 март: \"Ако не те признае никой, независимостта е кошмар.\" 9. Референдумът на 1 октомври е законен Изборите, за да са законни, трябва да се основават на закона. Конституцията дава права единствено на парламента и правителството да свикват референдуми, докато допитването (на 1 октомври беше) насрочено от каталунските власти едностранно и с декрет. Незаконни са и законите за референдума и за отделяне от Каталуня На първо място те са невалидни поради процедурни въпроси - гласувани са в парламента (на Барселона) без мнозинството от 2/3, което изисква статутът (на Каталуня) според неговия член 222. Те не изпълняват и условието, изисквано за текстове от подобен характер, да бъде уведомен каталунският еквивалент на Конституционния съд, който регулира нормите в автономната област. Законът за референдума е незаконен и по съдържание. Обикновен закон не може да самопровъзгласи, че \"е йерархично\" над Статута (на Каталуня) и Конституцията; не може да противоречи на Конституцията; не може да установи изборна власт с абсолютно мнозинство, когато се изискват две трети. Нарушени са и основни принципи на Венецианската комисия на Съвета на Европа: да съществуват непроменени изборни правила от поне година (те бяха създадени и променени за по-малко от месец); да са били водени \"сериозни преговори\" с всички лица, които са част от процеса; да се забрани \"използването на публични средства от властите за целите на кампанията\" (което се нарушава от обществения радио- и телевиозенен оператор). От своя страна Законът за прехода, който трябва да влезе в сила 48 часа след резултатите от референдума, няма как да се превърне в нова Конституция, без сам да бъде отделно подложен на референдум. Така случилото се обрисува една авторитарна държава, която би сложила край на правовата държава, тъй като отменя разделението на властите и независимостта на съдебната система: председателят на Върховния съд ще се избира от президента на републиката (и премиер); всички съдебни постове - от смесена комисия, в която правителството ще разполага с абсолютно мнозинство. Това напомня за случващото се в Полша. Всички споменати документи са незаконни и защото произтичат от други, анулирани от Конституционния съд в Мадрид документи. Освен това е очевидно, че Наказателният кодекс не забранява да се гласува, но със сигурност наказва за неподчинение и разхищение на средства при изборен процес, който е бил забранен от закона. \"Референдумът е демокрация\", беше основният девиз на кампанията за отделяне. Формулиран така, принципът е заблуждаващ. Вярно е, че референдумите като механизъм на \"пряката демокрация\" могат да допълнят представителната. Това и се случва често в много конкретни страни с малки разбери, много интензивен местен политически живот и голяма, заложена в конституцията традиция в гласуването за всякакви теми, като Швейцария. Референдумите обаче са били използвани и от най-лошите диктатури - при Аншлуса на Австрия към Третия райх 99.73% гласуват с \"да\". Режимът на Франсиско Франко прави същото на 13 декември 1966 г., когато въвежда Органичния закон на държавата през 1966 г. (на практика \"Конституция\" на франкистка Испания), без възможност за обсъждане или без съществуване на партии или демократични права. Резултатът: 95% \"да\", които в някои изборни секции са надхвърлили 100% (процедура по добавяне на изборни книжа). Освен това няма смисъл в защитаването на тезата, че единственото решение за много по-доброто положение на Каталуня в Испания е референдум за независимост. Тази идея не беше част от предизборната програма на Junts pel Sí (коалицията, която управляваше Каталуня, преди тя да мине на пряко подчинение на Мадрид - бел. ред.) на изборите на 27 септември (2015 г.). Тогава не се гласува нито за този, нито за друг референдум. Няма изборен мандат за провеждането му, а само опит да се уловят граждани, гласували за други партии, и привърженици на договорен референдум (какъвто този не (беше)). За да бъде демократичен един референдум, трябва да се случи в рамките на демократичен режим и да се привържа към Конституцията. \"Провеждането на референдум, който е противоконституционен, противоречи на европейските стандарти,\" казва Съветът на Европа за сепаратисткия случай в Крим по отношение на Украйна.", "date": "2017.11.11", "title": "\"Имаме право да си тръгнем от Испания\" и други каталунски тези за независимостта"}
{"url": "http://www.dnevnik.bg/citat_na_deniia/2017/11/11/3075910_citat_na_denia_izpulnih_95_ot_celite_si_za_godinata/", "text": "К Това заяви  Григор Димитров на пресконференция  преди финалите на АТП в Лондон в отговор на въпрос за оценката си за сезона и работата с венецуелския си треньор. Българският тенисист, който се готви за  дебютно участие в турнира  на осемте най-добри през годината, оцени високо представянето си през 2017 г. , сподели той.  Димитров заяви, че въпреки дългия сезон продължава да е настроен за здрава работа.  добави българинът.", "date": "2017.11.11", "title": "Цитат на деня: Изпълних 95% от целите си за годината"}
{"url": "http://www.dnevnik.bg/photos/2017/11/11/3072527_fotogaleriia_demi_mur_na_55_g/", "text": "Деми Мур, или Деми Джийн Гайнс - един от секксимволите на младежите, израснали през 80-те и 90-те години, навършва 55 години днес. ", "date": "2017.11.11", "title": "Фотогалерия: Деми Мур на 55 г."}
{"url": "http://www.dnevnik.bg/detski_dnevnik/2017/11/11/3074587_govori_razkazva_istoriiata_na_15-godishno_iznasileno/", "text": "През 21 век в държава, в която жените не са заставяни да се покриват, няма всекидневни бомбардировки, никой не живее в постоянен страх за живота си, за едно съвсем обикновено момиче първият учебен ден в гимназията се оказва началото не на приказка, а на ужасен кошмар. В \"Говори\" американската писателка Лори Халсе Андерсен разказва разтърсващата историята на 15-годишната Мелинда – история, която в последствие е забранявана и цензурирана от училища и библиотеки и която се превръща в историята на стотици хиляди подрастващи по света. От първия момент на новата учебна година в \"Мериуедър Хай\" Мелинда е изоставена от всичките си приятели и отхвърлена от учениците, защото е извикала полицията по време на партито по случай края на лятото. Никой не иска дори да говори с нея, камо ли пък да я изслуша. Изолирана от всички, Мелинда спира да говори изобщо. Единственият отдушник, който намира, е в часовете по рисуване. Само така тя може да признае пред себе си какво действително се е случило онази нощ. Как е била изнасилена от момче от по-горен клас – момче, което все още е в \"Мериуедър\" и все още е заплаха за нея. Борбата ѝ за оздравяване тъкмо е започнала, когато тя се оказва лице в лице с него още веднъж. Но този път е решена да открие своя глас. \"Говори\" е за всички жертви, пред които \"един непознат, най-добрият приятел на баща им, приятелят на майка им, дядо им, баща им, техен приятел, треньор, съученик, момчето от онзи купон\" захлопва вратата на нормалното и спокойно израстване, пришивайки им безмилостната присъда \"изнасилен\". \"Говори\" е и за всички майки, бащи, братя, сестри, учители, приятели, съученици, интимни приятели, съседи, непознати на улицата, които се сблъскват с кошмара на жертвите на сексуален тормоз. Но най-вече за всички, които отказват да бъдат жертви и които се борят да превъзмогнат случилото се. Макар и в рамките на художествената фикция, книгата крещи с гласовете на хиляди реални съдби, разбити на парченца, но намерили куража да продължат напред, и се превръща в един от най-важните романи за младите читатели вече повече от двадесет години. Книгата вече е на пазара под марката на издателство \"Сиела\", от което са поканили обучителите от платформата за сексуално и здравно образование на тийнейджъри  LoveGuide  заедно да я представят и да си партнират. В края на октомври създателят на платформата Николета Попкостадинова  разказа  пред \"Детски Дневник\" за впечатленията си от инициираната от LoveGuide национална  к ампания срещу сексуално насилие и експлоатация \"По-добре недей\" . Из \"Говори\" от Лори Халсе Андерсен Учителката ми по английски няма лице. Има чорлава коса, увиснала върху раменете ѝ. Косата ѝ е черна от пътя до ушите, а после става неоновооранжева до накъдрените краища. Не мога да реша дали е вбесила фризьорката си, или се превръща в пеперуда монарх. Наричам я Чорла. Чорла изгубва двайсет минути, докато проверява присъствието на учениците, защото не иска да погледне към нас. Седи на бюрото си с наведена глава, а косата ѝ пада върху лицето ѝ. Прекарва останалата част от часа, пишейки върху дъската и говорейки на знамето за книгите, които трябва задължително да прочетем. Изисква от нас всеки ден да си водим дневник, но обещава, че няма да чете записките ни. Отбелязвам си в дневника, че е много странна. В часовете по социални науки също всеки си води дневник. Училището сигурно е купило дневниците на изгодна цена. През деветте години, откакто сме ученици, изучаваме историята на Америка за девети път. Поредна проверка на умението да боравим с карти, една седмица, посветена на преговор на коренните жители на Америка, Христофор Колумб точно преди празника му, първите заселници точно преди Деня на благодарността. Всяка година ни казват, че ще започнем да изучаваме съвременна история, но винаги зацикляме на Индустриалната революция. Стигнахме до Втората световна война в седми клас – кой би могъл да предположи, че се е водила война в целия свят? Нужно е да има повече ваканции, за да могат учителите по социални науки да поддържат нивото си. Учителят ми по социални науки е господин Врат – същият онзи мъж, който ми изкрещя да седна в залата. Той ме е запомнил, затаявайки мили чувства към мен. \"От сега нататък няма да те изпускам от очи. Седни на първия ред.\" И на мен ми е приятно да ви видя отново. Готова съм да се обзаложа, че господинът страда от посттравматично разстройство. Виетнам или Ирак – една от онези войни, които дават по телевизията. След часа по социални науки си намирам гардеробчето. Ключалката заяжда леко, но успявам да го отворя. Гмурвам се в потока от обядващи след четвъртия час ученици и се придвижвам по коридора към стола. Достатъчно съм предвидлива, за да не си нося храна през първия си ден в гимназията. Няма как да знам какъв ще бъде приемливият стил. Кафяви хартиени пликове – скромен белег за принадлежност към обществото на обитателите на предградията или аксесоар, завършващ визията на простаците? Термоизолиращи пликове – елегантен начин да се спаси планетата или свидетелство за прекалено грижлива майка? Единственото решение на проблема е да си купя нещо. То ми дава възможност да огледам трапезарията за някое дружелюбно настроено лице или за някой ъгъл, където ще остана незабелязана. Топлият обяд се състои от пуйка, разтворимо картофено пюре със сос, мокра зелена салата и бисквита. Не знам как бих могла да си поръчам нещо друго, затова плъзгам таблата по плота и оставям на търтеите от кухнята да я напълнят. Осемфутовият ученик от горните класове пред мен по някакъв начин се сдобива с три чийзбургера, пържени картофи и две шоколадови рулца с пълнеж от крем, без да каже нито дума. Може би е използвал някаква морзова азбука с очите си. Трябва да проуча въпроса. Вървя след Дългуча и влизам в трапезарията. Съзирам няколко приятели – ученици, които смятах за свои приятели, но те извръщат очи от мен. Мисли бързо, мисли бързо. До прозореца е седнало онова ново момиче, Хедър, и чете някаква книга. Бих могла да седна на някоя маса срещу нея. Или бих могла да пропълзя зад някое кошче за боклук. Или да изсипя обяда си в него, да продължа напред и да изляза от стола. Дългуча маха на приятелите си, които са заели една цяла маса. Естествено. Баскетболният отбор. Те го псуват – странен поздрав, разменян между пъпчиви спортисти. Той се усмихва и подхвърля към тях едно шоколадово рулце. Опитвам се да се шмугна покрай него. Пльок! Една буца картофено пюре, напоена със сос, ме удря точно в средата на гръдния кош. Разговорите спират и всички ме зяпат, а лицето ми пламти в ретината на очите им. Ще бъда запомнена завинаги като \"момичето, което беше заковано от буца картофено пюре през първия учебен ден\". Дългуча се извинява и добавя още нещо, но четиристотин души избухват в смях, а аз не умея да чета по устните на хората. Изсипвам храната от таблата в кошчето и хуквам към вратата. Изхвърчавам от трапезарията толкова бързо, че треньорът по лека атлетика със сигурност щеше да ме включи в отбора на гимназията, ако беше тук. Но той не е тук. Днес дежурен в стола е господин Врат. А на господин Врат не са му нужни момичета, които са в състояние да пробягат сто метра за по-малко от десет секунди, освен ако не са склонни да го правят с футболна топка в ръце. Господин Врат: \"Ето че отново се срещаме\". Аз: Дали щеше да ме изслуша, ако му бях казала: \"Трябва да се прибера вкъщи и да се преоблека\" или \"Видяхте ли какво направи онзи тъпанар?\". Изключено. Държа си устата затворена. Господин Врат: \"Закъде си се забързала?\". Аз: По-лесно е да не кажа нищо. Затвори си човката, дръж си езика зад зъбите, не издавай никакъв звук. Всички онези глупости, които чуваш по телевизията за общуването и изразяването на чувства, са лъжа. Всъщност никой не иска да чуе това, което искаш да кажеш. Господин Врат си записва нещо в бележника. \"Още първия път, когато те видях, ми стана ясно, че ще имам неприятности с теб. Преподавам тук от двайсет и четири години и мога да разбера какво става в ума на ученика, само като го погледна в очите. Повече няма да те предупреждавам. Току-що се сдоби със забележка за това, че се шляеш по коридорите без разрешение.\"", "date": "2017.11.11", "title": "\"Говори\" разказва историята на 15-годишно изнасилено момиче (откъс от книгата на Лори Халсе Андерсен)"}
{"url": "http://www.dnevnik.bg/bulgaria/2017/11/11/3075770_nad_polovinata_bulgari_sa_nabojni_no_ne_sa_ubedeni_che/", "text": "Над половината православни хриситияни в България вярват в Бог, но не са съвсем сигурни, че той съществува. Под 40% вярват в Рая и Ада. Това показва докладът \"Православното християнство в 21-ви век\" на авторитетния изследователски център \"Пю\", обобщаващ национални представителни проучвания, преброявания и изследвания на самия център. Те обхващат православните в Армения, Беларус, Босна, България, Грузия, Гърция, Естония, Казахстан, Латвия, Молдова, Румъния, Русия, Сърбия, Украйна, Етиопия и САЩ. 53% от българите  вярват в Бог , но не са съвсем сигурни в съществуването Му, докато 26% са убедени, че такава висша сила съществува. В това отношение  православните българи  са по-големи скептици от средното за изследваните европейски държави, където 59% вярват с непоколебима увереност, че Бог съществува. Най-силна подкрепа за това твърдение е регистрирана в Армения (79%) и Грузия (72%). Над половината българи (55%) вярват в чудеса, 39% - в Рая и 32% - в Ада, което ги поставя сред най-скептичните народи в изследването. Повечето християни по света вярват и в трите, като процентът им е особено висок в Етиопия. Православните от  бившия СССР  са малко по-склонни от тези в другите европейски държави да вярват в Рая и много по-склонни да вярват в Ада. За сметка на това мнозинството изследвани православни вярват в съществуването на предопределение и на душа – сред българите съответно 72% и 65%. Мнозина се придържат и към езически вярвания –  уроките  и магията. В съществуването на уроки вярват 61% от православните от бившия СССР и едва 35% от етиопските. В изследваните европейски страни – Гърция, България, Румъния, Сърбия и Босна, средният процент е 48%, като процентът е най-висок в Гърция (70%) и България (54%). В магия вярват 40% от българите, а в  прераждането  – 37%. Концепцията за прераждането не се радва на голяма популярност като цяло, но един на всеки петима изследвани вярва в нея. Къде са православните Броят на  православните християни  по света е скочил двойно за последния век и сега те са близо 260 млн. души, като 100 млн. от тях живеят в Русия. Въпреки това делът им в цялата християнска общност намалява, тъй като протестантите и католиците се увеличават по-бързо. Едва 12% от християните по света са православни, като допреди век процентът е бил 20%. На фона на цялото население на Земята, православните са 4%, в сравнение със 7% през 1910 г. Според данните от доклада на \"Пю\" от 2011 г. Global Christianity, 81% от българите са православни – или малко над 6 млн. от общо 7.4 млн. население. (Към 31 декември 2016 г.  населението на България  е 7 101 859, показват данните на НСИ). Това е свързано и с демографията – европейците имат по-малко деца и населението е по-застаряващо в сравнение с развиващите се региони на света. Допреди Първата световна война трите главни клона на християнството са били концентрирани в Европа, но в наши дни католиците и протестантите имат голямо влияние на другите континенти. Православието остава концентрирано на Стария континент. 77% от православните живеят в Европа и едва 24% от католиците и 21% от протестантите. Православните в САЩ са близо 0.5% от цялото население на страната, като са предимно имигранти. Етиопия е държавата извън Европа, която има най-голямо православно население – благодарение на вековната Етиопската православна църква и нейните 36 млн. последователи. Тя е пример за две големи тенденции – първо, броят на православните там расте много по-бързо, отколкото в Европа, и второ, те са по-отдадени на вярата. Европейците като цяло са по-малко религиозни от хората в Латинска Америка и Субсахарска Африка – и това важи не само за християните, а и за мюсюлманите. Отдаденост За 15% от православните българи религията е \"много важна\", като по-нисък процент отбелязват само Латвия (13%) и Естония (10%). Най-голяма тежест ѝ придават Гърция (59%) и Армения (53%). 5% от православните българи ходят на църква поне веднъж седмично, 11% се молят всеки ден – също ниски резултати в сравнение с останалите изследвани държави. Наблюдава се и лека разлика между държавите от бившия СССР и останалите православни страни в Европа – вторите са малко по-отдадени на вярата, но въпреки това не могат да се сравняват с етопците, 98% от които намират религията за \"много важна\", 78% ходят на църква минимум веднъж в седмицата и 65% се молят всеки ден. Православните американци са по средата между европейците и етиопците. Близо 52% от тях казват, че религията е важна, един на всеки трима ходи на църква поне веднъж седмично, 57% се молят всеки ден. Как се изразява вярата 17% от българите твърдят, че постят, а 15% - че взимат причастие, 7% - че плащат десятък – най-ниските резултати от всички изследвани държави. Първенци в даването на десятък са босненците – 60%, в постенето – отново те, а във взимането на причастие – молдовците (74%). Покръстването обаче е масово – 90% от българите са били кръстени, подобни за числата и в друите изследвани държави. Изследователите отбелязват, че това се е случвало въпреки натиска по време на социалистическата ера в някои от тях. Изключително висок е и процентът на хората, които имат икони у дома, като най-малко са сред естонците – 74%. В България делът им е 83%. 39% от българите носят религиозни символи, като кръстчета например, 94% палят свещ в църквата. Носенето на религиозни символи е по-разпространено в държавите от бившия СССР. Авторитетът на църквата Мнозинство православни във всяка държава одобряват възможността женени мъже да бъдат свещеници, в ярък контраст с Католическата църква, която забранява това. Подкрепа има и за възможността за развод, която също е различна от позицията на католическото духовенство. Православните са съгласние и със забраната жени да бъдат свещеници, при това са по-единодушни на темата от католиците. Еднополовите църковни бракове са категорично табу за православните. Руският патриарх Кирил е много уважаван и извън границите на страната – на фона на сравнително ниска подкрепа за Вселенския патриарх Вартоломей I Константинополски. Повечето православни страни в Централна и Източна Европа – Армения, България, Грузия, Гърция, Румъния, Русия, Сърбия и Украйна, имат национални патриарси, смятани за върховна религиозна фигура. Българите например отхвърлят върховенството и на двамата - 59% приемат Българския патриарх Неофит за върховен авторитет. Папа Франциск Освен че намират много общо между своята вяра и католическата, значителна част от православните смятат, че папа Франциск подобрява отношенията между двете изповедания. Най-големи почитатели на папата са българите, 84% от които смятат, че понтификатът сближава православните и католиците. Въпреки това едва 49% от българите го харесват \"като цяло\".", "date": "2017.11.11", "title": "Над половината българи са набожни, но не са убедени, че има Бог"}
{"url": "http://www.dnevnik.bg/sport/2017/11/11/3076110_peru_i_avstraliia_shte_chakat_revanshite_sled_nulevi/", "text": "Нулеви равенства белязаха първите плейофи за класиране на  световното първенство  между тимовете от различни конфедерации. Срещите Хондурас – Австралия и Нова Зеландия – Перу завършиха при еднакъв резултат – 0:0. На \"Естадион Олимпико метрополитано\" в Сан Педро, аутсайдерът Хондурас изпълни задачата си и не допусна гол в своето домакинство. С дефанзивна тактика \"катрачос\" успяха да спрат австралийците и в реванша ще се надяват да отбележат един гол. Гостите отправиха осем удара, от които пет бяха точни, но не успяха да вкарат гол. Те имаха тотално надмощие в мача, въпреки че бяха без звездата си Тим Кейхил. Още преди мача от лагера на Хондурас се оплакаха от програмата на ФИФА, тъй като часовата разлика между страната в Централна Америка и Австралия е 17 часа. Селекционерът  Хорхе Луис Пинто дори нарече методите  на Световната футболна централа \"нехуманни\" заради сгъстения календар. Реваншът между  Австралия  и Хондурас е на 15 ноември в Сидни. Двата тима стигнаха до този мач, след като австралийците спечелиха финалния плейоф в Зона Азия, а Хондурас се класира четвърти в зона КОНКАКАФ (Северна и Централна Америка и Карибския басейн). Австралия преследва четвърто поредно участие на световните финали, след като в Германия през 2006 стигна до осминафинал, а в Южна Африка и Бразилия отпадна в групите. Хондурас също взе участие в последните два турнира, отпадайки в групите. Другият тим от континента, който обаче играе в Зона Океания – Нова Зеландия не се възползва от домакинското си предимство срещу Перу и също направи 0:0. В Уелингтън гостите играха значително по-добре и въпреки че бяха без  наказания Хосе Паоло Гереро  имаха надмощие. На върха на атаката започна Джеферсон Фарфан, който тормозеше Нова Зеландия със скоростта си. За 90 минути домакините пък не отправиха нито един точен изстрел. Перуанците, които завършиха пети в Зона КОНМЕБОЛ (Южна Америка) не са се класирали на световно от 1982 г. Нова Зеландия има две участия – през 1982 и 2010 г., като и при двете отпадна в групите. Реваншът между Перу и Нова Зеландия също е на 15 ноември на \"Естадио Насионал\" в Лима.", "date": "2017.11.11", "title": "Перу и Австралия ще чакат реваншите след нулеви равенства с Хондурас и Нова Зеландия"}
{"url": "http://www.dnevnik.bg/sviat/2017/11/11/3076104_hurvatskoto_pravitelstvo_ocelia_pri_vot_na_nedoverie/", "text": "Хърватското дясноцентристко правителство оцеля при вот на недоверие, поискан от водената от социалдемократите опозиция заради управлението на кризата с дълга на най-голямата частна компания в страната, Агрокор (Agrokor), съобщи БНТ, като цитира \"Ройтерс\". При гласуването рано тази сутрин, което дойде след 12-часови дебати, 151-членният еднокамарен парламент на Хърватия подкрепи коалиционния кабинет. Само 59 депутати подкрепиха вота на недоверие при 78 против. Опозицията аргументира искането си за сваляне на правителството с липсата на прозрачност и облагодетелстването на определени кредитори при преструктурирането на дълга на Агрокор. Управляващите отхвърлиха тези обвинения. Кабинетът на премиера Андрей Пленкович обаче очаквано оцеля, тъй като управляващата коалиция, която включва консерваторите и либералите, има малко, но стабилно мнозинство в парламента. През април хърватското правителство прокара извънреден закон, който му позволи да се намеси в момент, когато хранителната група Агрокор, най-големият работодател на Балканите бе изправена пред дългова и ликвидна криза, която заплаши да дестабилизира националната икономика, припомня \"Ройтерс\".", "date": "2017.11.11", "title": "Хърватското правителство оцеля при вот на недоверие"}
{"url": "http://www.dnevnik.bg/sviat/2017/11/11/3076107_donald_trump_i_vladimir_putin_odobriha_suvmestno/", "text": "Президентите на САЩ и Русия Доналд Тръмп и Владимир Путин одобриха съвместно изявление за Сирия по време на краткия си разговор тази сутрин в кулоарите на срещата на върха на организацията Азиатско-тихоокеанско икономическо сътрудничество (АТИС) в Дананг, Виетнам, съобщи БТА, като цитира ТАСС. Документът е бил изготвен от американски и руски експерти и окончателно съгласуван между шефовете на дипломацията на двете страни Рекс Тилърсън и Сергей Лавров. Изявлението е било специално подготвено за срещата в Дананг, съобщи говорителят на руския президент Дмитрий Песков. Тръмп и Путин потвърждават важността на зоните за деескалация в Сирия в качеството им на временна мярка за понижаване на насилието и създаване на условия за уреждане на кризата в тази страна. Конфликтът в Сирия няма военно решение, смятат двамата президенти, които потвърждават ангажираността си към суверенитета, независимостта и териториалната цялост на Сирия. Тръмп и Путин потвърждават решимостта си да нанесат поражение на групировката \"Ислямска държава\" и се договарят да поддържат действащите военни канали за връзка с цел осигуряване безопасността на въоръжените сили на САЩ и Русия, както и за избягване на опасни инциденти с участието на силите на партньорите, които водят борба с \"Ислямска държава\". Президентите потвърждават, че тези усилия ще продължат до окончателния разгром на \"Ислямска държава\". Тръмп и Путин приветстват сключения на 8 ноември в Аман меморандум между САЩ, Русия и Йордания, подкрепящ успеха на инициативата за прекратяване на огъня в зоната за деескалация в Южна Сирия. Президентите на САЩ и Русия призовават всички страни да увеличат приноса си за покриване на нуждите от хуманитарна помощ в Сирия.", "date": "2017.11.11", "title": "Доналд Тръмп и Владимир Путин одобриха съвместно изявление за Сирия"}
{"url": "http://www.dnevnik.bg/sport/2017/11/11/3076113_senegal_se_klasira_za_vtori_put_na_svetovno_purvenstvo/", "text": "Националният тим на Сенегал се класира за световното първенство в Русия догодина. Това стана след успех с 2:0 като гост на Южна Африка в Полокване, който гарантира първата позиция в група D на африкаските квалифиакции. С основна роля за победата на Лъвовете от Теранга изигра Садио Мане. Крилото на \"Ливърпул\" направи силен мач, като подаде за попадението на Диафра Сако в 12-ата минута, а седем минути преди почивката негов удар рикошира в защитника Тамсанка Мхизе и влетя в мрежата за втори път. Попадението беше записано като автогол, защото топката промени драстично траекторията си. Това е второ класиране на Сенегал на световни финали след 2002 г. в Япония и Южна Корея. Тогава тимът направи дебют на световно първенство, но стигна до четвъртфинал, където отпадна от Турция след \"златен гол\" на Илхан Мансъз в 94-ата минута. С класирането на Сенегал, вече 24 тима си осигуриха участие на Мондиала в Русия. От Зона Африка се класираха още Нигерия и Египет, които го сториха по-рано. Предстои да се реши битката в групи А, където се борят Тунис и Демократична република Конго, и С, в която спорят Мароко и Кот д'Ивоар.", "date": "2017.11.11", "title": "Сенегал се класира за втори път на световно първенство по футбол"}
{"url": "http://www.dnevnik.bg/kultura/2017/11/11/3071559_simo_lazarov_i_kak_elektronnata_muzika_navleze_v/", "text": "Неотдавна албумът  \"Градът\"  (1985) на Симо Лазаров ми попадна съвсем случайно в YouTube чрез събиращия електронна музика от Източна Европа канал Funked Up East. От първите минути разбрах, че става въпрос за голям пропуск: композициите в него звучат съвсем адекватно на времето си, а в постоянно връщащото се към естетиката на 80-те години настояще – дори съвременни. Симо Лазаров е роден през 1948 г. в София, в семейството на Леон Лазаров, цигулар и диригент. Свири на пиано от петгодишен и е на сцената от 1965 г., първоначално с рок групи като \"Младост\", а после \"Везни\". Насочва се към електронната музика в началото на 80-те години, която определя като съчетание на всички негови интереси. Началото на този етап в творческия му път е съпътствано с продуктивност – между 1982 – 1990 г. той има девет издания за \"Балкантон\". Никога не е спирал да бъде активен музикант и композитор, като проектите с негово участие, от албуми през саундтракове и различни колаборации, са над 30. Автор е на музиката на близо 100 филмови продукции, работил е по около 80 телевизионни и театрални постановки. Най-новият му албум е вдъхновеният от библейска легенда  и датира от тази пролет. Този месец той е зает с организацията на поредното издание на фестивала за електронна музика   който започва на 1 декември. Под това име събитието, колаборация с негови студенти, съществува от 2000 г., но води корените си от фестивал в същата посока, който Лазаров организира в Гоце Делчев през 1989 г. \"Винаги съм се интересувал от по-технологическата част от музиката. Примерно през 1961-1962 г. сам си направих електрическа китара, тъй като беше твърде скъпо да си купя такава\", разказва Симо Лазаров пред \"Дневник\". В този период период му попада донесена от САЩ плоча с творби на първите композитори, работили в полето на електронната музика и звукоизвличането, сред които Карлхайнц Щокхаузен (1928-2007) и Лучано Берлио (1925-2003). Това издание е и въведението му в различните течения на електронната музика – германската, френска и италианска школа. \"Слушах плочата тайно. Тогава никой не говореше за електронна музика, нямаше интерес дори и сред приятели, които бяха професионални музиканти.\" Хоризонтите му се разширяват още повече, когато учи в Прага между 1966-1967. \"Точно тогава навлизаше електронния орган, всяка събота ходих на литургии, само за да го чуя на живо.\" Връща се в София малко преди Пражката пролет. \"В Чехословакия се сещаше, че става нещо по-различно, отколкото в другите социалистически страни – имаше много по-голямо усещане за свобода.\" През годините музикалното му образование включва следване в Братислава в края на десетилетието, Париж в края на 70-те, а през 90-те специализира в Мичиган, Париж и Тел Авив. Още през 70-те години започва преподавателска дейност, а от над 20 години е част от НБУ, където е директор на програма \"Компютърни системи и технологии в музиката\". Преподава и в Израел. През 70-те е вече наясно с творчеството на изнеслите електронната музика пред по-широка публика Tangerine Dream, Kraftwerk, Жан-Мишел Жар. \"Но никой не подхождаше към това сериозно. Електронната музика изисква ежедневно отдаване, а повечето колеги не виждаха смисъл, тъй като това отдаване нямаше никакъв комерсиален аспект.\" Отдаването дава резултат с откриването на Студиото за електронна музика в БНР през 1973 г., тогава оборудван със синтезатор, който го има само на още няколко места в Европа. Дори и след това, Симо Лазаров е като че ли сам за себе си на българската музикална сцена. \"Имаше критика и то лоша – не бях завършил Консерваторията, а там дори все още не се преподава електронна музика. Критериите бяха непознати, музиколозите не знаеха за какво става дума.\" Популяризирането в България се случва с организирането на фен клубове на електронната музика из страната. Първият се основава в София през 1983 г., на следващата година такъв е открит в Пловдив, а впоследствие във Варна, Русе и Бургас, където често публиката е най-многобройна и изцяло от млади хора. На тези срещи Симо прави демонстрации на нова техника, представя и пуска плочи с нова музика, свири на живо, разказва за историята на течението и изразните средства. \"Тогава журналистите по градовете помогнаха много за популяризирането на фен клубовете.\" Голяма част от младите, които посещават презентациите, по-късно се занимават с музика и ставали диджеи, като Симо намира определена връзка между този период и групи като \"Нова Генерация\" и \"Клас\", които са сред първите, които експериментират с електронно звучене и ню уейв естетиката. През 1992 г., покрай първото издание на Фестивала за електроакустична, електронна и компютърна музика, излиза българското участие в поредицата компилации  Looking East . В проекта той събира български композитори, които досега не са били свързани с електронните изразни средства – освен артефакт, албумът реално обединява еднократни експерименти от включените имена. Сега сутрините на Симо Лазаров обикновено започват със симфонична музика, сред новите албуми, които е слушал, е последният на Vangelis. Любопитен е към проектите на Иван Шопов (електронният артист зад Бalkansky и Cooh). Дистанциран е от актуалните направления на електронната музика като например техното, като прави разлика между нея и просто музика, която просто използва електронни изразни средства.  Не изключва някой ден да направи творчеството си по-добре разпространено онлайн, но не мисли, че има достатъчно интерес към дискографията му. Засега то е най-лесно достъпно в YouTube - в  профила му  може да откриете близо 500 видеа. Напоследък събира спомените си и се чуди дали да не ги оформи като книга покрай 70-годишнината си, но също не е сигурен дали тези моменти ще са интересни на по-широка публика. \"Но пък студентите понякога се интересуват повече от случките, отколкото наука.\" Липсва му определена централизираност в начина, по който се информираме днес и без да задълбава, има критично отношение към социалните мрежи и начина, по който повече възможности за информиране, не довеждат задължително до знание. \"Студентите знаят все по-малко – технически всичко се научава, но откъм култура и история липсват наслагвания. \"  Симо Лазаров не би искал да дава директни съвети или диагноза на времето. \"Но важното е композиторът да не остане единствения слушател на своето произведение. И това, което прави, да отговаря на съвременните критерии. Ако го прави, рано или късно, то ще стигне до световната сцена. Но от друга страна липсват критерии и по-широко музикално възпитание, включително в семейството.\" Информация за предстоящия фестивал в НБУ може да се намери скоро на  music.nbu.bg .", "date": "2017.11.11", "title": "Симо Лазаров и как електронната музика навлезе в България"}
{"url": "http://www.dnevnik.bg/sport/2017/11/11/3076118_amerikanska_futbolistka_obvini_sep_blater_v_seksualen/", "text": "Бившият президент на ФИФА Сеп Блатер беше обвинен в  сексуален тормоз  от американската футболистка Хоуп Соло. Вратарката, която прекрати кариерата си през 2016 г. твърди, че тя е била опипана от швейцареца по време на церемонията за \"Златната топка\" през 2013 г. В интервю за португалския вестник \"Експресо\" Соло заявява: \" Сеп Блатер  ме хвана за задника\". Това се случва, докато тя е на сцената с Блатер и двамата трябва да връчат наградата на Аби Уомбах. Чрез говорителя си, 81-годишният Блатер отрече това да се е случвало: \"Тези обвинения са абсурдни\", заяви той. На кадрите от официалния филм за церемонията се вижда, че  Соло  се качва на сцената заедно с Блатер. В интервюто тя заявява, че случката става секунди преди те да се появят на сцената, стоейки зад кулисите: \"Хвана ме отзад, тов беше на \"Златната топка\", точно преди да се качим на сцената. Нима сексуалният тормоз е нещо нормално\". Пред \"Гардиън\" бившата вратарка споделя, че е била шокирана, но бързо се е опитала да се концентрира, за да произнесе речта си. Соло, която е футболистката с най-много участия в историята на Америка – общо 202 е сред най-известните имена в спорта. Тя е олимпийска шампионка от игрите в Пекин и Лондон 2008 и 2012, както и световен шампион от 2015 г. През миналия месец тя говори за сексуалното насилие в спорта и подкрепи всички жени, които разкриха посегателствата на американския продуцент  Харви Уайнстийн  чрез кампанията  #MeToo . \"Виждала съм много случаи, които започват по този начин и после завършват с брак с треньор, с физиотерапевт, доктори или пресаташета, но не би трябвало да се случва. Разочарована съм от жените, които избират да замълчат\", каза още Соло. Запитана защо не е огласила публично случая още през 2013 г., бившата вратарка обясни, че в цялата си кариера е опитвала да реши проблемите очи в очи. Тя твърди, че е опитала да говори с Блатер още тогава, но след церемонията той си е тръгнал веднага и не го е срещала повече.", "date": "2017.11.11", "title": "Американска футболистка обвини Сеп Блатер в сексуален тормоз"}
{"url": "http://www.dnevnik.bg/bulgaria/2017/11/11/3076115_izcialo_zatvoreno_za_uikenda_e_krustovishteto_na_bul/", "text": "От днес до понеделник 4:30 ч. кръстовището между ул. \"Георги Раковски\" и бул. \"Александър Дондуков\" в София ще бъде изцяло затворено за движение заради асфалтиране през уикенда, съобщи Би Ти Ви. Променя се маршрутът на тролейбусна линия 9 – от бул. \"Ген. Скобелев\", по бул. \"Васил Левски\" до пл. \"Сточна гара\", бул. \"Васил Левски\", бул. \"Патриарх Евтимий\" и по маршрута си. Тролейбусите ще спират на всички съществуващи спирки в променения участък от маршрута. Асфалтирането на кръстовището е част от основния ремонт на бул. \"Дондкуов\", който започна в началото на юли и беше разделен на няколко етапа. В началото на ноември се наложи  ремонт на ремонта , защото заради не добре подготвената основа паветата се бяха разместили. Очаква се булевардът да бъде отворен изцяло на 20 ноември.", "date": "2017.11.11", "title": "Изцяло затворено за уикенда е кръстовището на бул. \"Ал. Дондуков\" и ул. \"Раковски\" в София"}
{"url": "http://www.dnevnik.bg/tehnologii/2017/11/11/3073367_kak_da_predlojite_i_da_glasuvate_ime_na/", "text": "В началото на 2019 г. сондата \"Нови хоризонти\" ще достигне една от най-външните точки на Слънчевата система – Пояса на Кайпер. Това е вторият астероиден пояс в системата и новата цел на мисията на НАСА. Първата вече беше осъществена, като сондата събра достатъчно информация и направи хиляди снимки на планетата-джудже Плутон. \"Нови хоризонти\" достигна Плутон в средата на 2015 г.  Мисията беше определена от американската космическа агенция като абсолютен успех. НАСА се похвали, че апаратът е успял да събере всичката информация, ко ято учените са очаквали. След подробен анализ с колко още гориво разполага сондата беше взето решение тя да продължи по пътя си, като първо ще изследва няколко обекта от Пояса на Кайпер, след което дори ще напусне Слънчевата система. Пояса на Кайпер е съставен от малки тела или останки от формирането на Слънчевата система. Въпреки че много астероиди са съставени от скали и метали, повечето обекти в него са съставени основно от замръзнали вещества като метан, амоняк и вода. Освен Плутон, в Пояса на Кайпер са разположени още две официално признати планети-джуджета - Хаумея и Макемаке. Сега  целта пред \"Нови хоризонти\" е обектът 2014 MU69.  Според учени от негови аналози са се слепили планетите-джуджета. Т.нар. предшественик на Плутон се намира малко в страни от оригиналната траектория на сондата и екипът на \"Нови хоризонти\" промени курса на апарата, като го накара да се движи със скорост 57 м/с в посока на обекта. Очакванията на НАСА са 2014 MU69 да даде още повече подробности за появата на Слънчевата система. От агенцията уточниха, че това ще бъде най-далечната планетарна среща в историята на космонавтиката. И точно защото очакват големи новини, от НАСА потърсиха за помощ всички хора, които се интересуват от мисията на \"Нови хоризонти\", като ги призоваха да предложат ново име на обекта. На сайта  http://frontierworlds.seti.org  всеки може да предложи ново име на 2014 MU69. Има опция и за гласуване за най-добрите идеи. Кампанията ще продължи до 1 декември, а в началото на януари НАСА ще обяви победителя.", "date": "2017.11.11", "title": "Как да предложите и да гласувате име на предшественика на Плутон"}
{"url": "http://www.dnevnik.bg/photos/2017/11/11/3076085_fotogaleriia_31_000_kucheta_na_shou_v_laipcig/", "text": "Над 31 000 кучета от 73 страни ще се съберат от 8 до 12 ноември 2017 г. в германския град Лайпциг за най-голямото кучешко шоу в света.", "date": "2017.11.11", "title": "Фотогалерия: 31 000 кучета на шоу в Лайпциг"}
{"url": "http://www.dnevnik.bg/skorost/2017/11/11/3075371_fotorazkaz_sitroen_c3_eurkros_smeni_c3_pikaso/", "text": "Малцина си спомнят компактния ван \"Ситроен C3 Пикасо\", появил се през 2009 г. И това е напълно обяснимо, защото дори и след фейслифта си през 2013 г. той така и не успя да стане популярен, както на големите пазари, така и у нас. Французите от \"Ситроен\" реагираха адекватно на нарастващото търсене на повдигнати автомобили, наречени SUV, и замениха минивана \"C3 Пикасо\" с кросоувъра \"C3 Еъркрос\".", "date": "2017.11.11", "title": "Фоторазказ: \"Ситроен C3 Еъркрос\" смени \"C3 Пикасо\""}
{"url": "http://www.dnevnik.bg/sport/2017/11/11/3076131_bostun_seltiks_postigna_11-a_poredna_pobeda_v_nba/", "text": "Бостън\" продължава да води в Източната конференция на НБА, след като постигна 11-ата си поредна победа. \"Келтите\" се справиха с \"Шарлът хорнетс\" с 90:87 в своята \"Тиди гардън\". След две поражения на старта,  \"Бостън\"  печели неизменно всеки следващ мач през сезона. Успехът се оказа още по-ценен, след като беше постигнат без двете големи звезди Кайри Ървинг, напуснал след само 1.50 минути на паркета и Ал Хорфърд, който не игра заради сътресение. Гардът на \"келтите\" отнесе сериозен удар с лакът в лицето от съотборника си Арън Бейнс и не можа да продължи. В отсъствието на Ървинг и Хорфърд, Тери Розиър взе лидерската позиция и завърши с 15 точки и седем борби. Джейлън Браун се отчете с дабъл-дабъл – 10 токи и 13 борби. За \"стършелите\" най-полезен беше Кемба Уокър с дабъл-дабъл – 20 точки и 11 асистенции, но това не се оказа достатъчно за тима му да спечели. На Запад  \"Оклахома сити тъндър\"  сложи край на серията си от четири поредни поражения и надви \"Лос Анджелис клипърс\" със 120:111 като домакин. \"Гръмотевиците\", които започнаха много слабо сезона въпреки сериозната селекция, постигнаха едва пета победа от 12 мача. Пол Джордж записа рекордните за сезона 42 точки и поведе \"Оклахома\" към победата. За пети път в последните 10 мача Джордж завършва като водещ реализатор на тима си. Той беше много близо до трипъл-дабъл, но остана с девет борби и седем асистенции, като освен това добави и три откраднати топки. Джордж завърши с 13-22 от игра и вкара четири тройки от седем опита. Освен това той реализира 12 от 15-те си изстрела от наказателната линия. Ръсел Уестбрук вкара 22 точки и даде осем асистенции, а Кармело Антъни се отчете с 13 точки и шест борби за успеха. За \"Клипърс\" Лу Уилямс завърши с 35 точки, три асистенции и седем борби, но останалите му съотборници не бяха на ниво. Ривърс и Блейк Грифин добавиха по 17, а \"ножиците\" вече са с пет победи и шест загуби. Ключова в двубоя се оказа втората четвърт, в която домаините спечелиха с 33:24. Те изоставаха с една точка след първите 12 минути, но после поведоха и до края на позволиха на \"Лос Анджелис\" да излезе начело. Във втората четвърт \"гръмотевиците\" вкараха три тройки от седем опита, от което дойде и разликата. В друг мач \"Милуоки бъкс\" победи \"Сан Антонио спърс\" с 94:87, а  Янис Андетокунбо  завърши с 28 точки и 12 борби. Гръцкото чудо на НБА се справи с центровете на \"шпорите\" Ламаркъс Олдридж (20 точки и 12 борби) и Пау Гасол (осем точки и пет борби).", "date": "2017.11.11", "title": "\"Бостън селтикс\" постигна 11-а поредна победа в НБА"}
{"url": "http://www.dnevnik.bg/bulgaria/2017/11/11/3076128_surbiia_osueti_bezplatni_pregledi_na_bulgari_v/", "text": "Тримата български лекари, отишли да направят безплатни прегледи на социално слаби жители на Босилеград, са били задържани, защото нямали лиценз да извършват медицинска дейност в Българския културно-информационен център там. Такова обяснение са дали сръбските власти, след като вчера лекарите бяха задържани в продължение на 5 часа без обяснение, предаде Би Ти Ви. Поредният преглед, организиран по молба Културния център в Босилеград, е бил осуетен от близо 20 полицаи, разказаха от центъра. \"Никакво разпитване, никакви документи, никакво подписване, абсолютно никакво предявяване на някакви абсолютно нищо. Просто си стояхме и си говорихме с тях около половин ден. Аз усетих и разбрах, че те ни задържат, за да мине времето, определено за прегледи и хората, които вероятно още и още прииждат пред културния център да загубят търпение и да си отидат\", заяви доктор Валентин Янев, единият от лекарите, пътували на собствени разноски. Тримата специалисти са в България от снощи. Генералният консул на страната в Ниш Едвин Сугарев окачестви задържането им като недопустимо. От полицейския участък в града му обяснили, че то било по сигнал на здравната инспекция, според която нямало лиценз за извършване на медицинска дейност в помещенията на Българския културно-информационен център (БКИЦ).", "date": "2017.11.11", "title": "Сърбия осуети безплатни прегледи на българи в Босилеград, нямали лиценз"}
{"url": "http://www.dnevnik.bg/sport/2017/11/11/3076189_snimka_na_denia_grigor_dimitrov_testva_centralniia/", "text": "Григор Димитров проведе двучасово занимание в последния ден преди началото на финалите на АТП в Лондон. Цялата тренировка на българския тенисист днес прочете в компанията на американеца Джак Сок.", "date": "2017.11.11", "title": "Снимка на деня: Григор Димитров тества централния корт преди старта на финалите в Лондон"}
{"url": "http://www.dnevnik.bg/sviat/2017/11/11/3076194_evropa_iska_mjusjulmanskite_jeni_da_si_stoiat_vkushti/", "text": "Турският президент Реджеп Тайип Едоган критикува европейските страни, в които е въведена забрана за носене на хиджаб, съобщи РИА Новости, цитирана от БТА \"Най-големите жертви на печалната картина на Запад са жените. Забраната за носене на хиджаб все повече се разпространява в европейските страни. Освен това тамошните власти опитват да попречат на мюсюлманските жени да участват в обществения живот. Твърденията, че те трябва да си стоят вкъщи, се разпространяват като вирус\", каза снощи Ердоган, който говори в Анкара пред предприемачки от мюсюлманските страни. По думите му в момента в повечето европейски страни се ограничава трудоустройството и образованието на жените, носещи хиджаб. В страните, които при всяка възможност обичат да учат Турция на демокрация, се аплодира нарушаването на елементарните човешки права. Турция е една от малкото страни, които обръщат внимание на тази несправедливост и двойните стандарти, посочи турският лидер.", "date": "2017.11.11", "title": "Европа иска мюсюлманските жени да си стоят вкъщи, заяви Ердоган"}
{"url": "http://www.dnevnik.bg/sport/2017/11/11/3076195_botas_shte_startira_ot_polpozishun_na_interlagos/", "text": "Пилотът на \"Мерцедес\" Валтери Ботас спечели квалификацията за  Гран при на Бразилия  и ще стартира първи в утрешното състезание на \"Интерлагос\". Финландецът записа нов рекорд на трасето с 1:08.322 и изпревари само с 38 стотни от секундата Себастиан Фетел. Трети на стартовата решетка се нареди вторият пилот на \"Ферари\" Кими Райконен. Това е трети полпозишън за Ботас, който в дебютния си сезон за Сребърните стрели стартира първи в Бахрейн и Австрия. На \"Сахир\" победата грабна Фетел, докато на \"Ред Бул ринг\" финландецът не допусна изненада. \"Много е хубаво да стартираш от първо място, разполагаме с добър автомобил, но утре състезанието ще е много оспорвано. Много е важно да не правим грешки, защото разликата между нас и \"Ферари\" е много малка цял уикенд. Всичко може да се случи в състезанието\", каза Ботас. Неговият съотборник Люис Хамилтън отпадна още в първата част на квалификацията заради катасторфа. Британецът не записа време, но ще стартира 20-и. Топ 10 в квалификацията на \"Интерлагос\" допълниха Маск Верстапен, Даниел Рикардо, Серхио Перес, Фернандо Алонсо, Нико Хюлкенберг, Карлос Сайнц и  местният любимец Фелипе Маса . Заради наказание на Рикардо ще стартира едва 15-и и това прати Алонсо на шестата позиция на стартовата решетка, негова най-добра за годината. Световният шампион Люис Хамилтън отпадна в първата част на квалификацията за първи път от 27 състезания насам (Белгия 2016). Британецът излезе рано на трасето, веднага след Паскал Верлайн от \"Заубер\", използвайки най-меките гуми суперсофт, с цел да запише добро време и да си гарантира продължаване напред. При влизането в шести завой пилотът на  \"Мерцедес\"  изгуби контрол над болида си заради ниското ниво на сцепление и се заби странично в предпазната ограда. \"Добре съм\", каза Хамилтън по радиото. В момента, в който Хамилтън се удари температурата на въздуха беше едва 18 градуса, а на асфалта само 28. От тима му се надяват да няма поражения по скоростната кутия, за да не се налага смяна и той да получи наказания. Кими Райконен даде най-бързото време в първата част, независимо че беше със средно твърдия комплект гуми софт. Зад него, на много малка разлика беше Валтери Ботас, с по-меките гуми. Освен Хамилтън в първата част отпаднаха още Верлайн, Пиер Гасли от \"Торо Росо\", Ланс Строл от \"Уилямс\" и вторият пилот на \"Заубер\" Маркус Ериксон. За канадеца Строл това беше 12-о отпадане още в първия сегмент на квалификацията през сезона. \"Всичко се случи много бързо, така че и аз не знам точно какво го причини. Важното е, че съм добре, няма ми нищо, току що бях в медицинския център, за да ме прегледат. Доста необичайно е за мен да отпадна в тази част на квалификацията, но аз съм човешко същество, така че случва се\", каза Хамилтън пред репортерите в падока. Световният шампион обеща да се забавлява в състезанието и да опита да стигне възможно най-напред. Във втория сегмент температурата продължи да пада, което се оказа голям проблем за някои от отборите. За сметка на това пилоти като Фернандо Алонсо се възползваха, за да бъдат сред най-бързите. Дълго време Валтери Ботас беше с най-бързото врме, но в самия край Себастиан Фетел направи много добра обиколка и успя да запише 1:08.494, с което подобри рекорда на \"Интерлагос\". Даниел Рикардо, който ще стартира от дъното на решетката заради смяна на елементи по задвижващата система избра да кара с гуми софт и въпреки това се класира на петата позиция преди третата част. От битката опаднаха Естебан Окон, Ромен Грожан, Щофел Вандорн, Кевин Магнусен и Брендан Хартли, който дори не записа време във втората част. Във финалните 12 минути от борбата за стартовите позиции пилотите имаха по два шанса да направят бързи обиколки. Ботас успя да слезе под 1:08.5 с първия си опит, но времето му бързо беше подобрено от Фетел. Германецът записа още една поправка на рекордното време с 1:08.360 и изпревари с 82 стотни финландския пилот на \"Мерцедес\". За разлика от него Райконен беше по-далеч и изостана с четири десети от съотборника си. При второто си минаване Фетел не успя да подобри времето си и изостана с 58 стотни от върховото си постижение. Кими Райконен намали двойно изоставането си, но това се оказа недостатъчно за финландеца да се класира на първа редица, оставайки трети. Вместо това Ботас летеше по трасето и записа обиколка за 1:08.322. Финладецът подобри рекорда на трасето, а освен това се класира за първи път пред съотборника си след лятната пауза. Тимът на \"Ферари\" пропусна да се класира на полпозишън в Бразилия за първи път от 2008 г. Тогава Фелипе Маса стартира първи и след това спечели на \"Интерлагос\". \"Беше важно да се преборим за полпозишъна, но разликата е много малка. Мисля, че спрях прекалено рано в първия завой на последната обиколка, от там дойде разликата ми Валтери. Освен това върнах газта в последния завой\", каза Фетел след квалификацията.", "date": "2017.11.11", "title": "Ботас ще стартира от полпозишън на \"Интерлагос\", Хамилтън потегля 20-и след катастрофа"}
{"url": "http://www.dnevnik.bg/photos/2017/11/11/3076034_fotogaleriia_kak_nju_delhi_se_bori_sus_smoga/", "text": "Индия планира да пръска с вода над столицата си Ню Делхи, за да се опита да се пребори с токсичния смог, който е предизвикал извънредна ситуация със замърсяването на въздуха. Нивото на замърсяване е надвишило 30 пъти обявеното като допустимо от Световната здравна организация.", "date": "2017.11.11", "title": "Фотогалерия: Как Ню Делхи се бори със смога"}
{"url": "http://www.dnevnik.bg/istorii_na_denia/2017/11/11/3076196_nai-chetenoto_v_dnevnik_izraelski_istorik_za_ruskata/", "text": "1.  Израелски историк: Руската позиция за спасяването на българските евреи не е лишена от логика  - 28 874 прочитания. 2.  Руски институт: Ако не беше Червената армия, в България щеше да има холокост  - 19 869 прочитания. 3.  Скритата картинка на един проект за 85 млн. лв.  - 19 644 прочитания. 4.  Времето е особено  - 19 186 прочитания. 5.  Облак с ниска радиоактивност е преминал над Европа след инцидент на юг от Урал  - 18 428 прочитания. 6.  Намери ли София места за новите си квартали  - 14 957 прочитания. 7.  Всички сцени с Кевин Спейси в завършен филм ще бъдат изрязани  - 14 554 прочитания. 8.  Захарова: Не чухме президентът Радев да говори за оскверняването на руски паметници  - 14 429 прочитания. 9.  Какво да се знае при оглед и покупка на жилище  - 14 282 прочитания. 10.  Депутат от БСП одобри руската позиция за спасяването на евреите и сметна, че 80% от населението са дебили  - 13 445 прочитания.", "date": "2017.11.11", "title": "Най-четеното в \"Дневник\": Израелски историк за руската позиция за спасяването на българските евреи"}
{"url": "http://www.dnevnik.bg/sport/2017/11/11/3076180_fotogaleriia_london_e_gotov_za_turnira_na_osemte/", "text": "За девета поредна година Лондон приема заключителния турнир в мъжкия тенис. Осемте най-добри през сезона си дават среща в зала \"О2 арена\" в най-голямото състезание извън Големия шлем. Тази година за пръв път в надпреварата ще участва Григор Димитров.", "date": "2017.11.11", "title": "Фотогалерия: Лондон е готов за турнира на осемте най-добри"}
{"url": "http://www.dnevnik.bg/sport/2017/11/11/3076209_naim_sjuleimanoglu_e_bil_operiran_po_speshnost_zaradi/", "text": "Състоянието на трикратния олимпийски шампион и световен рекордьор във вдигането на тежести Наим Сюлейманоглу е критично, информират медиите в Турция. Според \"Хюриет\" легендарният спортист е претърпял спешна операция заради мозъчен кръвоизлив. Той е в интензивното отделение от повече от месец, но състоянието му се е влошило внезапно. Това е довело до спешна операция, която е извършена от професор доктор Гьокхан Акдемир, един от най-добрите специалисти по неврохирургия в Турция. Бившият спортист  беше приет в болница на 25 септември по спешност  с диагноза чернодробна недостатъчност. Сюлейманоглу печели три поредни олимпийски титли - две в категория до 60 килограма (в Сеул през 1988 г. и Барселона през 1992 г.) и една в категория до 65 килограма (в Атланта през 1996 г.). Турският щангист има още редица впечатляващи постижения, сред които седем световни титли, два златни медала от европейски първенства и 46 поправки на световни рекорди. През 2009 г. Сюлейманоглу отново  имаше сериозни здравословни проблеми . Тогава той беше приет в болница заради проблеми с белите дробове, черния дроб и сърцето, което работеше с 40 процента от капацитета си.", "date": "2017.11.11", "title": "Наим Сюлейманоглу е бил опериран по спешност заради мозъчен кръвоизлив"}
{"url": "http://www.dnevnik.bg/sviat/2017/11/11/3076208_kmetut_na_barselona_obvini_puchdemon_che_e_dovel/", "text": "Кметицата на Барселона Ада Колау днес обвини сваленото каталунско правителство на Карлес Пучдемон, че е довело испанската автономна област до катастрофа и заяви, че мнозинството каталунци са против обявяване на независимост, съобщи \"Франс прес\". На заседание на партията си \"Каталуня ен Кому\" Ада Колау поиска обяснения от сепаратистките лидери, като същевременно призова за освобождаване на онези, които са задържани от централните власти, уточняваа БТА.  \"Ние искаме затворниците да бъдат освободени, но искаме също едно безотговорно правителство, което доведе страната до катастрофа, да се изправи пред отговорностите си и да признае грешките си\", заяви Колау, преди да отиде на голяма демонстрация в Барселона за освобождаване на арестуваните ръководители. \"Те предизвикаха напрежение в страната (Каталуня) и излязоха с едностранна декларация за независимост, която мнозинството не иска\", изтъкна Колау. Тя не е сепаратистка, а привърженичка на референдум за самоопределение на областта, за да бъде решен въпросът. \"Те направиха тази декларация за независимост заблуждавайки населението заради теснопартийните си интереси\", добави кметицата на Барселона.  По думите на Колау декларацията за независимост, приета на 27 октомври от 70 от 135-имата депутати в каталунския парламент, не е довела до провъзгласяване на републиката. Тя упрекна сваления каталунски лидер Карлес Пучдемон, че е заминал за Белгия, оставяйки Каталуня \"сама пред несигурността\". \"Те направиха декларацията и после си заминаха\", заяви Колау. Тя разкритикува също реакцията на испанското правителство на консерватора Мариано Рахой, което задейства член 155 от Конституцията, за да постави областта под прякото управление на Мадрид. В Барселона 750 000 души протестират с искане да бъдат освободени задържаните членове на сваленото сепаратистко правителство на Каталуня, съобщи агенция \"Франс прес\".", "date": "2017.11.11", "title": "Кметът на Барселона обвини Пучдемон, че е довел Каталуня до катастрофа"}
{"url": "http://www.dnevnik.bg/sport/2017/11/11/3076212_vlizaneto_v_shampionskata_liga_e_sbudnata_mechta_kaza/", "text": "Треньорът на \"Марица\" Иван Петков нарече сбъдната мечта  класирането на отбора за групите на Шампионската лига  по волейбол. Българките  направиха забележителен подвиг в Красноярск като сътвориха обрат от 0:2 до 3:2 (20:25, 19:25, 25:22, 27:25, 15:12) при гостуването си на руския \"Енисей\". Специалистът постави летвата високо и обяви, че състезателките му ще гонят добро представяне в най-престижния турнир в Европа. \"В момента не знам какво да кажа. Не мога да намеря думите и да опиша какво изпитвам в момента. Истината, е че сме удовлетворени от това, което направихме. Там, където се опитват нещата да се правят истински, със сърце и душа понякога се получават\", каза треньорът на българските шампионки. Според него четирите поредни спечелени гейма не се дължат на случайността, а на сериозната работа, която е свършил неговият тим. Петков отчете и доза късмет, но поздрави професионалното поведение на състезателките си. Една от основните фигури в състава на пловдивчани Десислава Николова също сподели впечатленията си от успеха. 25-годишнята посрещачка отчете характера на тима като ключов фактор. \"Още не можем да повярваме, че спечелихме, че стигнахме до златен гейм и ги обърнахме от 0:2. Направо е невероятно това, което се случва. Имахме вяра, че ще спечелим, дори когато изоставахме. Показахме характер и се събрахме в най-важния момент\", каза Десислава Николова. Тя призова феновете да подкрепят  \"Марица\"  при участието на тима в групите на Шампионската лига.", "date": "2017.11.11", "title": "Влизането в Шампионската лига е сбъдната мечта, каза треньорът на \"Марица\""}
{"url": "http://www.dnevnik.bg/bulgaria/2017/11/11/3076213_iazovirut_v_rusenskoto_selo_tetovo_e_bil_zatapen/", "text": "Язовирът в русенското село Тетово е бил затапен умишлено, за да не може да се източва и рибата да не се загуби. Това са установили от Община Русе, след като са наели водолази да почистят съоръжението, съобщи БНТ. В момента язовирът е обезопасен, но хората, които живеят в района, се притесняват за домовете си. Липсват и кандидати, които да го вземат на концесия за 10 години и да го стопанисват. При проверка на язовира инспекторите от Държавната агенция за метрология и технически надзор са установили, че преливникът и изпускателят са повредени. За да избегне глобата от 20 000 лева, общинската администрация успява да задели средства и за два месеца да изпълни предписанията на инспекторите. Когато обаче водолазите почистват съоръжението, остават учудени от гледката на дъното на язовира. \"Повредата на Тетово беше пак от човешка ръка, защото ей го Спасимир ще ви каже колко дюшеци извади от шахтата на изпускателя. Умишлено затапен с дюшеци с камъни, за да може да прелива, да не може да се източва. Тук ние без вас, без гражданите с този вандализъм не можем да се справим. Не мога да си представя що за човек трябва да си\", коментира пред БНТ кметът на община Русе Пламен Стоилов. Предстои почистване на преливника на язовира, с багер вече са прокопани отводнителни канали. И въпреки че според специалистите язовирът вече отговаря на всички изисквания и не е опасен, хората, които живеят около него, се притесняват при обилни дъждове да не прелее и да не помете къщите им. Те нямат застраховки на имотите си, но казват, че след наводненията в Бургаско заделят пари, за да застраховат къщите си.", "date": "2017.11.11", "title": "Язовирът в русенското село Тетово е бил затапен умишлено"}
{"url": "http://www.dnevnik.bg/bulgaria/2017/11/11/3076215_valeri_simeonov_shte_osporim_sdelkata_za_privatizaciia/", "text": "Ще оспорим договора за приватизация на Български морски флот (БМФ), и ако оспорването мине в съда, сделката ще бъде призната за незаконна. Това обяви в интервю за радио Варна вицепремиерът Валери Симеонов. Според него има реална възможност БМФ да бъде върнато на държавата.  Преди два дни Върховният касационен съд  отмени решението на Арбитражния съд  към Българска търговско-промишлена палата (БТПП), с което на компанията на председателя на работодателите Кирил Домусчиев \"Параходство български морски флот\" бяха спестени неустойки от 55 млн. лв., дължими за неизпълнение на задължения по приватизационния договор. Делото пред ВКС беше образувано по искова молба на Агенцията за приватизация и следприватизационен контрол, след като вицепремиерът Валери Симеонов нападна Домусчиев за параметрите по договора. \"На 6 октомври 2017 подадохме сигнал в прокуратурата срещу решението на арбитражния съд за БТПП, поради съмнения за корупция и \"мотивация\" по особен начин на арбитражните съдии. Вероятно до края на ноември ще подадем още един сигнал вече срещу самия приватизационен договор на Български морски флот. Ако съдът признае приватизацията за незаконна, то БМФ ще стане отново държавно\", заканва се Валери Симеонов в статус в социалната мрежа \"Фейсбук\". \"Трябва да бъде проверено дали членовете на арбитража към Българката търговско-промишлена палата (БТПП) не са били мотивирани по някакъв начин да вземат решение в полза на собственика на БМФ\", каза Симеонов.", "date": "2017.11.11", "title": "Валери Симеонов: Ще оспорим сделката за приватизация на Български морски флот"}
{"url": "http://www.dnevnik.bg/sport/2017/11/11/3076223_mercedes_smeni_dvigatelia_na_hamiltun_toi_shte/", "text": "Проблемите на световният шампион във Формула 1 Люис Хамилтън след  квалификацията за Гран при на Бразилия  се оказаха по-сериозни от очакваното. Пилотът на \"Мерцедес\" отпадна още в началото на сесията, след като излетя на шести завой и се заби странично в предпазните стени. Той трябваше да стартира 20-и в утрешното състезание, но вероятно ще стори това от бокса. Според последните информации от \"Мерцедес\" са нарушили вечерния час за работа по болида, който е указан в правилата на ФИА. Това се налага заради по-сериозните поражения по колата. \"Мисля, че ще стартирам от бокса, защото момчетата още работят по колата. Това не е най-идеалният сценарий, но пък можем само да вървим напред\", каза Хамилтън тръгвайки си от \"Интерлагос\". Той няма да може да навакса няколко позиции на старта, след като по правилни стартиращите от бокса трябва да изчакат цялата колона да се изтегли. От \"Мерцедес\" ще сменят задвижващата система на Хамилтън и утре той ще стартира с нов двигател, мотогенератор на изгорелите газове и турбокомпресор. По правилник след квалификацията колата влиза в \"закрит парк\" и по нея не мога да се правят промени до състезанието, с изключение на различни атмосферни условия. Нарушаване на условията на \"закрит парк\" водят до стартиране от бокса. Това означава, че механиците ще имат извъредна работа. В петък вечерта  тимът на \"Мерцедес\" беше нападнат от въоръжени обирджии  при тръгването си от пистата. \"Момчетата имаха трудна нощ, а сега ще трябва да работят допълнително. Те обаче показаха страхотен професионализъм и бяха наградени с полпозишъна на Валтери\", каза шефът на \"Мерцедес\" Тото Волф.", "date": "2017.11.11", "title": "\"Мерцедес\" смени двигателя на Хамилтън, той ще стартира от бокса"}
{"url": "http://www.dnevnik.bg/sport/2017/11/11/3076224_tervel_pulev_specheli_peta_pobeda_na_profesionalniia/", "text": "Тервел Пулев спечели петата си победа в професионалния бокс. Българинът се наложи срещу украинеца Артьом Редко в Берлин. Пулев имаше пълно превъзходство и стигна до триумфа още в третия рунд. Той започна агресивно и настъпателно още от началото. Във втория рунд българинът усили натиска си със серия добри удари. Пулев прати Редко в нокдаун и малко повече от минута преди края на третата част съдията прекрати мача. Първоначалните планове бяха българинът да срещне бившия междинен шампион на Световната боксова асоциация (WBA) Валери Брудов. Срещата с руснака обаче пропадна и бързо беше направена промяна. Очаква се до края на годината Пулев да има още един мач, като вероятно той ще се проведе в Чикаго.", "date": "2017.11.11", "title": "Тервел Пулев спечели пета победа на професионалния ринг"}
