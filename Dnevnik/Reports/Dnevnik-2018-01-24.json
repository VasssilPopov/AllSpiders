{"url": "https://www.dnevnik.bg/sport/2018/01/24/3118056_arsenal_stigna_finala_v_kupata_na_ligata_sled_pobeda/", "text": "Арсенал\" ще спори с  \"Манчестър сити\"  във финала за Купата на лигата. \"Артилеристите\" се класираха за последния двубой в надпреварата, след като победиха \"Челси\" с 2:1 на \"Емиратс\". Тимът на Арсен Венгер, който е на път да изпрати поредния си колеблив сезон и страда във Висшата лига, отново доказа, че може да победи всеки, когато става въпрос за турнирни битки. \"Артилеристите\" трябваше да обръщат срещата, след като се оказаха изоставащи още в началните минути. Азар откри за \"Челси\", но с автогол на Рюдигер и гол на Гранит Джака, \"Арсенал\" стигна до финала. За трети път под ръководството на Арсен Венгер \"Арсенал\" ще играе във финалния двубой в турнира. В предишните си две участия обаче \"артилеристите\" загубиха, като и двата пъти това беше с резултат 1:2 – през сезон 2006-07 от \"Челси\", а през 2010-11 от \"Бирмингам\". Двубоят на \"Емиратс\" започна отлично за \"Челси\", който макар и да беше без контузените Тибо Куртоа, Сеск Фабрегас и Алваро Мората, играеше добре. Футболистите на Антонио Конте вкараха в началото чрез Педро, но попадението му беше отменено заради засада. Все пак в седмата минута Педро намери отлично Еден Азар, белгиецът излезе сам срещу Давид Оспина и без проблем прати топката под плонжа му – 0:1. \"Арсенал\" бързо изравни, като имаше и голяма доза късмет. В 12-ата минута резултатът беше 1:1, след като удар на Начо Монреал рикошира първо в главата на Маркос Алонсо, после и в тази на Антонио Рюдигер, и влетя в мрежата. Последваха силните минути за \"Арсенал\", който преди почивката беше по-добрият отбор, но не успя да се разпише. За капак Вилиан се контузи и трябваше да бъде сменен, а вместо него влезе Рос Баркли. Това беше и дебют за новото попълнение на \"Челси\", който не беше играл официален мач от 21 май 2017 г. (преди 248 дни – бел. ред.), който по иронияна съдбата отново беше на \"Емиратс\". През втората част предимството на \"артилеристите\" не беше толкова осезаемо, но \"Челси\" нямаше на сметката си чисти голови положения. \"Арсенал\" имаше трима души в центъра на терена и те спечелиха битката с халфовете на сините, което се оказа решаващо. В 60-ата минута Гранит Джака се разписа след подаване на Александър Лаказет и с минимално докосване до топката успя да я прати зад Уили Кабайеро. Голът на швейцареца се оказа достатъчен, за да може тимът му да си осигури осмо участие във финалния мач. В историята единствено \"Ливърпул\" (12) и \"Манчестър юнайтед (9) имат повече. Финалният мач между \"Манчестър сити\" и \"Арсенал\" е на 25 февруари на \"Уембли\". \"Гражданите\" имат четири отличия в турнира, като спечелиха два пъти в последните четири сезона – 2013-14 и 2015-16, а \"артилеристите\" имат две купи, но последната е от 1992-93.", "date": "2018.01.24", "title": "\"Арсенал\" стигна финала в Купата на лигата след победа над \"Челси\""}
{"url": "https://www.dnevnik.bg/politika/2018/01/24/3117922_spored_gerb_otchetut_na_radev_bil_otchet_na/", "text": "Отчетът на президента Румен Радев по-скоро беше отчет на нашето управление, което ни изненада, коментира депутатът от ГЕРБ Тома Биков  отчета на първата година на президента . \"Президентът каза какво всички останали не са или са направили през последната година, докато е президент\", заяви Тома Биков. \"От това, че беше увлечен да коментира работата ни, президентът забрави да спомене, че правителството му удължи санкциите срещу Русия и подписа СЕТА\", каза още депутатът. В ГЕРБ са учудени, че президентът практически подкрепил мотивите за вота на недоверие на БСП срещу кабинета. \"Ако той желае политическа криза в България - да излезе и да го каже ясно, но и да обясни с какво тя ще спомогне за решаването на всички проблеми, които изброи в отчета си\", каза Биков. Според него е притеснително, че възгледите на президента съвпадат с тези на БСП, защото Радев трябва да бъде президент на всички българи. Биков припомни, че само преди 15-ина дни по време на КСНС президентът аплодирал ангажимента на правителството до 2024 година да имаме постигнати 2% от БВП за отбрана, а сега казал, че е разочарован от това, че не са отделени 2%. \"Така го разчитаме, ако е така, трябва да продължи с говоренето по тази тема и да каже от кои сектори на обществения живот трябва да бъдат взети проценти и да бъдат дадени на отбраната веднага\", добави Биков. Искаме да подчертаем, че голяма част от срещите, които президентът проведе с международни фактори, бяха благодарение на премиера Бойко Борисов, коментира Биков. Борисов имал срещи с тези международни фактори и по протокол те се видели и с Румен Радев. Нинова съгласна, че парламентарната република атрофира Корнелия Нинова се съгласи с оценката на Румен Радев, че парламентарната република атрофира. \"Виждате какво прави мнозинството с парламентарната република. ГЕРБ години наред, Бойко Борисов лично, три мандата превърна парламента в това, което каза г-н Радев – нотариат, който му заверява подписа. Вчера се убедихте. Може ли да има вот на недоверие към правителство и да не дойде министър-председателят? От месеци не е идвал на парламентарен контрол. Това е основен проблем на демокрацията и на парламентарната република в България. Това не е личностен проблем. Това е системно и последователно погазване на конституцията и на институциите. Споделям мнението на президента Радев по този въпрос\", каза Нинова. \"Имаме нужда от свобода на словото. Ще дам примера с изгонването на председателя на опозицията от парламента. Това е тежко посегателство върху свободата на различното мнение и словото. Щом се случва тук, в парламента, в парламентарна република, представете си как е навън?\", коментира думите на Радев Нинова. ДПС с положителна оценка \"Ние от ДПС оценяваме положително първата година от мандата на президента. Той имаше и успешни опити да бъде коректив и на законодателната, и на изпълнителната, и на съдебната власт\", каза лидерът на ДПС Мустафа Карадайъ. \"Той се опитва да бъде обединител на нацията, но нашите избиратели, които гласуваха за него, имат малко по-големи очаквания\", добави лаконично Карадайъ.", "date": "2018.01.24", "title": "Според ГЕРБ отчетът на Радев бил отчет на управлението им"}
{"url": "https://www.dnevnik.bg/analizi/2018/01/24/3117774_korupciiata_kato_bitie_v_sebe_si/", "text": "Дебатите за корупцията изобщо, а не само в парламента, показват, че тя е предизвикателство пред демокрацията, незаобиколима реалност с устойчиво присъствие тук и сега. Настоящият текст няма да се занимава с пренията по вота на недоверие по същество, тъй като акцентът ще падне върху присъствието, употребата и злоупотребата с термина в общия политико-психологически контекст. Именно в този смисъл ще си позволим само бегли ремарки върху вота на недоверие като Бутафорията и маргинализацията изграждат общата пародийна структура на социалната буфонада. В по лезрението на разискванията  попадна отсъствието на министър-председателя от пленарната зала. Царският маниер да се омаловажават правилата в парламентарната република е унаследен благодарение на политическата генетика, прагматичното желание да се вършат важни държавни дела, вместо да се губи ценно време в безсмислени дебати, новата традиция успява да победи, независимо от това дали се проявява под формата на аристократична или на народняшка окраска... Вторият елемент на окарикатуряване на сериозното се състоеше в несъстоятелните процедури по начина на водене на заседанието, чиято фарсовост не позволи да се говори по същество. Кой има интерес от това? Може би всички вкупом. Ето защо: Българското посттоталитарно развитие превърна корупцията в Ако използваме абстрактния език на философите, бихме могли да кажем, че за днешните политици тя вече е станала битие в себе си, априорна и иманентно присъща даденост. Същевременно присъствието на понятието в публичното говорене му придава тривиално значение, изтърканата употреба на клишето обърква лабиринтите на смисъла. Всъщност това е крайната цел. Анализаторите питат с какво корупцията толкова се е увеличила сега, та да се иска вот на недоверие. Следователно тя съществува както актуално, така и потенциално. Нещо повече – има я навсякъде, неизкоренима е. Същевременно нея я няма никъде, съществуването й е латентно, незабележимо, подмолно. Ако използваме метафората на Бенжамин Ардити за популизма и я пренесем върху темата за корупцията, ще кажем, че тя не е сянка върху демокрацията, а Всъщност бихме могли допълним, че нейната видимост представлява призрачна реалност, която разрушава институциите по незабележим, но осезаем начин. Но след като духът на корупцията е толкова дълбоко вклинен в европейското тяло, възниква питането защо фиксацията пада точно върху България. Това е новият въпрос, който издига нашата публичност в опита да позаглади имиджа на председателстващата държава. С корупцията не просто трябва да свикнем, тя вече е една нормалност в нашия живот, нещо регулярно, така както е регулярно ежегодното повишаване на цените на тока, парното и водата. И още едно внушение: Естественият ход на развитие на политическите закономерности предполага, че оправданието е, че България вече е изработила правната рамка за противодействие, а съвсем скоро ще изгради и институционалния капацитет. Новата оптика работи с нагласен диоптър, гледащ към реалността на възможното, а не към идеалността на желаното. Фанфарите около председателството ни карат всички да замълчим: Съединението прави силата. Нека да проследим какви популистки внушения можем да извлечем от този исторически лозунг, когато се съотнесе към днешната ситуация. Например унификацията на общата воля се постига чрез апела от името на народа и в името на просперитета на държавата всички политици да положат общи усилия, за да се противопоставят на корупцията. Антиелитизмът се възпроизвежда под формата на тоталното отрицание на корумпирания политически елит на прехода и постпрехода, неговата покварена природа не му позволява да се обърне към общото изграждане на позитивния имидж на европейска България. Противопоставянето народ – елит се изразява във факта, че народът е единен в своята бедност, а политиците са единни в своята корумпираност. Антипартийността и създаването на образа на врага са пречупени през призмата на корупционната проблематика, тук изходната позиция, че враговете са опасни и корумпирани, предпоставя разграничението \"ние – те\" като основно препятствие пред съединението. Така продажните елити и  враговете са заклеймени , защото те не искат да протегнат ръце и да работят заедно в сюблимния момент на председателството. Следователно популистката ситуация радикално подменя съдържанието на избрания девиз, който има своята контекстуална тежест в конкретни исторически условия. Във всички изброени параметри може да се припознае част от поведението на една или друга партия. Тук възниква сериозно затруднение, което представлява същинският проблем на настоящия анализ: То има двойствен характер. От една страна, трябва да се направи разграничение между корупцията като част от политическата реалност и корупцията като основополагащ предмет на популисткото говорене. От друга страна, трябва да се отграничи и локализира мястото на корупцията в общия политически контекст, т.е. дали я възприемаме като нормалност, присъща за Европа и света и респективно за България, като нещо, което не сме в състояние да преодолеем, или като бич, срещу който политическият елит трябва да вложи всички свои морални и институционални усилия. Примесването на двете страни в рамките на общия проблем бележи сблъсъка между популисткото говорене и политическото действие, размива границите между тях, за замъгляване на нещата допринасят различни пропагандни и PR внушения. Бутафорията произтича и от невъзможността да се приведат конкретни факти за корупция заради риска от завеждане на съдебни дела за клевета. Корупцията трудно се доказва, затова и искането на вот на недоверие по тази тема представлява подхлъзване по динена кора. Това е причината дебатът да бъде безсъдържателен и нискокачествен. Всъщност вотът е само един от множеството повредени инструменти в куфарчето на антикорупционната механика. За какво е всичко това? Отговорът е, за да може политическото инженерство да замаскира импотентността на съдебната система, която на практика е част от политиката.", "date": "2018.01.24", "title": "Корупцията като битие в себе си"}
{"url": "https://www.dnevnik.bg/bulgaria/2018/01/24/3117806_shtatnata_chislenost_na_vurhovnata_administrativna/", "text": "Прокурорската колегия реши да прехвърли две щатни бройки от Върховната касационна във Върховната административна прокуратурата. Причината е петкратното увеличение на работата на административното обвинение. Окончателното решение за това ще бъде взето от пленума на съвета утре. Пред колегията днес застана заместникът на главния прокурор Сотир Цацаров - Ася Петрова, която ръководи ВАП. От нейното изявление стана известно, че работата се е увеличила в пъти, като тя представи статистически данни за дейността на отделите за законност и надзор. От тях се разбра, че броят на преписки, които решават обвинителите през първото полугодие на 2017 г., са били 1287, което е с почти пет пъти повече в сравнение със същия период. Освен това ВАП и отдела за надзор на законност са помагали на други прокуратури в изготвянето на протестите срещу незаконосъобразни подзаконови нормативни актове. През миналата година данните показват 765 такива преписки, докато през 2016 г. са били 83.", "date": "2018.01.24", "title": "Щатната численост на Върховната административна прокуратура най-вероятно ще бъде увеличена"}
{"url": "https://www.dnevnik.bg/politika/2018/01/24/3117865_shefut_na_parlamenta_nastoia_prezidentut_da_ne_obijda/", "text": "Няколко часа след като президентът заяви, че  парламентарната република е атрофирала  и нарече парламента нотариат, председателят на Народното събрание Цвета Караянчева настоя държавният глава Румен Радев да не раздава \"обидни квалификации\", а да спазва конституционните си правомощия да е обединител на нацията и да води диалог с институциите. Караянчева свика извънредна пресконференция, на която да отговори на Радев. Изявлението й продължи три минути, а на журналистите не беше дадена възможност за въпроси. \"С огромно съжаление констатирам, че катастрофалното говорене изглежда е предпочитан от държавния глава похват\", обяви тя и цитира годишния отчет на Румен Радев, в който той каза, че България е в критичен период и има опасност от суспендиране на демокрацията. \"Мрачната картина беше подсилена от обвинения към Брюксел за безразличие и липса на разбиране и съдействие. Толкова тънко прикрит израз на раздразнение за силната европейска подкрепа за правителството. По-добре да го беше казал направо\", каза още шефът на парламента. По думите на Караянчева президентът е очертал \"от тъмен по-тъмен пейзаж\", но в катраненочерно се очертала една обида - че парламентарната република атрофира. \"В какъв смисъл, г-н президент? Че парламентарните групи гласуват в синхрон с взетите партийни решения? Че мнозинството защитава правителството? С цялото ми уважение към държавния глава, но всяка парламентарна група гласува според предизборната програма, с която е избрана\", обясни тя. Караянчева отново се обърна към президента и посочи, че няма \"убиващ свободната роля на депутатите партократски механизъм\", а е нормално в парламентарна република мнозинството да избира и подкрепя Министерския съвет, докато е на власт: \"Това не е нотариат, официализиращ решения, а отговорна към избирателите институция\". Тя обясни, че такъв е демократичният процес, за който президентът се е притеснил - дори да не е идеално, по-добро не е измислено. Караянчева се съгласи с президента, че рейтингът на парламента е критично нисък, но подчерта, че един от факторите за това били грубите нападки от държавния глава.", "date": "2018.01.24", "title": "Шефът на парламента настоя президентът да не обижда депутатите, а да обединява нацията"}
{"url": "https://www.dnevnik.bg/photos/2018/01/24/3117037_fotogaleriia_3d_unikatite_na_dizainera_julien_furnie/", "text": "В парижкото си студио авторът на облекла от висшата мода Жулиен Фурние следи привършването на роклите, създадени от идеи, нахвърляни на таблет.", "date": "2018.01.24", "title": "Фотогалерия: 3D уникатите на дизайнера Жулиен Фурние"}
{"url": "https://www.dnevnik.bg/sviat/2018/01/24/3117918_ispaniia_vremenno_zatvori_posolstvoto_na_katalunia_v/", "text": "Испанското правителство временно спря дейността на каталунската делегация - известна на медии и няколко последователни кабинета в Барселона като \"посолство\" - в Брюксел, за да предотврати среща между уволнения премиер Карлес Пучдемон наскоро избрания председател на парламента Роже Торен. Това беше единственото представителство на автономната област, което продължи работа, след като Мадрид приложи т. нар. \"член 155\" спрямо Каталуня в отговор на обявената независимост в края на октомври. Кабинетът на Пучдемон беше предвидил няколко десетки милиона евро бюджет  за \"посолствата си\"  в Европа и другаде. Торен, който малко след назначаването си  формално обяви кандидатурата  на Пучдемон за още един мандат като премиер, пристигна в Брюксел, за да разговаря с него за начина, по който уволненият лидер ще участва в процедурата по избиране, ако не се върне в Барселона. Двамата трябваше да се срещнат в централата на делегацията, но се наложи да го направят другаде. Целта, обявена от властите в Мадрид, беше да не се допуснат струпвания на журналисти, активисти и други в района. Без окончателно решение Испанският кабинет има право да предприеме подобна стъпка, докато управлява пряко Каталуня. Според в. \"Ла вангуардия\" самият външен министър Алфонсо Дастис е заръчал да се направи възможното срещата да не се състои. Все пак Пучдемон и Торен разоваряха в централата на Европейския свободен алианс, от който е част и партията, излъчила новия председател на парламента, Каталунска републиканска левица (ERC). Пучдемон по-рано обмисляше да \"упълномощи\" друг депутат да представи кандидатурата му, но се отказа от идеята, след като кабинетът в Мадрид предупреди, че  няма възможност да стане  премиер от  разстояние . След срещата с Торен той каза, че не изключва нито една възможност, за да бъде назначен, и че присъствието му в парламента в Барселона би било \"идеалният вариант\", но не отговори недвусмислено на въпроса дали ще се върне,  или ще остане в Брюксел  към момента на избора. Вчера той подчерта, че би искал да се прибере, ако има гаранции за сигурността му от испанските власти. Бившият премиер е в Белгия  от почти три месеца  и ще бъде задържан, ако се върне на испанска територия, тъй като националната заповед за ареста му - за разлика от европейската - още не е оттеглена. В началото на седмицата той участва в конференция в Дания и испанската прокуратура поиска европейската заповед да се поднови,  но съдът отхвърли  това.", "date": "2018.01.24", "title": "Испания временно затвори \"посолството\" на Каталуня в Брюксел"}
{"url": "https://www.dnevnik.bg/bulgaria/2018/01/24/3117930_predsedateliat_na_vurhovniia_administrativen_sud_si/", "text": "Два месеца след като  встъпи в длъжност,  новият председател на Върховния административен съд (ВАС) Георги Чолаков е готов със своя екип. Той ще предложи за негови заместници съдиите Мариника Чернева и Надежда Джелепова, съобщава сайтът  \"Defakto.bg\". Двете ще бъдат изслушани от общо събрание на ВАС на първи февруари.  oглaвявa чeтвъpтo oтдeлeниe нa съда, ĸoeтo ce зaнимaвa c ocпopвaниятa нa oбщecтвeни пopъчĸи, ĸoнцecии, тъpгoвe, ĸaĸтo и c \"избopнитe\" дeлa. , шeф нa втopo oтдeлeниe нa съда, дocĸopo oглaвявaнo oт caмия Чoлaĸoв. Там се разглеждат ĸaзycи пo ycтpoйcтвoтo нa тepитopиятa, Зaĸoнa зa митницитe, ĸaĸтo и c peшeния нa съдебния съвет. Джелепова беше част от  съдебния състав, който отказа на наследниците на Камен Ситнилски  да встъпят в делото срещу неговото уволнение след смъртта му. (Ситнилски беше освободен като член на ВСС от предишния състав през 2014 година, като това се случи необходимите по конституция гласове). Джелепова е част от състава, ĸoйтo ocтaви в cилa пoвтopнoтo нaĸaзaниe нa Mиpocлaвa Toдopoвa \"нaмaлявaнe нa зaплaтaтa\", cлeд oтмянaтa нa нeйнoтo yвoлнeниe oт cъдa. Ако тя бъде одобрена, Джелепова щe oглaви втopa ĸoлeгия нa BAC, която доскоро се ръководеше от настоящия представляващ съдебния съвет Бoян Maгдaлинчeв. Кандидатурите трябва да бъдат обсъдени от общото събрание на ВАС и след това да преминат гласуване в съдебния съвет.", "date": "2018.01.24", "title": "Председателят на Върховния административен съд си хареса заместници"}
{"url": "https://www.dnevnik.bg/sport/2018/01/24/3117960_prezidentut_na_uefa_zaplashi_che_shte_zabrani/", "text": "Президентът на УЕФА Александър Чеферин призова системата за  видеоповторения  във футбола да не бъде използвана на световното първенство в Русия на всяка цена. Заради зачестилите грешки и неуредиците, които се създават в последно време, Чеферин призова да се действа едва, когато всичко е ясно. \"Като казвам ясно, имам предвид че всички трябва да разбират системата. А в момента не е така. Някои съдии не знаят как да я ползват, феновете също не разбират всичко. Защо трябва да се бърза\", каза Чеферин в интервю за британското издание \"Телеграф\". Той призова да се отдели нужното време за обучение на съдиите, които в момента са форсиране да се справят с неща, които не са им ясни. Предшественикът на Чеферин Мишел Платини беше твърдо против технологиите, но след оттеглянето му в европейския футбол беше въведена технологията на голлинията. Финалното решение за видеоповторенията на световното първенство обаче ще бъде взето през март след среща на Международния борд на футболните асоциации (IFAB). Според Чеферин европейският футбол все още не е готов за видеоповторенията и грешките в някои шампионати го доказват. Той дори заплаши, че в Шампионската лига и новият турнир  Лигата на нациите , използването на видеоповторения ще бъде забавено. За разлика от него президентът на ФИФА Джани Инфантино държи технологиите да се въведат възможно най-бързо. Откакто зае поста той държи играта да се революционализира. \"Ако ще правим това, само за да може някой да каже: \"Аз го направих\", няма никаква нужда. Аз не съм съгласен с това\", каза Чеферин, обръщайки се към колегата си от ФИФА. Технологията за видеоповторения вече се използва в Бундеслигата и Серия А, а от следващия сезон ще бъде част и от испанската Ла Лига. В Англия все още са на етап експерименти.", "date": "2018.01.24", "title": "Президентът на УЕФА заплаши, че ще забрани използването на видеоповторения"}
{"url": "https://www.dnevnik.bg/politika/2018/01/24/3117959_borisov_predupredi_deputatite_si_che_niama_murdane_i/", "text": "Лидерът на БСП Корнелия Нинова обяви пред Би Ти Ви, че премиерът Бойко Борисов е изпратил съобщения на депутатите от ГЕРБ, че \"няма мърдане и Истанбулската конвенция трябва да бъде приета\". По думите ѝ това само доказвало тезата на президента Румен Радев от днешния му отчет за свършеното през първата година от мандата му, че  парламентът атрофира  и просто официализира решенията на правителството. Нинова уточни, че напълно подкрепя  критиките на държавния глава  към управляващите и допълни, че Борисов от месеци не е идвал в Народното събрание, за да участва в парламентарния контрол. Тя отговори положително и на въпрос дали вижда зараждането на война между институциите, която обаче не очаквала да се разрасне. \"Не е виновен президентът, че казва истината, а ние депутатите, че сме го докарали дотам, че мълчим, дори когато премиерът ни каза, че сме безделници\", каза още Нинова. Лидерът на БСП допълни, че Истанбулската конвенция,  за която искат да има референдум , разделя партията ѝ с тази на европейските социалисти ПЕС. Тя заяви, че не очаква левицата да бъде изхвърлена от ПЕС, тъй като вътре имало много леви партии, които имали различно мнение по редица въпроси. \"Конвенцията е подписана от външния министър Екатерина Захариева, без никой да знае в държавата. Няма обяснителен доклад, вкарана е в Народното събрание на абордаж и са пратени есемеси до депутатите, че няма мърдане за приемането ѝ\", заяви Нинова. Тя призова никой да не си измива ръцете с БСП и да не се меси в работата на партията. Критиката ѝ беше насочена към бившия кадър на левицата и настоящ омбудсман Мая Манолова, която вчера по време на  дискусията за Истанбулската конвенция  обяви, че БСП си е сменила позицията. \"Това не е нейна работа\", завърши Нинова.", "date": "2018.01.24", "title": "Борисов предупреди депутатите си, че няма мърдане и трябва да приемат Истанбулската конвенция, обяви Нинова"}
{"url": "https://www.dnevnik.bg/bulgaria/2018/01/24/3117932_asia_petrova_edin_ot_osudenite_po_kilurite_e_tursil_70/", "text": "Един от осъдените доживот членове на групата за мокри поръчки \"Килърите\" е търсил спешно 70 хил. евро от затвора за отмъщение на хора, свързани с делото. За това има достатъчно достоверна информация, каза днес пред журналисти зам. главният прокурор Ася Петрова, която преди поемането на ръководния пост във Върховната административна прокуратура бе наблюдаващ обвинител на разследването срещу престъпната група. Петрова отказа да обяви дали става въпрос за заплаха за нея и кой от осъдените е търсил голямата сума пари. Тя само потвърди, че става въпрос за един от тримата осъдени \"доживот без право на замяна\".  В края на миналата година Върховният касационен съд  (ВКС) произнесе три окончателни доживотни присъди без право на замяна на Петър Стоянов-Сумиста, Васил Костов-Кеца и Георги Вълев за две убийства, а на Янко Попов-Туцо беше определено наказание от 10 години затвор. \"Това, което зная от едно лице, чиито имена ще запазя, е, че едно от осъдените лица е търсило сумата от 70 000 евро. Говоря за информация, която е буквално отпреди месец\", каза днес Петрова и продължи: \"Това лице сподели с мен, че тази сума се е търсила в тази посока. По мой източник тази сума се търси с цел отмъщение спрямо лица, свързани с делото.\" \"Не говоря, че тази поръчка е свързана с мен. Говоря ви за 70 000 евро, търсени от осъдено лице, което понастоящем се намира в затвора\", подчерта тя. След убийството на великотърновския бизнесмен Петър Христов в София зам.-председателят на ГЕРБ и близък до убития - Цветан Цветанов, лансира версията, че може би става дума за отмъщение на \"Наглите\". Бизнесменът обаче е имал роля и за вкарването в затвора и на членовете на \"Килърите\".", "date": "2018.01.24", "title": "Ася Петрова: Един от осъдените по \"Килърите\" е търсил 70 хил. евро за отмъщение"}
{"url": "https://www.dnevnik.bg/sport/2018/01/24/3117974_cska_vkara_osem_gola_na_tima_na_fabio_kapelo_v_kontrola/", "text": "ЦСКА спечели първия си мач по време на подготвителния лагер в Испания. Червените разгромиха с 8:0 китайския \"Жиангсу\" (Сунин) воден от италианския треньор Фабио Капело. Хеттрик за ЦСКА отбеляза Кирил Десподов, а по един гол вкараха Фернандо Каранга,  Роланд Алберг , Радослав Живков, Стойчо Атанасов и Станислав Манолев. Срещата започна равностойно, но още в 17-ата минута ЦСКА откри след точно изпълнение на Десподов. Той се разписа след изстрел от фаул от границата на наказателното поле. До почивка червените се разписаха още два пъти чрез Каранга и едно от новите попълнения Алберт. Бразилецът наказа грешка на вратаря на китайския тим, а Алберг вкара, след като се освободи добре в наказателното поле. През втората част \"Жиангсу\" започна по-активно, но не успя да се възполва от предимството си. В 65-ата минута ЦСКА вкара четвърти гол, дело на Десподов от дузпа, а три минути по-късно нападателят оформи своя хеттрик. В заключителните минути на терена се появиха повече резерви за червените, но и те се представиха на ниво. Радослав Живков се разписа в 84-ата минута, а след него точни бяха Стойчо Атанасов и Манолев, който беше точен от дузпа. Следващата проверка на ЦСКА е на 27 януари срещу \"Динамо\" (Киев), а срещата е от 13 часа българско време.", "date": "2018.01.24", "title": "ЦСКА вкара осем гола на тима на Фабио Капело в контрола"}
{"url": "https://www.dnevnik.bg/citat_na_deniia/2018/01/24/3117971_citat_na_denia_lesno_e_da_si_agresiven_ot_holandiia/", "text": "Това заяви гръцкият премиер Алексис Ципрас в изказването си в Давос на годишната среща на Световния икономически форум. Според него европейските партньори на страната му не винаги схващат предизвикателствата от съжителството с \"агресивен\" съсед като Турция. Ципрас говори на дискусията за стабилизирането на средиземноморския регион и справянето с мигрантската криза. Думите му бяха отговор на изявление на участник, според който Турция може да промени във всеки един момент мнението си за задържането на милиони имигранти от Близкия изток на своя територия. Той стана премиер в началото на 2015 г. - малко преди кулминацията на вълната от стотици хиляди имигранти, преминали през гръцките острови, Балканите и Централна Европа към богатите държави в Западна и Северна Европа. Година по-късно - през лятото на 2016 г. в Турция бе извършен опит за военен преврат и няколко турски военнни избягаха в Гърция. В сряда Атина заяви, че няма да ги предаде на Анкара, която иска екстрадирането им, за да ги съди за държавна измяна, но може да проведе съдебен процес срещу тях в гръцки съд. В Давос Ципрас говори за \"агресивен съсед, който понякога е непредвидим с агресивната си военна активност в Егейско море\". По повод сделката от март 2016 г. за спиране на мигрантите между ЕС и Турция премиерът каза, че тя е \"трудно, но необходимо споразумение\". То трябва да се прилага без да се нарушава международното право за предоставяне на убежище, както и да се защитават националните интереси на Гърция, добави той.", "date": "2018.01.24", "title": "Цитат на деня: Лесно е да си агресивен от Холандия"}
{"url": "https://www.dnevnik.bg/evropa/2018/01/24/3117758_evropa_e_bezrazlichna_kum_sudbata_na_djihadistite/", "text": "На международната сцена европейските страни са готови да заявяват, че са против смъртното наказание, но демонстрират безразличие към съдбата на западни джихадисти, които са в затвори в Ирак, заплашват ги смъртни присъди и нито една страна не иска да ги върне на своя територия. Германка от марокански произход бе осъдена в неделя в Ирак на смърт чрез обесване, защото се присъединила към \"Ислямска държава\". Това е първата смъртна присъда, наложена на европейка. Стотици други чужди джихадисти очакват процесите си в иракски затвори след военното поражение на организацията им. Сред тях са и три французойки, заловени след падането на Мосул през юли миналата година, съобщи запознат източник. През декември шведски гражданин от иракски произход бе екзекутиран в Багдад заедно с още 37 души, след като през 2010 г. бе осъден на смърт за тероризъм. \"Швеция и другите членове на ЕС осъждат прилагането на смъртното наказание във всичките му форми\", каза тогава шведската министърка на външните работи Маргот Валстрьом. Германското правителство повтаря редовно, че е против тази \"нехуманна и жестока\" практика и в понеделник каза, че осигурява \"консулски услуги\" на четирима германски граждани, намиращи се в затвори в Ирак, но не навлезе в подробности. Травмирани през последните години от вълната от безпрецедентни атентати, европейските страни, изглежда, обаче не са особено склонни да защитават и да се притекат на помощ на тези бойци, които \"Джихадистите никога не са изпитвали някакви душевни терзания, не виждам защо ние трябва да имаме такива заради тях\", заяви в понеделник френският министър на отбраната Флоранс Парни. \"Тези хора знаят какво се случва в Ирак. Щом са попаднали в ръцете на местните власти, трябва, доколкото е възможно, да бъдат съдени от тези власти\", допълни тя, изразявайки едно разпространено в европейските канцеларии отношение към техните граждани, заминали да се сражават под знамето на ИД. Същата твърда позиция се изказва във Великобритания и в Белгия, където властите изключиха възможността да удовлетворят молбата на намиращия се в иракски затвор белгийски джихадист Тарик Жадаун, който предлагаше да сътрудничи с белгийски власти в замяна на екстрадицията му. За такива хора няма място в нашето общество\", заяви през декември белгийският премиер Шарл Мишел. Ирак е една от страните, в които екзекуциите след издадена смъртна присъда са най-много в света, след Китай, Иран и Саудитска Арабия, според \"Амнести интернешънъл\". \"Колкото сериозни и ужасни да са действията му, ако един европейски гражданин го заплашва смъртна присъда, трябва да поискаме от страната, която го е задържала, да гарантира, че такава присъда няма да се изпълнява или той ще бъде прехвърлен в страната си, където да бъде съден\", казва Патрик Бодуен, почетен председател на Международната федерация за правата на човека. \"Признавам, че не е лесно да се осъзнае това, но ако започнем да умножаваме отклоненията от този принцип, вече няма да сме правова държава\", смята той и критикува \"лицемерието на настоящата ситуация\". Зад кулисите тонът на правителствата е по-мек. Принципът е да бъде оставено иракското правосъдие да си свърши работата, подчертава европейски дипломатически източник, но \"ако има риск от смъртна присъда, ние ще се намесим пред властите\" чрез консулските служби, както е практиката за всяка една европейска страна в такива случаи. Уилям Бурдон и Винсънт Бренгарт, адвокатите на 27-годишна французойка, задържана в Ирак с бебето си, поискаха вчера от властите да се борят, за да не бъде пратена тя на бесилото и да го направят със \"същата енергичност, като демонстрираната в други случаи с осъдени на смърт французи, по-специално на Серж Алтауи\". Те имаха предвид интензивните дипломатически усилия на Париж за спасяване на живота на Алтауи, осъден на смърт в Индонезия, където бе обвинен в трафик на дрога. /БТА/", "date": "2018.01.24", "title": "Европа е безразлична към съдбата на джихадистите, осъдени на смърт в Ирак"}
{"url": "https://www.dnevnik.bg/bulgaria/2018/01/24/3117990_do_2025_g_blizo_polovinata_bulgari_do_35-godishna/", "text": "До 2025 г. 45% от българите до 35-годишна възраст ще имат висше образование. Това предположение направи ректорът на Софийския университет Анастас Герджиков. Той уточни пред БНТ, че това е целта пред образователната система, тъй като в Европейския съюз има поставена цел до 2020 г. 40% от жителите в ЕС да притежават висше образование. По думите му демографската криза не представлява проблем за университетите. Последната образователна реформа направила така, че вече парите не се разпределят според броя студенти, а според постигнатите резултати и точно заради това този елемент не е от ключово значение. Той каза още, че 5-6 университета в България правят около 90% от цялата научна дейност във висшите училища. Тази тенденция била от години. Според него пари трябва да се дават и според постигнати научни резултати, но този въпрос не бил на дневен ред, тъй като и без това нямало нужните средства по това перо. Герджиков уточни, че има и много университети, които са против сегашната образователна реформа и допълни, че напълно разбира позицията им. \"Държавата 15 години ги е стимулирала да увеличават броя на студентите и затова тази реформа, която не е свързана с парите на калпак не ги устройва. Но и самите университети не са виновни за това положение\", добави Герджиков.", "date": "2018.01.24", "title": "До 2025 г. близо половината българи до 35-годишна възраст ще имат висше образование, смята Анастас Герджиков"}
{"url": "https://www.dnevnik.bg/sviat/2018/01/24/3117994_kitaiski_ucheni_za_pruv_put_kloniraha_maimuni/", "text": "Китайски учени за пръв път клонираха маймуни, като използваха техника, подобна на тази при овцата Доли преди две десетилетия, предадоха \"Ройтерс\" и \"Франкфуртер алгемайне цайтунг\". Новината, дошла от Института по неврология към Китайската академия на науките означава, че е преодоляна бариера, която може да отвори вратата същото да се случи с хората. Макаците Жонг Жонг и Хуа Хуа са родени преди съответно осем и шест седмици и са напълно идентични. Това са първите примати (биологичния разред, включващ, маймуни, човеоподобни маймуни и хора), клонирани от неембрионна стловова клетка. Технологията включва прехвърляне на ядрото на дадена клетка, заедно с нейната ДНК, в яйцеклетка, чието ядро е било премахнато. Според учените, обявили откритието, работата им може да даде тласък на медицинските изследвания на заболявания при маймуни, но и да даде насоки за евентуално бъдещо клониране на хора. \"За клониране на примати, включително хора, техническата бариера вече е преодоляна. Причината, (поради която го направихме, беше, за да произведем модели, които са полезни за медицината, за човешкото здраве,\" каза Мумин Пу, ръководил програмата, пред репортери. Той добави, че учените засега \"нямат намерение да прилагат метода върху хора.\" Двете новородени може да се окажат далеч не единствените клонирани - учените очакват още клонинги да се родят в близките месеци. От успеха с Доли в Шотландия през 1996 г. учените преодоляха подобни бариери с крави, прасеха, зайци, плъхове и мишки, но така и не успяваха да го постигнат с примати. Китайските изследователи обаче обясняват, че за момента техниката не работи с възрастни животни, както беше при Доли, а \"успеваемостта\" още е малка - от 127 яйцеклетки са се получили само два живородени макака.", "date": "2018.01.24", "title": "Китайски учени за пръв път клонираха маймуни"}
{"url": "https://www.dnevnik.bg/v_pamet/2018/01/24/3117476_pochina_pisatelkata_ursula_le_guin/", "text": "Известната американска научнофантастична писателка Урсула ле Гуин е починала на 88 години, предаде \"Ню Йорк таймс\", като се позова на семейството й. Книгите й като \"Лявата ръка на мрака\" и поредицата за Землемория са издадени на над 40 езика и в милиони копия по света. Едно от най-големите имена в света на научната фантастика, Ле Гуин използваше познатите й тропи като магьосници и извънземни, за да разсъждава върху сложни социални и културни въпроси като екологията и феминизма. Най-известният й роман \"Лявата ръка на мрака\", за общество, в което не съществува фиксиран пол, наскоро навърши 50 години. Критикът Харълд Блум я описва като \"творец с изключително въображение и голям стилист\", \"превърнал фантазията във висока литература за нашето съвремие\". Дъшеря на писателка и антрополог, Ле Гуин е родена като Урсула Крьобер през 1929 г. Автор е на повече от 20 романа, но и на сто разказа и 12 книги с поезия, няколко сборника с есета, 13 книги за деца, както и на преводи - включително на Лао Дзъ и чилийския поет Габриела Мистрал. Винаги е предпочитала да бъде наричана писател, а не фантаст, макар едва преди няколко години да получи едно от най-престижните отличия за \"висока\" литература в САЩ - The National Book Award. Тогава в  реч, набрала изключителна популярност  Ле Гуин предрече: \"Чакат ни тежки времена, в които ще искаме да се чуват преди всичко гласовете на онези писатели, които виждат алтернативите на настоящия ни живот и могат да гледат отвъд владяното ни от страх обществено и пристрастяващи технологии към други видове съществуване и дори да си представят истински основания за надежда.\"", "date": "2018.01.24", "title": "Почина писателката Урсула ле Гуин"}
{"url": "https://www.dnevnik.bg/sviat/2018/01/24/3117358_sred_lavina_ot_huli_po_mediite_grajdanskiiat_sektor/", "text": "Влошаването на медийната среда има силно отражение върху гражданския сектор. От една страна това води до консолидиране на коалиции по важни въпроси, но от друга сериозно ерозира доверието в сектора. (...) По данни на  изследване на фон­дация \"Критика и хуманизъм\"  дискредитирането на гражданския сектор има количествено измерение – честотата на употребата на охулващи епитети е нараснала 23 пъти от 2013 г. насам (2013 г.: 494 статии; 2016 г.: 11 394 статии). Това се отбелязва в изработваният веднъж на две години  Индекс за гражданското участие , представен тази седмица в София. В доклада \"Гражданска активност с променлив успех\" се прави сравнение с предишния период 2013-2015 г. и изводът е, че има отстъпление в категориите \"Среда\" и \"Практики\" и нищожно подобрение в \"Ефект\" от дейността. Това означава, че гражданският сектор в България остава в категорията на развиващо се гражданско участие. Или, както се обяснява от методологията за изработване на Индекса: Съществува законодателство, регламентиращо механизми на гражданско участие; отделни форми на гражданско участие се практикуват, има някои институции и граждани, които считат участието за важно, но усилията им са нерезултатни. Ефектът от гражданското участие все още не е видим; ползите от гражданското участие не са ясно разбрани и не водят до промяна.\" Медиите се възприемат като посредник или заместител на неефективното гражданско участие. Именно затова дебатът за качеството на медиите и медийната среда е в основата на всеки дебат за развитието на гражданското общество, казват авторите от Форум Гражданско Участие (ФГУ) в партньорство с Български център за нестопанско право (БЦНП), подкрепени финансово от Фондация \"Чарлз Стюарт Мот\". Ролята на медиите е припозната от представителите на местната и държавната админи­ страция, участвали в проучването. 42% от респондентите посочват, че подаването на сигнали до медиите е гарант за успеха на дадена инициатива или дейност. В ролята на догонващи дневния ред на институциите Влошаването в медийната среда също доведе до консолидиране на граждански организа­ции, които планират съвместни дейности и кампании. Все още обаче действията са по-скоро реактивни, отколкото проактивни и последователни усилия за обединение, но те показват по­тенциал за постигане на важни резултати. \"Много често НПО в България са несистемни и реагират като общност само когато бъдат засегнати личните им интереси\", е едно от цитираните в доклада мнения. \"Наблюдава се по-силно взаимодействие между гражданските организации при реакция, но имаме много за домашно – как да сме лидери и автори на промяна. Защото има тенденция по-скоро НПО да очакват дневния ред на институциите, вместо да следват собствен, включително и в писането на становища. Активността трябва да се повиши. Липсват достатъчно механизми за подкрепа. Големите организации останаха в София. Положението извън София е трагично.\" Общо заключение е, че въпреки устойчивия темп на разрастване на броя организации (око­ло 800 на година в обществена полза според доклада на Институт \"Отворено общество\" – Со­ фия), те все още не постигат качествен скок по отношение на доверието към тях от гражданите и разпознаваемостта си. Форуми и дискусии без обратна връзка от властта Сред гражданските организации и неформални групи най-популярни на гражданско участие на местно равнище са форумите и дискусиите, а след тях, със сравнително еднаква интензив­ност – застъпническите кампании и групите в социалните мрежи. Подобно на предходния период, е налице сравнително позитивното отношение към обществените дискусии, но анкетираните казват също, че при подготовката им не са имало достъп до вътрешна информация (40% посочват, че не са имали такъв достъп) и получена обратна връзка от страна на администрацията (44% не са получили такава). Подчертано по-резултатни са акциите на местно ниво (съгласие на 66% от анкетираните), докато на национално ниво по-висока оценка дават една трета. Част от обяснението е, че местните каузи са по-ясни на хората, те са близки помежду си, институциите им са по-достъпни. Какви каузи обединяват за действие Каузите, с които хората са склонни да се ангажират, плътно следват логиката на ини­ циативите, в които те вече са участвали:  (40% – ръст от 5%, с който измества топ приоритета от 2015г., защитата на околната среда). а и околната среда (34%)  (31%)  (30%, ръст от 5%, като се изкачва от шеста позиция). Защитата на окол­ната среда се припознава, от една страна, от младите хора, софиянци, представителите на свободните професии, а от друга – от жителите на малките градове и земеделските стопани, които се опасяват от влиянието на вредни производства и замърсяване върху качеството на живота им и на произвежданата продукция. Защитата на антикорупционни каузи е съсредо­ точена най-вече сред младото и средното поколение с висше образование от София и някои областни градове. Хората в малките населени места са обърнати основно към решаването на проблемите на селищата (сигурност, услуги, достъпност) и съхраняването на местните тради­ ции и култура. Въвличането в решаването на местни въпроси на общността ги мотивира да участват – от една страна поради емоционалната свързаност; от друга – поради възможността за постигане на по-видим и бърз резултат от действията им. Неинформираност и \"плитко участие\" За активност на национално ниво отново проблемът опира в значителна степен до медиите. Когато стане дума за канали за информация като основен източник остават националните телевизии, посочени от 76.3%, следвани от \"близки и познати\" Националните вестници за две години са се сринали като използван източник – от 23.1% през 2015 г. – на 9.9% през 2017 г. Същата тенденция се наблюдава по отношение на регионалните кабелни телевизии - от 20.6% през 2015 г. – на 11.3%. Това е известен парадокс, защото хората са най-активни по местни проблеми. Използва­ нето на фейсбук и туитър като информационен канал е характерно най-вече за младите хора и софиянци (ок. 14%), докато в останалите групи употребата им пада от два до три пъти.  \"Тенденцията е гражданите да участват или локално, или епизодично. Не е системно. Когато искаш промяна, заставаш зад някаква кауза и обикновено ставаш член на организацията и си постоянно ангажиран с нея\", се казва в мнение от доклада. \"Липсва осъзната и постоянна ангажираност на голяма част на гражданите за членство в организации. Има ръст на участието през каузи в медиите, но това е по-скоро едно \"плитко участие\" през емоции, включване в дадена акция. Защото пускането на есемес в резултат на забавно шоу, което те призовава да дариш на деца в нужда, е различно.\" Пасивност и немотивираност Национално представителното проучване показва и три много ясни дефицита на граждан­ ското участие: -  т, когато става въпрос за структурни про­ блеми или промяна в политики, която изисква повече усилия (37% не знаят какво може да се направи), -   (18% не биха предприели нищо в този казус), -  е и отлагане решаването на въпроса във времето. \"Проучванията показват известен парадокс, свързан с образа на гражданските организации и способността им да мотивират гражданите да се включат в техните инициативи. НПО се про­фесионализират и работят активно за промяна на политиките, но гражданите не са мотиви­ рани да участват в тях. Неформалната гражданска активност и спонтанните, понякога и \"сти­хийни\" реакции бележат прогрес и по-голяма ефективност за постигане на резултати. Там оба­че промяната е \"на парче\", а на активността липсва дълбочина и дългосрочна ангажираност. Връзката граждани – организации е неустойчива. Обществото е поляризирано и това намира отражение и в проявленията на гражданската активност, например – протест/контрапротест. За това спомагат и негативните, често манипулативни медийни публикации\", пишат авторите на доклада. В крайна сметка общата оценка на анкетираните организации, неформални групи и представители на администрацията е, че има промяна в средата според 9.5% от анкетираните. Но впечатляващите 80% отчитат незначителна промяна, а още 10.5% отбелязват, че няма никаква промяна. Антидемократичната пропаганда Според цитираното в доклада изследване на фон­дация \"Критика и хуманизъм\", огласено през април, от 2013 г. насам по медиите има системна и целенасочена пропаганда, която възпроизвежда едни и същи клишета и едни и същи пропагандни тези - евроскептични, антиамерикански, антиинституционални (с които се подриват демократичните институции), но също и антигражданска (за да се подриват също и възможностите и желанието за граждански контрол). Посланията - често еднотипно конспиративни и без никакви проверими аргументи - насаждат, че гражданските организации са марионетки на Америка, НАТО, Брюксел, Сорос, \"Америка за България\", а гражданите са безсилни срещу случващото се. Началото на тази интензивна антидемократична пропаганда е пряко свързана с руския политически календар и идва с началото на Евромайдана в Украйна, но макар тя да е проруска, острието ѝ е насочено навътре и се използва за разправа с вътрешни политически и икономически опоненти, коментираха през пролетта политолозите от изследването.", "date": "2018.01.24", "title": "Сред лавина от хули по медиите гражданският сектор едва си върши работата"}
{"url": "https://www.dnevnik.bg/politika/2018/01/24/3116974_prezidentut_i_viceprezidentut_se_otchitat_za_purvata/", "text": "Президентът Румен Радев и вицепрезидентът Илияна Йотова ще дадат днес пресконференция по повод годишнината от встъпването си в длъжност, съобщиха от \"Дондуков\" 2. Двамата встъпиха в длъжност на 22 януари м.г., а седмица след това президентът Радев състави служебно правителство с премиер проф. Огнян Герджиков. Едно от решенията на кабинета \"Герджиков\" - за избор на фирма, от която страната да купи изтребител, става повод за престрелки между Радев и ГЕРБ.  Държавният глава е свиквал Консултативния съвет за национална сигурност четири пъти, два от които за борба с корупцията - тема, по която не се постигна консенсус. За една година президентът Радев има  22 визити зад граница .", "date": "2018.01.24", "title": "Президентът и вицепрезидентът се отчитат за първата година от мандата днес"}
{"url": "https://www.dnevnik.bg/photos/2018/01/24/3117187_fotogaleriia_kletki_i_sjurrealizum_vuv_visshata_moda/", "text": "Модната къща Christian Dior потопи почитателите си в света на сюрреализма по време на ревюто от парижката седмица на висшата мода. ", "date": "2018.01.24", "title": "Фотогалерия: Клетки и сюрреализъм във висшата мода на Christian Dior"}
{"url": "https://www.dnevnik.bg/sviat/2018/01/24/3117477_izbuhvane_na_voina_bez_pravila_e_edna_ot_svetovnite/", "text": "Война без правила, в която държавите се нападат с кибер атаки при неясни правила за реакция, може да се окаже един от шоковете на бъдещето според  доклад за глобалните рискове  на Световния икономически форум. Той бе разпространен броени дни преди събирането на глобални лидери, провеждано в момента в швейцарския курорт Давос. Днес тук се очаква да говори френският президент Еманюел Макрон, а в петък пристига американският президент Доналд Тръмп. В доклада за рисковете авторите подчертават, че предложените от тях 10 \"бъдещи шока\" са по-скоро повод за размисъл, отколкото реално надвисваща опасност. Но е показателно, че сред водещите най-вероятни 5 риска за 2018 г., посочени от анкетираните политически и бизнес лидери, два са свързани с опасността от хаотична ескалация на напрежението в кибер пространството, стигаща до загуба на човешки живот. Това са кибер атаките кражбата/измамите с данни, поставени тази година на трето и четвърто място - веднага след притесненията от промените в климата. \"Нападателните кибер способности се развиват по-бързо от способността ни да се справяме в с враждебни инциденти. Това създава мъгла от несигурност, в която потенциални погрешни действия могат да доведат до спирала от ответни мерки\", казват авторите. \"Представете си, че жизнено важна национална инфраструктура е повредена от кибер атака и това води до срив на основни услуги и загуба на живот - натискът да се отвърне на удара ще расте бързо и може да предизвика верига от ескалиращи реакции.\" Скоростта на събитията е огромен проблем - \"ако атаката се развива по-бързо, отколкото нападнатата държава успява да идентифицира атакуващия, то отговорът може да се окаже погрешно насочен и да въвлече нови участници в един раразващ се конфикт\". Цялото това объркване е заредено с потенциал да ескалация, включително използване на конвенционални военни сили или неволно разрастване на последиците от конфликта и върху държави, които дори не са обект на нападение. Авторите призовават бързо да се изработят протоколи и правила за поведение в един бъдещ остър кибер конфликт, подобно на тези, които при конвенционална война осигуряват степен на предвидимост и забавяне на кризите. \"Концепции като прозрачност, пропорционалност и неразпространение на оръжия може да бъдат адаптирани за кибер пространството. Може би дори определени категории кибер оръжия може да бъдат забранени по същия начин, по който това се случи с биологичните и химическите оръжия.\" Това се комбинира по особено опасен начин с друга част от секцията с десетте бъдещи шока - за отстъплението на демокрацията под натиска на популисти. \"Демокрацията вече показва признаци на слабост пред лицето на дълбоки икономически, културни и технологични промени. Възможно е щетите да се окажат много по-дълбоки и обществения и политически ред да рухнат. Ако в една разделена наполовина страна поляризираните позиции се втвърдят до убеждение, че \"победителят прибира всичко\", увеличава се рискът политическият дебат да бъде заместен от форми на разцепление или физическа конфронтация.\" Това, казват авторите, може да е повратен момент, след който започва спирала от насилие - особено, ако властите изгубят контрол и се намесят с непропорционална сила в полза на едната страна. \"В някои държави, където има лесен достъп до оръжие или история на политическо насилие, може да избухне въоръжен конфликт. В други държави може да се стигне до извънредно положение, орязване на гражданските свободи и дори прекратяване на изборите в името на защитата на обществения ред. Колкото повече усилваме стабилността и отговорността на демократичните институции, толкова по-малко вероятно е те да се огънат под натиск. Това може да изисква процес на политически и конституционни експерименти и дори може да означава инкорпориране във всекидневната демокрация на идеи от политиката след като е прикючил конфликт.\"", "date": "2018.01.24", "title": "Избухване на война без правила е една от световните заплахи според форума в Давос"}
{"url": "https://www.dnevnik.bg/skorost/2018/01/24/3115286_nov_dvigatel_i_kup_podobreniia_za_djip_cheroki/", "text": "Джип\" използва открилият се миналия уикенд автосалон в Детройт, за да представи миналия през фейслифт модел \"Чероки\". Промените в дизайна включват ново оформление на предната и задната част, като фаровете и стоповете вече са със светодиодни светлини. Купувачите могат да избират между 12 външни цвята, а сред опциите се появява и електрически отваряща се врата на багажника, която се активира с движение на крака под бронята. Салонът също е освежен, като да вкарани нови, по-качествени, материали. Четвъртото поколение на мултимедийната система предлага повече възможности, като основната новост е управлението на екрана по подобие на този при смартфоните. Разработена е апликация за телефон, която позволява дистанционно заключване, отключване и запалване. Има и възможност за изпращане на адреса от електронно устройство в навигацията на колата. \"Джип Чероки\" вече може да се оборудва с нови четирицилиндров двулитров бензинов двигател с 270 конски сили. Той се отличава с икономичност, постигната и заради вградената старт/стоп система, оптимизираното смазване и по-бързото достигане до работна температура. На разположение остават също 2.4-литровият \"Мултиеър\" двигател със 180 конски сили, както и 3200-кубиковият V6 с 271 коня. Всички мотори се комбинират с деветстепенна автоматична трансмисия. Промени има и по окачването на \"Джип Чероки\", като автомобилът вози по-комфортно и е по-стабилен на пътя. Клиентите могат да избират между четири различни системи за задвижване 4Х4. Най-способната извън пътя версия на \"Чероки\" има клиренс от 22 сантиметра. Обновеният модел на \"Джип\" разполага с редица асистиращи системи, сред които асистент за успоредно и перпендикулярно паркиране, адаптивен круиз контрол, предупреждение за опасност от удар в предното превозно средство, със спирачна функция, сигнализация за излизане от избраната лента на движение, предупреждение за кола в мъртвата зона на огледалата, камера за движение на заден ход и други.", "date": "2018.01.24", "title": "Нов двигател и куп подобрения за \"Джип Чероки\""}
{"url": "https://www.dnevnik.bg/evropa/2018/01/24/3116973_strahut_ot_migrantite_e_vuv_fokusa_na_posledniia_etap/", "text": "Досегашният президент е враждебно настроен към мигрантите, а съперникът му призовава за солидарност с хората в беда и критикува \"нетърпимостта\" - сблъсъкът по въпроса за миграцията е в центъра на втория тур на президентските избори в Чехия този петък и събота. Това ще е \"твърде важна, дори основна тема\" през последната фаза от кампанията, смята аналитикът Иржи Пехе: \"Очаква се поредица от атаки и контраатаки.\" В унисон с голяма част от общественото мнение президентът Милош Земан нарича притока на мигранти в Европа организирано нашествие и се обявява против приемането им, пораждащо според него \"хранителна среда за терористични нападения\". Когато Земан \"иска да мобилизира симпатизантите си, той се представя като безрезервен защитник на страната, почти готов сам да замине да брани границата с оръжие в ръка\", отбелязва Пехе. А  противникът му Иржи Драхош , проевропеец и бивш председател на Чешката академия на науките, напротив, предупреждава колко са опасни \"страхът, истерията и нетърпимостта, разпалвани от популистите и екстремистите\". Според него мигрантите трябва приоритетно да бъдат подпомагани в страните на произход, за да бъдат насърчени да си останат там. Тема, пораждаща разцепление Според анкета на социологическия институт CVVM най-малко 81 на сто от чехите са против приемането на мигранти мюсюлмани, а две трети от тях критикуват квотите за разселване. Въпросът внася разделение дори в семействата. Петдесетгодишната Мартина Хоранкова от северозападния град Усти над Лабем казва например, че харесва \"твърдата позиция\" на сегашния президент. \"Искам страната ми да остане сигурно място. Страх ме е, че Драхош ще изпълнява всичко, каквото ни заповяда Брюксел\", твърди тя. Съпругът й Станислав обаче смята, че \"Драхош ще знае да прави разлика между бежанците и тия мошеници, икономическите мигранти\". И двамата кандидати отхвърлят принципа за задължителни квоти, както и премиерът Андрей Бабиш, макар Чешката република да е приела до момента само 12 мигранти. При все това Драхош заяви през юни 2017 г., че \"приемането на около 2600 бежанци или мигранти, след като бъдат проверени от гледна точка на сигурността, не би трябвало да представлява проблем\". \"Питам се естествено колко от тях биха останали у нас\" (вместо да продължат към Западна Европа - бел. АФП), добави той. \"Спрете имигрантите и Драхош. Тази страна е наша! Гласувайте за Земан!\", призовава обява, публикувана в два пражки вестника от сдружение, нарекло се \"Приятели на Милош Земан\". Същият лозунг се появи през уикенда на гигантски плакати из цялата страна. \"Досега в кампанията имаше честна игра. Това обаче е мръсотия\", коментира лекарят и граждански активист Марек Хилшер, заел пето място сред деветимата участници в първия тур. \"Драхош е свързан с миграцията\", настоя същия ден Земан. По думите му \"е логично и оправдано да се прокарват връзки между Драхош и миграцията\". Човекът, който кани Мнозина привърженици на Земан наричат неговия противник с думата vitac: чешки неологизъм, означаващ човек, който кани - в случая кани мигранти. Те го упрекват, че е подписал през август 2015 г. \"Призив на учените срещу страха и безразличието\", в който съзират апел за приемане на мигранти. Драхош оспорва това, като изтъква, че в споменатия призив \"няма нито дума\" по въпроса. Според съперника на сегашния президент Чешката република \"трябва да избира\" измежду мигрантите \"онези, които наистина имат нужда\" от помощ - и то \"чрез процедурата за убежище, а не чрез квоти\", подчертава той. През последните дни от кампанията Иржи Драхош \"вероятно ще бъде притискан\" с проблема за миграцията, но може и да спечели от офанзивата на своя опонент в тази насока, разсъждава Иржи Пехе. \"Не е съвсем ясно например откъде идват парите за обявите срещу Драхош в печата\", посочва той. Ветеран от левицата, известен също с проруските и прокитайските си възгледи, Земан излезе начело  в първия тур с 38.56 на сто  срещу 26.60 на сто за Драхош, който може да стане победител във втория според очакваното преразпределение на гласовете./БТА", "date": "2018.01.24", "title": "Страхът от мигрантите е във фокуса на последния етап от президентската надпревара в Чехия"}
{"url": "https://www.dnevnik.bg/biznes/lichni_finansi/2018/01/24/3116843_ostava_sedmica_za_otstupkata_v_lichniia_danuk/", "text": "Остава седмица до крайния срок, в който данъкоплатците могат да ползват 5-процентна отстъпка за данъка върху доходите си през 2017 г. Ако подадат декларациите си по електронен път до 31 януари 2018 г., физическите лица могат да ползват 5% отстъпка върху данъка за довнасяне по годишната си данъчна декларация, но не повече от 500 лв. Допълнително условие за ползване на отстъпката е гражданите да нямат подлежащи на принудително изпълнение публични задължения към момента на подаване на декларацията, както и да внесат целия размер на данъка за довнасяне до 31 януари 2018 г. Най-бързо и лесно по интернет декларация се подава с персонален идентификационен код, уточняват от НАП.", "date": "2018.01.24", "title": "Остава седмица за отстъпката в личния данък"}
{"url": "https://www.dnevnik.bg/analizi/2018/01/24/3117346_iznenadvashtiiat_triumf_na_multikulturalizma/", "text": "Чл. 4. (1) (Доп. - ДВ, бр. 70 от 2004 г., в сила от 01.01.2005 г.) от Закон за защита от дискриминация  Хомосексуалните общности у нас не могат да бъдат дискриминирани: например, хомосексуалните актове не могат да се криминализират или да служат за различно третиране на работното място. Това не следва от Истанбулската конвенция, а е утвърдена част от правото на Съвета на Европа и ЕС, което пък е неразделна част от нашето право. Легализирането на еднополовите бракове или признанието на повече от два пола не е задължително за държавите членки, нито се изисква от Истанбулската конвенция. Хомофобията, обаче, не може да е държавна политика в ЕС и Европа по-общо. Има спорни въпроси (еднополов брак, идентификация на пола), които държавите членки решават сами, но ограниченията, които налагат, подлежат на контрол от страна на съдилищата на ЕС и Съвета на Европа.  е казал народът. Лидерите на \"патриотите\" са повечето от Ямбол, а Конвенцията срещу домашното насилие е от Истанбул, което донякъде обяснява и \"патриотичната\" опозиция спрямо нея. Опозицията на БСП пък е обяснима единствено с поговорки от рода на \"де го чукаш, де се пука\". Покрай тези партийни позиции се развихри и енергичен обществен дебат, в който взеха участие обичайните авторитети, не-дотам-авторитети и Светият синод. Създаде се впечатление, че става дума за дълбок, принципен спор. Но кой е всъщност принципът, за който става дума? Ето няколко варианта:  Не може да е това - все пак не сме се превърнали в православен еквивалент на Ислямската държава, а и имаме антидискриминационно законодателство. Също така има обвързващо за нас международно право, което изключва подобни забрани. Съдът в Страсбург още през 1981 г. интерпретира Европейската конвенция за защита правата на човека като забраняваща криминализирането на различната сексуална ориентация. Ние сме член на Съвета на Европа от 1992 г. и от тогава тези принципи са задължителни за нас. Очевидно мнозина са ги проспали, начело с БСП и БПЦ;  Не и това по същите причини; И това не е, защото нито Истанбулската конвенция го изисква, нито някой настоява за такава мярка у нас. Различните европейски държави имат различни позиции по този въпрос. През ноември 2017 г. немският конституционен съд \"нареди\" на парламента да приеме \"трети пол\" в официалните документи до края на 2018 г. Земята след това решение не се разтвори и не погълна съдиите в Карлсруе;  Този въпрос не стои у нас. В Европа по него има различни решения. Към момента 15 страни разрешават еднополов брак/съюз. Това са: Белгия, Дания, Финландия, Франция, Германия, Исландия, Ирландия, Люксембург, Малта, Холандия, Норвегия, Португалия, Испания, Швеция и Обединеното Кралство. Ние не сме сред тях със или без Истанбулската конвенция.  И това не може да е, защото въпреки дискриминационните нагласи на големи групи до лишаване от публичност не се е стигало, а определени хора с нестандартна сексуална ориентация са всенародни любимци. За какво е тогава целият шум? Проблемът е, че В тази война се защитава някаква (измислена, въобразена) \"патриотична\", \"национална\" и \"консервативна\" идентичност, от \"наглото нашествие\" на \"мигранти\" и \"либерално западничество\". Посланията са – \"ние не сме Европа, а сме нещо друго\" или \"Европа трябва да се промени\". В този контекст конвенцията срещу домашното насилие просто стана терен, бойно поле, върху което въпросните консерватори-патриоти-националисти и т.н. искат да развеят конските си опашки, да разпънат шатри, да размахат хоругви и да поведат племенни шествия, търсещи признание на собствения светоглед. \"Битката\" всъщност е за точно това – признание. Светът е завил много нанякъде и нагласите, културата, чувствата на някакви хора са останали \"непризнати\". Време е нещата да си дойдат на мястото, твърдят те. Ситуацията у нас е \"видяла жабата, че подковават вола и тя си вдигнала краката\". Волът беше подкован в САЩ, където Доналд Тръмп стана най-отявленият изразител на волята за признание на \"мнозинството\". Мнозинството е в кавички, защото всъщност Тръмповото мнозинство беше малцинство – с три-четири милиона по-малко от опонентите му. Но това са детайли в \"културната война\" Целта на \"глобалната културна революция\" е да донесе политическо признание на нещо, което се именува \"нов консерватизъм\". То има малко общо с Едмънд Бърк или Майкъл Оукшот, но се върти около теми като национализъм, либертарианство и \"семейни ценности\". Хубавото му е, че е инклузивно и за членството в него не пречи да имаш по няколко брака с моделки, или пък инцидентни авантюри с порно актриси. . У нас в него влизат освен баш патриот-консерваторите: - БСП; - православната църква; - мюфтията; - част от новата левица; - част от старата десница; - русофилите; - фашистите; - комунистите; - опортюнистите – т.е. преминалите през всички десни партии и накрая станали \"патриоти\", за да влязат в правителството. Всички тези са за \"традиционните семейни ценности\" в едно обещество, в което повечето от децата се раждат извън брак. Също така, всички те симпатизират, подкрепиха или подкрепят Доналд Тръмп – макар и по различни причини. Мултикултурализмът има една добра страна – това е, че той е резултат от процесите на еманципация на обществени групи, на изравняването на основните им права. Равнопоставеността всъщност е продължение на просвещенските идеали. Борбата за нея маркира най-светлите моменти в съвременната политическа история – от движението за граждански права в САЩ от 60-те години на миналия век, през падането на Берлинската стена, до \"отварянето\" на обществото към проблемите на жените и сексуалните малцинства. Западът от 50-те години на миналия век е бил мрачно и потискащо място, към което малцина биха се върнали. Жените в кухнята, Алан Туринг – героят на Великобритания, разчел кода \"Енигма\"– осъден за \"непристойно поведение\". Т.е. бил е хомосексуален. Лицемерие и тесногръдие, което най-добре е да си остане в историята.  Това е, че той може да се фетишизира и всякакви групи да започнат да търсят политическо \"признание\" и да водят \"културни войни\", ако не го получат. Като \"новите консерватори\", например, които искат тяхната култура – каквото и това да означава - да се уважава и признава, да присъства на най-високо политическо ниво. Тръмп всъщност изпълнява тази функция, както у нас това го прави триото Каракачанов-Сидеров-Симеонов, наред с много други бек вокали. \"Консервативната революция\" в този смисъл е триумф на мултикултурализма като политика на идентичността. Някаква група счита, че не получава достатъчно признание в публичната сфера и иска от промяна на конституцията до собствен премиер, президент и т.н. Тя дори може да поиска \"афърматив екшън\" - обратна дискриминация - по отношение на собствените си интереси. За целта другите не трябва да се допускат до публичността/телевизиите, специални квоти трябва да гарантират превеса на уж-мнозинството, учебниците и езика трябва да се изчистят от примеси като понятието \"джендър\" и т.н. Прогнозата ми е, че в САЩ и Западна Европа ще става дума основно за политика на идентичност, в която \"забравеното\", \"мълчаливо\" мнозинство ще получи одушници като Тръмп или Брекзит. Еманципацията обаче няма да бъде спряна и равнопоставеността на различните обществени групи няма да ерозира съществено. Дори Върховният съд на САЩ да отмени делото, легализиращо абортите - Roe v. Wade (1973), това ще е финалниат фойерверк на консервативният ренесанс, след който съпротивата ще е толкова силна, че той малко по малко ще затихне и отмине, ако все пак е останал и малко здрав разум. В Източна Европа нещата са различни, обаче. Ситуацията около Истанбулската конвенция у нас показва, че покрай \"културните идентичности\" ние сме склонни да изхвърлим и утвърдени принципи на недискриминация и равнопоставеност, които така или иначе привиждаме като \"чужди\". Т.е. \"мултикултурализмът\" тук ще остане само като сблъсък на идентичности, борба на етикети – консерватори срещу либерали и пр. – но жертвата на тази \"борба\" може да се окаже просвещенската програма за равенство и еманципация. Програма, която така или иначе не е била доведена до сериозни резултати в региона. В заключение, триумфът на мултикултурализмът като че ли е факт, но за някои – най-вече в Източна Европа – това ще означава просто още повече политики на идентичността, вътрешно и външно-политическо противопоставяне и \"културни войни\". Това не само може да разруши конституционната рамка за социална еманципация, но може да доведе до етнически и междудържавни конфликти. Защото това, което прави мултикултурализмът цивилизован и приемлив, е именно общата рамка на равнопоставеност, гарантирана от правовата, конституционна държава и международното право. Когато тя се разруши, мултикултурализмът е просто сблъсък на култури, цивилизационна война, в която по-силната надделява или най-много се постига временно примирие след тежки битки. Парадоксът е, че тези, които отхвърлят мултикултурализма, са за война на цивилизациите, за културна война. Освен неразбиране, че по този начин те отново мислят в термините на някаква множественост на култури, този парадокс е сигнал за сериозна опасност. Войната, пък било тя и \"културна\", не е донесла добро на никого.", "date": "2018.01.24", "title": "Изненадващият триумф на мултикултурализма"}
{"url": "https://www.dnevnik.bg/sport/2018/01/24/3117465_noviiat_futbolen_turnir_liga_na_naciite_shte_napravi/", "text": "Жребият за груповата фаза на Лига на нациите,  най-новият футболен турнир в Европа , ще бъде изтеглен днес в Лозана. Надпреварата ще дебютира през есента на 2018 година, като мачовете ще се играят през септември, октомври и ноември. Лига на нациите ще замени досегашните контролни срещи на националните отбори, които често не предизвикват интерес сред феновете. Новосъздаденият турнир включва всички 55 страни, членуващи в УЕФА. Отборите са разделени в четири дивизии: \"А\" включва първите 12 в ранглистата, \"В\" – следващите 12, в \"С\" попадат следващите 15, а в \"D\" са останалите 16 страни. Във всяка дивизия с жребий отборите ще бъдат разпределени в четири групи по три или по четири тима. Ще се играе на разменено гостуване, подобно на европейските квалификации. Лига на нациите  . Това ще са четирите победители от Дивизия А в турнира. Четирите тима, които пък са на дъното ще изпаднат в Дивизия В. Същата е процедурата и с останалите дивизии, като първите се качват нагоре, а последните изпадат за следващия двугодишен цикъл. По този начин от УЕФА искат да създадат още една възможност на по-малките отбори да се класират за европейски първенства. Победителите от групите се класират на финалната четворка с полуфинали и финал, който ще се играе през юни 2019 г., когато ще бъде определен първият шампион. България е в Дивизия С  на Лига на нациите, където попада в трета урна, заедно с отборите на Черна гора, Израел и Финландия. Сред потенциалните съперници от първа урна са Унгария, Румъния, Шотландия и Словения, от втора: Гърция, Сърбия, Албания и Норвегия, а от четвърта – Кипър, Естония и Латвия. Жребият за Лига на нациите ще се проведе днес от 13 часа българско време и ще бъде излъчен в сайта на УЕФА.", "date": "2018.01.24", "title": "Новият футболен турнир Лига на нациите ще направи първата си стъпка"}
{"url": "https://www.dnevnik.bg/sviat/2018/01/24/3117498_senatut_odobri_noviia_centralen_banker_na_sasht/", "text": "Американският Сенат утвърди Джероум Пауъл за нов ръководител на Управлението за федерален резерв на САЩ, предадоха Ройтерс и БТА. Сенатът одобри кандидатурата на Пауъл с 84 на 13 гласа. Той ще заеме поста за четиригодишен мандат от началото на следващия месец, заменяйки Джанет Йелън. Пауъл беше номиниран от американския президент Доналд Тръмп през ноември. Утвърждаването му за следващ централен банкер вероятно ще осигури приемственост в паричната политика на САЩ, чиято икономика отбелязва растеж девет години подред, допълва агенцията.", "date": "2018.01.24", "title": "Сенатът одобри новия централен банкер на САЩ"}
{"url": "https://www.dnevnik.bg/istorii_na_denia/2018/01/24/3090524_uchiteliat_spored_kogoto_istoriiata_triabva_da_se_uchi/", "text": "Александър Кертин е учител по история. От няколко години вече не преподава, но както се казва - бивш учител няма. Спомя си, че избира професията, защото обича да споделя това, което знае. В университета влиза с оценка 5.50, а за изпита се подготвя по начин, за който днес казва, че вече не е достатъчен за учене - чете, чете, чете от един учебник по кратка история на България, като \"човек, който се опитва да избяга от казармата\". От казармата не успява да избяга. Започва да преподава през 1974 г. И така цял живот. Преди да се пенсионира, преподава във Втора английска гимназия \"Томас Джеферсън\" в София. Преди години е отличен в конкурса на БНТ \"Най-добрият учител, който познавам\". \"Учителската професия става по-трудна, тъй като източниците на информация, които се считат за източник на знание от хората, са много по-мощни. Реално учителят днес е много по-необходим, отколкото във времето, когато можеше да се учи само от един учебник. Днес е невъзможно без учител Според Кертин сега повече от всякога е нужен водач при ползването на информация. \"Вместо да се разбира, че ролята на учителя става все по-сложна и трудна, и той да получава необходимото не само като заплата, той получава обратното - всеки учи учителя какво трябва да прави. Това е ужасно - когато дигиталната демокрация се превръща във власт на мнозинството. Точно от това са се страхували либералите - от диктатурата на мнозинството\", казва Кертин. Според него увеличението на учителските заплати е необходимо, но то не може да реши от раз проблемите. \"Един учител трябва да работи с по-малко ученици в клас. В един клас има всякакви деца с всякакви потребности и всякакви интелектуални възможности. Така не може да има учебен процес - той е полвинчат, много трудно върви. Ако се разделят учениците от един клас в два, това значи, че ще трябват повече пари за всичко\", казва Кертин. По думите му е нужно поне 6% от БВП да се дават за образование, както и да се създаде национален съвет за образование, в който университетски преподаватели и учени да изготвят стратегически програми за развитие на образованието. \"Директорската длъжност трябва да се раздели на две - мениджър и педагогически директор. За избора на педагогическия директор глас трябва да имат и учителите. Той трябва да бъде авторитет\", казва Кертин. Как да познаваме историята Според Кертин е нужна продължителна и постоянна квалификация и преквалификация на учителите по история, но е необходимо и учениците да могат да възприемат. \"Възприемането на историята се управлява по-скоро от думи, които засягат националното достойнство, отколкото от теоритиците. Възприемането й зависи повече от медийни провокации, отколкото от редуцирания вариант, който се преподава на съответните ученици\". За патриотизма твърди, че е приватизиран като понятие. \"Патриот е понятие, което означава човек, който защитава общата воля, властта на гражданите. Понятието \"патриот\" идва от Френската революция и \"марширува\" през Европа заедно с \"Марсилезата\". Понятието \"патриот\" е приватизирано от хора, които изповядват един тип национализъм, който се е откъснал от своята история и корени. Същото се получава при либерализма\", казва Кертин. И според учителя историята се повтаря и има процеси, които могат да бъдат познати само ако познаваме историята. \"Не можем да знаем как влияят новите средства за информация, но можем да знаем как от условията на демокрация се преминава в нещо друго, което не е смесица от аристокрация и демокрация, както е казал Аристотел; или смесица от демократични институции и плутократичен режим на управление чрез и в името на парите. В миналото има такива периоди, има аналогични процеси. Затова от проблем в настоящето трябва да се изучава историята, както е казал Люсиен Февр. Няма ли проблем, тогава има разкази и компилация\", казва Кертин. През 1990 г. той пише статия в \"Пулс\" със заглавие  \"Демократизъм, \"фасадна\" демокрация, бонапартизъм\", в която прогнозира: \"Доколкото сегашната ситуация възпроизвежда стари политически нагласи, стереотипи и народопсихологически особености, има вероятност демократичният ни устрем да се отклони към някаква модификация на бонапартизма, без дори да усетим това...нека не се позоваваме на демократичната идея така, сякаш нейната реалност е някаква единна, непроменяема субстанция, вградена във всеки българин...\". Как се пишат учебниците Учебниците трябва да са ориентирани проблематично, а не да бъдат хронологична компилация от разкази. \"Когато в историята на всекидневието (една урочна единица) се говори за съжителство, скачат патриотите и казват, ама как турското робство е съжителство. Хората са съжителствали на една територия, а не политически. Учебниците трябва да бъдат ориентирани проблемотематично\", дава пример учителят. Историкът е основен автор на учебник за профилирана подготовка по история за 12 клас  \"Историята и нейните употреби: нации и национални държави на Балканите през модерната и съвременната епоха\", както и е работил върху електронните ресурси на учебници по история за 6 и 8 клас (на \"Анубис\" и на \"Булвест\"), където чрез мултимедия се обяснява съответно за спецификите на Средновековието и как са се формирали нациите. Ние, Балканите и Европа  \"В анкетата по македонския и балканските въпроси от 1910 г. Яворов се изказва в полза на балканска федерация и добавя: \"Тя ще дойде само като налагаща се воля на един силен. Между другите балкански държави само България има всички географически и етнически условия и морални сили да стане - за сметка на Турция - желаната сила, налагаща своята воля. Това е нейната задача пред историята\". Но между желанието и възможностите има разлика. Не виждам друга нация, която има по-ниско национално самочувствие, за да приеме България за лидер. Кого ще лидираме румънци, сърби или гърци?\", казва Кертин. По думите му ако се запази конюктурата и има международна подкрепа, страната ни може да играе роля при евроинтеграцията на Западните Балкани. Преди това обаче трябва да се избавим от вътрешните си проблеми. \"Националната ни идентичност е силно разфокусирана. Имаме четири функциониращи, исторически формирани ядра и не можем да постигнем консенсус за каквото и да е било. Вижте делението русофили и русофоби. Елитът има такъв разнобой и той дава резултат в политическите битки\", казва историкът. \"Ако се запази тази тенденция в развитието на Европа, а аз мисля, че трябва да бъде коригирана, тогава в Европа ще започнат да се проявяват някои явления, които са прогностично описани от Шпенглер в \"Залеза на Запада\". Но аз мисля, че Европа има възможности да се коригира някаква инерция. Какво може да стане? Пореден опит за това да се изгради светът на основа на нещо, което се смята за универсално. Творците на ЕС са французи и германци - германците влизат, за да се избавят в известен смисъл от самите себе си; французите са идеолозите на ЕС. А това са онези, които смятат, че което е френско, е универсално. Има много хора, които казват, че това вече не е така. Сред тях е и - светла му памет - Цветан Тодоров, който казва, че френският език не е универсален. Същото се отнася за всичко останало. Трябва да се даде шанса да се мисли върху местни, локални, национални специфики, които да бъдат реабилитирани. Не искам да се меся в областта на икономиката, но това не означава етнически национализъм. Това означава модерен национализъм, при което се връща малко от ролята на гражданите, които са носители на суверинитета в противовес на бюрократичното управление\".", "date": "2018.01.24", "title": "Учителят, според когото историята трябва да се учи спрямо проблемите"}
{"url": "https://www.dnevnik.bg/sviat/2018/01/24/3117000_zaev_i_cipras_shte_obsudiat_imeto_na_makedoniia_v_davos/", "text": "Премиерите на Гърция и Македония, Алексис Ципрас и Зоран Заев, ще обсъдят днес преговорите за името, които представители на Атина и Скопие водят отново от месец, съобщиха медии в Атина и Скопие. Ципрас и Заев ще се срещнат в кулоарите на Световния икономически форум в Давос. Македонският премиер ще разговаря в следващите дни и с еврокомисаря по въпросите на разширяването Йоханес Хан, както и с други политически и бизнес лидери. Срещата му с Ципрас обаче ще е особено важна на фона на напрежението около  списъка с петте варианта  за името, неофициално разпространяван от медии в двете страни  след последния кръг  преговори миналата сряда. В неделя  десетки хиляди излязоха по улиците  на Солун, за да протестират срещу включването на думата \"Македония\" в бъдещото име на страната, но премиерът в Атина предупреди, че не вижда проблем в употребата ѝ. Говорителят на гръцкото правителство Дмитрис Дзанакопулос каза вчера, че Атина очаква напредък в спора за името и по-добра възможност за \"намиране на взаимно приветливо решение.\" Той повтори позицията на Гърция, че решението може да включва \"сложно име\", съдържащо \"географски\" или \"времеви\" маркер и за всеобща употреба - т. е. включително за вътрешна от момента, в който Македония стане част от Европейския съюз или НАТО.", "date": "2018.01.24", "title": "Заев и Ципрас ще обсъдят името на Македония в Давос"}
{"url": "https://www.dnevnik.bg/kultura/2018/01/24/3117269_s_duh_na_chovek_-_otkus_ot_prashka_na_radichkov/", "text": "Повече от двайсет години след последното си издание на българския пазар отново ще се появи \"Прашка\" - вторият роман на Йордан Радичков, смятан за един от неговите най-лични. Книгата е част от усилията на издателство \"Нике\" за издаване на събраните съчинения на писателя. Романът ще бъде представен на 31 януари от 19 часа в Дома на киното от театралния режисьор Иван Добчев, а срещата ще бъде последвана от единствения документален филм, посветен на Разичков - \"Черказки хроники\" на Димитър Петков. В историята за самотното момче Левачко, което живее в безсъбитийността на бедното българско село, читателят лесно би се изкушил да прави паралели към детството и юношеството на Радичков, отбелязват от издателството. Историята започва с порой, който наводнява село Долна Мъка, а на следващия ден Левачко изчезва завинаги. Оставя само своя дневник – синя тетрадка с емблема на Мадарския конник и думите \"Не смей по-натам да прелистваш!\". \"Дневник\" публикува въведението към неговия дневник. \"Проклет и ненаситен читател! Ако пишещият човек иска да го завладее с идеитее и с формите на писането си, той от своя страна се стреми да обладае идеите и формите на писането, и колкото са по-съвършени тия форми, толкова повече и страстта на читателя се засилва към писането, както се възбужда и се засилва страстта на сладострастника пред формите на женското тяло; и като се стреми да обладае тези форми и да проникне в тях, всъщност той потъва като Йона в стомаха на кита. И седи проклетият му читател, свит на дъното или в стомаха на писането, смятайи, че го е погълнал изцяло. Тъй едно врабче, опитомено от своя опитомител, истински влюбено в него, се напъхва в джоба на сакото му и примамва своя опитометел да влезе в собствения си джоб, за да се любят! Но след като веднъж са изучили азбуката, тия проклетници я запомнят за целия си живот и няма писменост или книжнина, които да не бъдат опоскани от читателите; и колкото повече поскат книжнината, толкова повече се възбужда апетитът им и толкова повече расте техния глад, та на нищо друго не мога да го оприлича, освен да го оприлича с термитите или с библейските мършави крави, които изядоха седемте тлъсти крави и пак останаха мършави! Яжте, проклетници, чуждия живот няма да засити вашия глад, моито тетрадки няма ни да ви нахранят, ни да променят възгледите ви, те дори няма да ви разколебаят! Затуй аз пиша тези записки за себе си, без дори да ги препрочитам, защото, като започна да прелиствам тетрадките и да препрочитам, долавям как от тях се разнася тежкия дъх на човек! Не смей по-натам да прелистваш!\"", "date": "2018.01.24", "title": "С дъх на човек - откъс от \"Прашка\" на Радичков"}
{"url": "https://www.dnevnik.bg/sviat/2018/01/24/3116719_katalunia_kato_vtora_kuba_-_moje_li_barselona_da/", "text": "Подобни наблюдения споделят анализатори в страната, с някои от които \"Дневник\" разговаря и чиито мнения публикува в първата част на  \"Възражда ли се крайната десница в Испания\" . Каква обаче е причината за видимата промяна, ако изобщо я има, и до какво ще доведе тя? \"Дневник\" предлага мненията по въпроса на изследователи и представители на ултранационалистическа партия във време, когато в Испания не са изключени предсрочни избори, а европейските догодина може да донесат изненади.  Означава ли отскоро развяващото се испанско знаме по прозорците възраждане на национализма, или е просто желание за защита на испанското единство? Отприщва ли Каталуня вълна в другата крайност, или само събужда нагласи, които според някои експерти отдавна е част от испанската политика, но просто не успява да се прояви на изборите? Експертите, с които \"Дневник\" разговаря, смятат, че отговорът е \"не\". Национализмът, за чиито твърди характеристики те говорят с известна предпазливост, обаче и според тях е свързан с кризата в една от найбогатите автономни области. Според журналиста и експерт по политическа комуникация Карлос Ернандес не е вярно, че в Испания не е имало ярки крайнодесни настроения в последните 30 години (въпреки левите си възгледи  той дори смята , че подобна партия е нужно да се обособи на политическата сцена, за да може те да се канализират) - просто са прикрити под \"чадъра\" на Народната партия, с част от чиито политики се идентифицират, а и това е електорат, от който премиерът Мариано Рахой, а и неговите предшественици начело на партията, са имали нужда. Политологът от Барселона Шавиер Касалс не вижда връзка между спорадичните шествия на крайнодесни групи като \"Огар сосиал\" през последните месеци и чужди \"дълги ръце\", за които говорят някои испански медии и политици. За него причината е много по-проста: испанският национализъм така или иначе възниква в противопоставяне на каталунския национализъм, макар и преди 120 години. \"През 1898 г. във войната Испания губи Куба. Войниците, върнали се в Испания и пристигнали в Каталуня, виждат, че вече има силно каталунистко и регионалистко движение и мислят, че Каталуня може да стане втора Куба. Ултранационализмът е просто съпротива срещу това - както в началото на века, така и през 20-те години и по време на Втората република (през 30-те години - бел. ред.). Сега, когато има заплаха да бъде \"ампутирана\" Каталуня от Испания, логично е хората да излязат на улицата.\" Изключение от този силно \"каталунски\" порив, за който говори изследователят, изглежда се намира единствено във франкизма, който също се опитва да асимилира каталунското в публичното пространство. На изборите през 1979 г. партията \"Нова сила\", по-късно свързана с редица терористички актове, печели 384 000 гласа и един депутат. На това носталгично ниво е останала сегашната крайна десница в Испания и не може да бъде състезателна, смята още Касалс. \"Няма нужда от никакъв олигарх\" През януари в. \"Ел паис\" писа, че \"руската пропаганда\" - намесвайки името на приближения до Владимир Путин Константин Малофеев - създава сайтове, които се ползват и от испанската крайна десница и ангажира партии от тази част на политическия спектър из цяла Европа чрез фондация \"Василий Велики\" (действително \"Катехон\", един от известните подобни портали, има издания само на няколко езика и испанският е между тях). От месеци испански изследователи -  свързани  или  не  с правителството - предупреждават, че Русия всява напрежение чрез пропаганда около кризата в Каталуня. За споделящите тази теза испанци изглежда очевидно, че Москва \"дърпа конците\" и това особено подозрително по време, в което в Испания, страна без силна националистическа партия от поне 30 години, крайната десница извисява глас. Партията \"Вокс\", от която е и един от главните испаноезични автори на \"Катехон\", дава Каталуня за пример, който обяснява защо Испания трябва да се централизира и да дава пари за образование и здравеопазване, а не за автономия. Според Касалс \"руската пропаганда\" няма отношение към случващото се в Испания. \"Националистическата мобилизация има век история. Испанският ултранационализъм започна в Каталуня в началото на 20 в. Новините и съобщенията, които биха могли да създадат Русия, руските хакери - нямат никаква важност,\" казва Касалс и има предвид както крайнодесните извън Каталуня, така и сепаратистите, които искат отделянето на автономната област (и които всъщност се състоят от две леви партии и \"умерени националисти\") В България \"руската връзка\" изглеждаше като истинска екзотика, след като в публикацията на \"Ел паис\" и други издания се появи името на Константин Малофеев – приближен до президента Владимир Путин бизнесмен, който проявяваше интерес към TV7. Касалс обаче отхвърля всякакви подобни страхове. \"Без да има никакъв олигарх, мобилизацията е съвсем спонтанна. Част от нея не идва от никоя група. Това, което засега е сигурно, е, че тя се случва сред общности, които са социологическо малцинство.\" Попитан за позициите на партията по отношение на Русия, лидерът на \"Вокс\" Сантиаго Абаскал обясни за \"Дневник\": \"Не знаем дали Русия използва Каталуня, за да дестабилизира Испания и Европейския съюз. Това, което със сигурност ние е ясно, е, че, никога няма да сме инструмент на никоя велика сила или чужда група. И, честно казано, \"Вокс\" няма нужда от (руския президент Владимир) Путин, за да защити идеята за обединена и силна Испания, готова да отвърне на враговете си. За Хосе Фернандес Албертос вълната, предизвикана от каталунската криза, не е толкова към \"национализъм\", нито към крайнодесни идеологии. Става дума за по-силни предпочитания към нов \"териториален модел\" и \"по-малка централизация\" на Испания - със сигурност както в управляващата Народна партия, така и в \"Граждани\" и дори сред редиците на социалистите. Това вероятно ще се отрази и на умерените партии, които \"ще са по-малко толерантни към идеи за децентрализация, отколкото бяха през последните години, и ще затрудни преговорите с Каталуня, казва анализаторът. А ако има избори? Наблюдатели на испанския политически процес приписват неуспеха на крайната десница не само на \"заместващата\" функци на Народната партия, но и на лоша организация и на спецификите на испанската избирателна система - която изисква добри резултати на ниво избирателни райони и дори на национално ниво партията да е надминала бариерата, са важни резултатите на листите ѝ по места. Потенциалът на такива организаци обаче не бива да се подценява. Достатъчно е да се припомни какво се случи с партия \"Вокс\", която на изборите за Европарламент през 2014 г. получи над 220 000 гласа и тъй като листата беше единна за цяла Испания, се размина с евродепутатско място само заради високата активност, която създадоха новите национални политически играчи, \"Подемос\" и \"Граждани\". През 2016 г. те получиха само 40 000 бюлетини. От \"Вокс\" обаче смятат, че каталунската криза е дала нов импулс на основните им искания - по-малко децентрализация и повече разходи за \"по-важни\" (включително социални) пера. Организацията на практика започна \"нов живот\" покрай събитията в Каталуня и опитва да е на гребена на вълната - след решението на съда да не пусне уволнения вицепремиер Ориол Жункерас от затвора официалният профил на партията написа, че то \"е най-добрият подарък на Влъхвите за демокрацията, правовата държава и Испания\". Причината беше, че решинието съвпадна с празника на влъхвите. За партиите, подкрепящи независимостта на автономната област, \"Вокс\" само налива масло в огъня и подсилва твърденията, че отговорът, който дават властите в Мадрид, е \"франкистки\". Открито агитиращото за отделяне издание \"Ел насионал\" например обичайно изтъква, че \"Вокс\" е \"активна част от откритата кампания срещу независимостта във Върховния съд\". На пръв поглед \"новият политически проект\", който ще представи лидерът на партията Сантяго Абаскал в четвъртък, е просто опит да се използва инерцията на каталунския проблем докрай. Критиците на партията се шегуват, че тя, отвъд защитата на \"традиционните испански ценности\", силния консерватизъм и централизъм, периодично прибягва до едни и същи теми като автономията или \"испанския характер\" на Гибралтар, за да набира популярност, и сега просто вижда нов шанс за промяна. От \"Вокс\" обаче може и да осъзнават, че Испания се намира в особен политически период и е на прага на голям изборен цикъл. \"Възможно е да има предсрочни избори, ако управляващите в Страната на баските не одобрят бюджета за тази година,\" казва политологът Шавиер Касалс. А те може и да не го одобрят, защото обвързаха решението си с развръзката на кризата в Каталуня. \"Един вот с въпросителен знак, а след него имаме местни и европейски избори. Може да има движения на политическата карта, които се предсказват трудно.\" Промяна на нагласите Абаскал отказа да даде подробности за проекта, който ще представи вдругиден. Той обаче каза, че \"Испания върви към повече национален суверенитет за сметка на чужди влияния... (и) на егоистични претенции на сегашните политици от автономните (области), а и по-надеждна икономическа система, където политическото прахосничество няма да се случва.\" Няма ли обаче потенциалното премахване на автономиите, което иска крайната десница, само да нажежи напрежението с Каталуня, Страната на баските, а и други области, които десетилетия наред получават бюджети от централното правителство? За \"Вокс\" по-важно е какво мислят потенциалните избиратели. Абаскал отговаря с  проучване на института \"Елкано\" , според което 21% от испанците са искали испанска държава с единно правителство, без автономни области, през ноември 2017 г. През ноември 2015 г. делът им е бил 9%. Макар най-много респонденти (почти една трета, 34%, преди два месеца, и 40% прези 2 години) да са предпочели запазване на \"статуквото\" със 17 автономни области, изглежда много партии - и то не само сред крайните националисти - в Испания ще са готови да се възползват от новите нагласи в обществото. Независимо кога са следващите избори.", "date": "2018.01.24", "title": "\"Каталуня като втора Куба\" - може ли Барселона да обедини испанските националисти"}
{"url": "https://www.dnevnik.bg/sport/2018/01/24/3117501_hyon_chun_pobedi_tenis_sandgren_v_macha_na/", "text": "Шампионът от  младежките финали на АТП Хьон Чун  стана първият кореец, достигнал до полуфиналите в турнирите от Големия шлем в тениса. Той спечели с 6:4, 7:6 (5), 6:3 срещу  Тенис Сандгрен  и вече е сред четиримата най-добри на Australian Open. Мачът в Мелбърн противопостави двама от тенисистите, спечелили вниманието с огромното си желание, вдъхновената си игра и отстраняването на Новак Джокович, Стан Вавринка и Доминик Тийм. С победата си Чун, който е 58-и в света, стана най-ниско поставеният тенисист, достигнал полуфиналите в Australian Open от Марат Сафин през 2004 г. В спор за място във финала той ще срещне шампиона Роджър Федерер или Томаш Бердих. Чун и Сандгрен изиграха вълнуващ и оспорван мач, в който кореецът се възползва от възможностите си. При равностойно представяне на първи сервис, ключов се оказа по-добрият втори сервис на азиатеца. Американецът направи повече непредизвикани грешки - 40 срещу 33, но и повече печеливши удари - 37 срещу 29. Кулминацията дойде в последния гейм в мача. Кореецът сервираше за победата и поведе с 40:0 и всичко изглеждаше решено. Тогава Сандгрен направи наглед немислимото и стигна до точка за връщане на пробива. Последва надлъгване и с много усилия Чун спечели. \"Не знам, в последния гейм при 40:0 мислех, че е време за церемонията. След изравняването просто останах съсредоточен\", каза кореецът, който в началото на следващия месец ще играе в турнира в София. Първият сет беше решен от пробива му в третия гейм. Чун започна отлично втория сет и поведе с 2:0, но американецът отговори с два пробива и дръпна с 5:2. Шампионът в младежките финали на АТП съумя да изравни и се стигна до тайбрек, в който след размяна на няколко минипробива кореецът отново излезе победител. Той спаси две възможности за пробив в началото на третия сет, след което триумфира с пробив в продължителния четвърти гейм. Чун държеше инициативата и след маратонския девети гейм заслужи мястото си в полуфинала. При жените Анжелик Кербер и Симона Халеп оформиха втория полуфинал. Германката се наложи с 6:1, 6:2 срещу Медисън Кийс, а румънката стигна до 6:3, 6:2 срещу Каролина Плишкова.", "date": "2018.01.24", "title": "Хьон Чун победи Тенис Сандгрен в мача на мечтателите и е на полуфинал в Мелбърн"}
{"url": "https://www.dnevnik.bg/evropa/2018/01/24/3117506_velikobritaniia_suzdava_specialna_struktura_za_borba_s/", "text": "Властите във Великобритания ще създадат нова структура, която ще има задача да се противопоставя на т.нар. фалшиви новини и да дава отпор на дезинформационни кампании, провеждани от други страни, съобщи говорител на премиера Тереза Мей, цитиран от \"Ройтерс\". Агенцията припомня, че Мей неведнъж в последно време  обвиняваше Русия , че се намесва в изборите в други страни и че нейните държавни медии са \"фабрика за фалшиви истории\" и подправени снимки в опит да бъдат подкопани западните институции. Съобщението бе направено след среща на националния съвет за сигурност, в който участват министри и висши служители по сигурността. На срещата били потвърдени основните констатации на извършеното широкомащабно проучване на възможностите на Великобритания да отговори на заплахи от различно естество. Според говорителя на Мей \"живеем в ера на фалшиви новини и конкурентни версии на събитията\" и затова \"правителството ще отговори с по-активно и по-добро използване на комуникациите на националната сигурност, за да се противопостави на тези взаимосвързани сложни предизвикателства\". \"Ще надградим структурите и възможностите, с които вече разполагаме, за да създадем една солидна комуникационна структура в рамките на системата за национална сигурност с цел борба с дезинформацията, произхождаща както от други държави, така и от други играчи на този терен\", добави говорителят. Той отказа да даде повече информация как ще функционира новата структура, нито къде ще бъде базирана тя./БТА", "date": "2018.01.24", "title": "Великобритания създава специална структура за борба с фалшивите новини"}
{"url": "https://www.dnevnik.bg/biznes/2018/01/24/3117504_falshivi_pozvuniavaniia_ot_chujbina_povishavat/", "text": "Граждани се оплакват, че получавали по 30 обаждания за половин час от непознати номера от различни краища на света, съобщава Нова телевизия.Проверка показва, че става дума за измамна схема чрез пропуснати повиквания от чужбина. При връщане на обаждане сметката на съответния абонат се задължава с около 7-8 лева на минута. Неда Койчева от Комисията за регулиране на съобщенията посочва, че е възможно повикването да идва от номер, който изглежда от български мобилен оператор. Оказва се, че този номер е манипулиран и при връщане на обаждането, абонатът отново се свързва с далечна дестинация, при която е таксуван с тази висока сума. Койчева обясни, че при отговарянето на такова повикване се включва автоматизирана система с гласово съобщение и докато абонатът се ориентира минават минути, при които се генерира трафик. Като се върне такова повикване пък системите включат сигнал \"свободно\", но в този момент започва таксуване. Комисията съветва преди да се върне обаждането да се провери номерът в интернет или да се направи справка с мобилния оператор. Не уточни как се прави проверката в интернет.", "date": "2018.01.24", "title": "Фалшиви позвънявания от чужбина повишават сметките за мобилни разговори, предупреждава регулатор"}
{"url": "https://www.dnevnik.bg/zelen/2018/01/24/3117512_niama_da_ima_zabrana_za_preminavaneto_na_kolite_prez/", "text": "Не се обмисля вариант за пълна забрана на преминаването на автомобили през определени части на София, при замърсяване над нормите на въздуха в тях, каза днес по Нова телевизия заместник-кмета по транспорта в Столична община Евгени Крусев. Той поясни, че  приетите вчера от комисията по екология спешни мерки при лош въздух , предвиждат закриване на зоните за платено паркиране в тези райони, като по този начин се разчита, че столичани ще предпочетат градския транспорт. Всяко решения щяло да се взима отделно, според конкретната ситуация. Паркиралите във временно закритите синя и зелена зони пък щели да бъде глобени по Закона за движение по пътищата. Крусев уточни, че ограниченията няма да важат за живеещите в съответните зони, като те ще могат да спрат до домовете си. Заместник-кметът по транспорта даде да се разбере, че водеща няма да е репресията, а ще се разчита на съвестта на столичани и гостите на града. Евгени Крусев посочи като най-голяма мярка за подобряване на въздуха разширяването на мрежата на метрото, следвана от обновяването на превозните средства на градския транспорт.", "date": "2018.01.24", "title": "Няма да има забрана за преминаването на колите през центъра на София при мръсен въздух"}
{"url": "https://www.dnevnik.bg/na_put/2018/01/24/3116867_lufthanza_izdade_birena_karta/", "text": "Авиокомпанията \"Луфтханза\" разработи  интерактивна бирена карта , която показва къде се намират най-добрите бирарии на Европа. Така клиентите на превозвача могат да се осведомят за най-добрите пъбове и барове, препоръчани от местни жители и експерти дегустатори на пенливата напитка. Клиентът кликва върху името на града, за който ще лети, и веднага получава името и адреса на препоръчаното питейно заведение и марката на бирата, която си заслужава да опита там. Сред десетките предложения са \"Гинес\" в дъблинския бар \"Портърхаус\", фермерски ейл в пъба \"Шнекутис\" във Вилнюс или селекцията местни бири в новооткрития Central Beers в Малага. Освен това от картата може да се последва хиперлинк към сайта на съответното заведение, както и към пътеводителя на самата \"Луфтханза\" за избраната дестинация. Както се вижда, България не е включена в картата на \"Луфтханза\". За това колко бира се пие в тази държава гледайте видеото на \"Дневник\" от рубриката \"С две думи\".", "date": "2018.01.24", "title": "\"Луфтханза\" издаде бирена карта"}
{"url": "https://www.dnevnik.bg/bulgaria/2018/01/24/3117514_korupciia_ima_no_navsiakude_ia_ima_obobshti/", "text": "Управляващите не отричат, че в България има корупция, но такава съществувала в Европа и целия свят. Освен това у нас се взимали и мерки - приема се  закон за борба с корупцията  и се  търси помощ от Германия . Така може да се обобщи позицията на председателя на парламента Цвета Караянчева, която тя изказа по БНТ по повод темата на  вота на недоверие към кабинета . Тя опреди вчерашния дебат като безинтересен, защото не е имало конкретика. \"Първите изказвания бяха по темата. После се получи типичен дебат, който няма да доведе до никъде\", обобщи наблюденията си председателят на парламента. Караянчева смята, че ако БСП има реални данни за корупция, е трябвало да сезират прокуратурата. Нейното усещане е, че левицата не иска да се включи в борбата срещу корупцията. Цвета Караянчева повтори и тезата на управляващите, че цялото общество трябва да прояви нетърпимост към проблема. Председателят на парламента не скри, че и във вчерашния дебат народните представители са използвали език, който не е повод за гордост.", "date": "2018.01.24", "title": "Корупция има, но навсякъде я има, обобщи председателят на парламента"}
{"url": "https://www.dnevnik.bg/evropa/2018/01/24/3117515_zelenite_v_evroparlamenta_obiaviha_doklad_za/", "text": "Групата на Зелените в Европейския парламент представи днес доклад, посветен на въпроса с корупцията в ЕС и в България. Докладът е изготвен по заявка на опозиционната парламентарна група, предаде БТА. Документът е озаглавен \"Борба с корупцията - от обещания към действия. Обърканата борба с корупцията в България и нуждата от воля в институциите на ЕС\". В доклада пише, че от държавите в ЕС България се представя най-зле по показателя на \"Трансперънси интернешънъл\" за усещане за корупция. Въпреки че борбата с това явление е сред водещите задачи на няколко български правителства, подходът остава почти непроменен и напоследък се политизира прекомерно. Необходимото законодателство е прието, но липсват достатъчно приложение и съгласуваност между обвързаните с процеса институции, се посочва в текста. Докато през 2015 г. в Румъния бяха повдигнати обвинения на 1250 обществени служители (включително премиер, петима министри, 16 депутати, 97 кметове и техни заместници), на обществена длъжност. В България гражданите имат най-ниско доверие в съда и съдиите в сравнение с останалите страни в ЕС. Механизмът за сътрудничество и проверка на Европейската комисия оказа натиск България да приеме закон за борба с корупцията, който обаче не отговаря на международните изисквания и дори създава допълнителни тревоги. Вероятно е новият закон да бъде използван за оправдаване на ограничаването на критиките срещу правителството и приглушаване на опозицията, пише в доклада. Отбелязва се, че занапред в страната ще бъде възможно разследването на \"корупционно поведение\", без законът да включва определение за подобно поведение. Допълва се, че законът е насочен към отнемането на имущество, вместо да засяга конфликта на интереси на обществените служители. В доклада пише също, че получават европейско финансиране, за да рекламират програми на ЕС. Необходимо е самите институции на ЕС да покажат воля за борба с корупцията, добавят Зелените. България отчита значителен напредък в борбата с корупцията за последните 17 години, но усилията трябва да бъдат насочени към предотвратяването. Особена тревога будят липсата на защита на подателите на сигнали, както и ограниченията на свободата на медиите в страната. за въвеждането на общ механизъм за наблюдение на корупцията. Самата Европейска комисия с готовност наблюдава България, но не е решена да следи корупцията в институциите на ЕС. Комисията изостави идеята да представя годишни доклади за състоянието на корупцията в ЕС, се посочва в документа. Според Зелените е необходимо равновесие между борбата с корупцията и защитата на гражданските права, особено в държавите от ЕС с комунистическо минало, където съществува опасност за възраждане на навиците за потисничество, тайно следене, лов на вещици сред политическите и идеологическите противници. България може да използва това, че е председател на Съвета на ЕС, за да насърчи преследването на корупцията в общностните институции, предлага парламентарната група. Новият български закон срещу корупцията не предвижда мерки за предотвратяване, а цели отнемане на имущество, включително за престъпления, различни от корупция, и съдържа заплаха за преследване на подателите на сигнали. заради връзките между някои медийни групи, бизнеси и политици, както и заради лошото прилагане на закона. Някои български медии полагат големи усилия да бъдат пазител на обществото и разкриха важни корупционни данни. Комисиите за финансов надзор, за отнемане на незаконно придобито имущество, за защита на конкуренцията и прокуратурата биват използвани за оказване на натиск над медии, сочи докладът. В България се наблюдава ясна политическа воля за приемане на строго законодателство срещу корупцията и това е знак за напредък, обобщават Зелените. Те отправят няколко  на нашата страна, сред които законодателството срещу корупцията и неговото приложение да отчитат международните стандарти и да не се насочват към борба с организираната престъпност и отнемането на имущество, които попадат в друга област. Препоръчва се прокуратурата да бъде прозрачна по случаите на корупция на високи управленски равнища и да се отчита за собствената си почтеност и способност да разследва такива случаи. Заявленията за конфликт на интереси на обществените служители трябва да бъдат проверявани от независима служба. Правителството трябва да уважава свободата на медиите, а властта на държавата трябва да бъде насочена срещу действителните заподозрени, а не да бъде използвана срещу критичните мнения и свободата на изразяване. Трябва да бъдат положени усилия за избягване на съсредоточаването на медийна собственост, се посочва в доклада на Зелените. Миналата седмица по време на представянето на приоритетите на българското европредседателство в Европейския парламент съпредседателят на Зелените  Ска Келер  повдигна въпроса за протестите в защита на Пирин и срещу корупцията в България. В отговор премиерът Бойко  Борисов каза, че опазването на българската  природа е в огромна степен защитено от неговото правителство.", "date": "2018.01.24", "title": "Зелените в европарламента обявиха доклад за \"обърканата борба с корупцията в България\""}
{"url": "https://www.dnevnik.bg/sviat/2018/01/24/3117517_zaradi_lavina_v_alpite_turisti_sa_evakuirani_s/", "text": "Четири хеликоптера евакуираха 150 души, блокирани в четиризвезден хотел и други отдалечени постройки в италианските Алпи след падане на лавина, предаде \"Асошиейтед прес\", като се позова на властите. Намиращият се до границата с Австрия хотел \"Лангтауферер\" не е бил пряко засегнат от лавината, но районът е бил заплашен от още свличания на снежни маси, заяви службата за гражданска защита в италианския град Болцано, цитирана и от БТА. Евакуираните хора са били откарани във физкултурен салон в Сан Валентино, където са били нахранени.  Селото е било откъснато от най-близкия главен път заради обилния снеговалеж и лавинната опасност.  Властите заявиха, че по целия северен хребет на Алпите, граничещ с Австрия, има голяма лавинна опасност, след като в района е паднал два метра сняг, подобрявайки на някои места рекорда от началото на 80-те години на ХХ век.", "date": "2018.01.24", "title": "Заради лавина в Алпите туристи са евакуирани с хеликоптери"}
{"url": "https://www.dnevnik.bg/politika/2018/01/24/3117509_delian_dobrev_pokaza_dokumenti_za_obvineniiata_si_kum/", "text": "Депутатът от ГЕРБ Делян Добрев обяви в ефира на Би Ти Ви, че разполага с данни, според които депутатът от БСП Елена Йончева е свързана с офшорни компании и кухи фирми, участвали в източването на КТБ. Той посочи данни от Търговския регистър, според които Йончева има своя фирма, която е в съдружие с офшорна компания. Според информацията му съгласно решението за учредяване на дружеството капиталът е 10 хил. лв. – разделен в 100 дяла по 100 лв. Съдружникът \"Авторска телевизия\" на Елена Йончева внася 5 хил. лв., а офшорката внася 315 хил. лв. за едни и същи 50 дяла. Задължава се и да даде други 250 хил. евро, обясни Добрев и показа удостоверение от КТБ, показващо, че парите са преведени. Според друг документ, който той цитира, упълномощеното лице е Зорница Пламенова Блъскова, която е съдружник в \"Инвестмънт проджектс\" АД, и тази фирма фигурира във всички доклади за източване на КТБ - дължи близо 70 млн. лв. на фалиралата банка, посочи още депутатът. За дружеството се констатира, че е куха фирма, в която са били насочвани кредити от КТБ. Канал за финансиране като не докладва оперативни приходи, а дългосрочен дълг, цитира Добрев доклад, който по думите му е на одиторите на КТБ \"Аликс партнърс\". Последният въпрос, който той отправи към Йончева, беше дали за периода 2004-2009 г., когато премиер е Сергей Станишев, тя е получила 696 172 лв., като по-голямата сума е от фирми с държавно участие – \"Лукойл\", \"Е.ОН\" и др. На този въпрос още вчера при дебата по вота на недоверие обори само това твърдение, като обяви, че не е вземала пари за филмите си от държавни дружества. Каза, че винаги си е плащала данъците, и призова - ако има доказателства за нещо, да бъдат подадени сигнали в прокуратурата. По повод своите вземания и офшорни участия Добрев посочи, че е взел 250 хил. евро през 2006 година и тези пари имат задължението да бъдат върнати, а ако не бъдат, се плаща данък печалба. Той уточни, че от 2009 година не е управител вече на фирмата и не знае изплатено ли е вземането, но добави, че ако не са върнати, се дължи данък върху лихвата. \"Теглени са от финансова институция, лицензирана от БНБ\", добави той. Посочи, че в неговия случай става дума за заем, който се връща, а в случая на Йончева става дума за внесен капитал, който не се връща. Внесеният от БСП вот на недоверие към кабинета Добрев определи като \"фарс\". \"Започнаха добре, но като стана дума за конкретика, аргументите им издишаха\", обяви той по повод вчерашния дебат по вота в Народното събрание.", "date": "2018.01.24", "title": "Делян Добрев показа документи за обвиненията си към Елена Йончева"}
{"url": "https://www.dnevnik.bg/sviat/2018/01/24/3117542_hakeri_sa_otkradnali_blizo_150_mlrd_evro_ot/", "text": "Хакери са откраднали общо 130 млрд. лири (148 млрд. евро) от потребителите през 2017 г., показва доклад на компанията за киберсигурност Norton, цитиран от в. \"Гардиън\". 978 млн. души по света са били  жертви на киберпрестъпления , като всеки е прекарал средно два работни дни, за да се погрижи за последствията. Най-често атаките са нискотехнологични – опити да се измами потребителя  да разкрие  личната си информация. Компанията предупреждава, че жертвите не се грижат достатъчно за сигурността си. Пострадалите са били по-склонни да  споделят паролата си  с други хора и да използват една и съща комбинация от букви и цифри за няколко различни акаунта. \"Макар да има постоянен поток от новини за  киберпрестъпления , прекалено много хора се чувстват недосегаеми и не взимат дори базисни мерки да се защитят\", коментира генералният мениджър на Norton Ник Шоу.", "date": "2018.01.24", "title": "Хакери са откраднали близо 150 млрд. евро от потребители по света през 2017"}
{"url": "https://www.dnevnik.bg/detski_dnevnik/2018/01/24/3117549_fainenshul_taims_predlaga_na_gimnazisti_po_sveta/", "text": "Авторитетното британско издание \"Файненшъл таймс\" (Financial Times) дава на гимназисти по света безплатен достъп до сайта си, чието съдържание до голяма степен е платено. В допълнение към достъпа до FT.com те ще получават и имейл с адекватно за училищната им програма съдържание, гласи съобщението на вестника. Медията разширява програма, която досега бе само за британските ученици. Тя действа във Великобритания от юни 2017 г., а сега е отворена и за институции навсякъде по света. Заинтересуваните училища могат да се регистрират за участие  тук. Надеждата на медията е, че така учениците ще получат знания и за теми извън училищната програма и че по-високата им обща култура ще помогне при кандидатстването в университети и за работни места.", "date": "2018.01.24", "title": "\"Файненшъл таймс\" предлага на гимназисти по света безплатен достъп до сайта си"}
{"url": "https://www.dnevnik.bg/sport/2018/01/24/3117546_atakata_sus_snejni_topki_sreshtu_kristofersen_v/", "text": "Атаката със  снежни топки срещу Хенрик Кристоферсен  по време на нощния слалом в Шладминг предизвика остри критики. Норвежецът беше замерен в разгара на карането си във втория манш, докато се бореше за победата с местния любимец Марсел Хиршер. \"Това наистина е липса на уважение. Състезанието в Шладминг е като старт у дома за мен, така че не е хубаво\", каза разочарованият Кристоферсен пред австрийската телевизия ORF. Норвежецът поздрави Хиршер, който спечели състезанието. Камерите уловиха как му казва, че е карал по-добре. Освен това информира съперника си за станалото и австриецът отвърна: \"Така ли? Съжалявам.\" В острите реакции се включи и най-добрата състезателка при жените през сезона Микаела Шифрин. Американката изтъкна, че замерянето е много опасно. \"Не ми пука кои сте, кого подкрепяте, от каква националност сте или защо го правите. Хвърлянето на снежни топки или каквито и да е предмети по състезателите, докато карат, не просто е отвратително, но и опасно. Намерете смисъл в живота си\", написа Шифрин в \"Туитър\". Тя поздрави Кристоферсен, че е успял да остане съсредоточен. И добави: \"По-добре да вярвате, че Марсел е голямо момче и може да се справи сам, без някой да хвърля снежни топки по съперниците му.\" Победата на Хиршер беше под номер 500 за Австрия от създаването на Световната купа през 1967 г.", "date": "2018.01.24", "title": "Атаката със снежни топки срещу Кристоферсен в разгара на слалома предизвика остри критики"}
{"url": "https://www.dnevnik.bg/evropa/2018/01/24/3117530_frenskiiat_parlament_prie_zakon_za_pravoto_da_greshish/", "text": "Френските граждани ще имат \"правото да допускат грешки\" в отношенията си с правителството без да бъдат автоматично наказвани, решиха депутатите в страната, предаде \"Гардиън\". Новият член, който бе приет с вдигане на ръце във вторник вечерта в Националната асамблея, е \"крайъгълният камък\" в закона за \"държавата в услуга на заслужаващото доверие общество\", заяви правителството. Законът е част от реформите, обявени от президента Еманюел Макрон по време на успешната му президентска кампания. Той ще позволи на гражданите да допускат добросъвестни грешки в отношенията си с властите, без да рискуват да бъдат наказани за първо нарушение. Властите ще имат задължението да докажат, ако човекът е действал недобросъвестно. Министърът на обществените сметки Жерал Дарманен обяви решението като \"революция в отношенията между администрацията и управляваните\". В началото на дебата той заяви, че правителството се е вслушало в думите на французите, \"които харесват обществените услуги, но не и администрацията им\". Да грешиш е човешко, но опрощаването ще бъде \"ограничено само до първата грешка\", гласи поправка, направена във въпросния член по настояване на противниците на промените. Правото да грешиш няма да се прилага в определени случаи като общественото здравеопазване.", "date": "2018.01.24", "title": "Френският парламент прие закон за \"правото да грешиш\""}
{"url": "https://www.dnevnik.bg/politika/2018/01/24/3117532_prezidentut_radev_parlamentarnata_republika_atrofira/", "text": "Парламентарната република атрофира, а парламентът се превръща в нотариат, който официализира решенията на правителството. Това заяви президентът Румен Радев, който днес обобщи работата си за изминалата една година, откакто е на поста. Държавният глава припомни, че три десетилетия след началото на промените България трябва да отстоява основни демократични права като свободата на словото и подчерта, че в следващите месеци и години усилията му ще бъдат съсредоточени върху преодоляването на моралната криза в българското общество, чиито рожби са и корупцията, и престъпността, и политическата апатия, и настъпленията срещу свободата на словото. В отчета, който прочете пред журналистите в Гербовата зала на президентството, Румен Радев отправи поредица от директни и косвени критики към правителството на премиера Бойко Борисов и резултатите от управлението му, макар да декларира, че напрежение между институциите няма и работи добре с правителството. Под въпрос е свободата на словото Румен Радев заяви, че България е в критичен момент от своето развитие, като подчерта амбициозно започналото европредседателство не може да подменя вътрешнополотическия дебат и не е алиби за отлагане на болните за обществото теми. \"Макроикономическите показатели са добри, но не могат да скрият тревожните тенденциии\", каза президентът и посочи, че нивото на чуждестранните инвестиции е ниско, а обезлюдяването на райони от страната продължава. На този фон широко прокламирана , каза Радев, препращайки към основната теза на премиера Борисов в последната година, че България е запазила стабилност въпреки сериозните политически турбуленции в света. Радев критикува състоянието на обществото, като акцентира върху необходимостта от защита на демократичните права, гарантирана от институциите. Той подчерта, че доверието в Народното събрание е критично ниско, което се дължи и на превръщането му в подчинен на правителството орган. \"На третото десетилетие от промените и под въпрос едно фундаментално демократично право - на свобода на словото. Българското общество трябва да се пребори за него и то зависи от морала и волята на всеки собственик, журналист и коментатор, както и от волята на всеки зрител. Това е ангажимент на всеки активен гражданин\", каза държавният глава. Той подчерта, че българите трябва да отстояват демократичните си права, без да чакат разбиране или съдействие от Европа. Президентът декларира, че дейността му в следващата година ще е съсредоточена върху на българите, гарантирането на националния суверенитет, налагането на върховенството на закона. \"Ще настоявам за прозрачност на собственост, на управленски решения, на харчене на публични средства. Ще стимулирам дебат за свободата на словото. Ще настоявам за дебат за реформиране на съдебната система\", ангажира се Румен Радев. Той посочи като нетърпящи отлагане задачи въвеждането на електронното управление и децентрализацията на управлението, за да се преодолеят тежките регионални дисбаланси. По думите му спешни мерки са необходими и за образованието, но не само с ремонти на училища и заплати на учителите, а с изграждането на система за развитие на съвременни компетенции на младите хора и въвеждане на иновации. \"В идните месеци и години е нужно национално усилие за на българското общество. Нейни рожби са и корупцията, и престъпността, и политическата апатия, и настъплението срещу свободата на словото.В това усилие всички имаме своя дан, който трябва да внесем и никой няма да го стори вместо нас\", смята президентът. Сред външнополитическите си приоритети Румен Радев посочи активни действия за пълноценна и инициативи. Той съобщи, че като част от усилията за приемственост ще организира през май в Русе среща на президентите на страните от настоящата \"тройка\" в председателството на Съвета на Евросъюза - Естония, България и Австрия, както и на Румъния, чийто мандат начело на Съюза е от 2019г. В центъра на разговорите ще поставя Дунавската стратегия, която остана встрани от приоритетите, но е важна за развитието на Северна България, каза той. В същото време се обяви за за трансатлантическо сътрудничество, но и контакти със страните от Близкия Изток, Азия и Африка. Една успешна година Президентът отчете поредица от изпълнени ангажименти през първата година на поста. Той подчерта, че назначения още в първите му дни служебен кабинет начело с Огнян Герджиков е изпълнил безупречно основната си мисия - да проведе честни избори, а заедно с това е проявил характер, събирайки десетки милиони просрочени вземания и концесионни такси. Той изрично подчерта отмяната на наредбата за интеграция на чужденци, като не пропусна да посочи, че редовното правителство е побързало да я възстанови без гаранции за сигурността на страната. Държавният глава се похвали с  22 посещения зад граница , като открои  подписването на Римската декларация  за реформа на Европейския съюз. Подчерта, че е положил началото на , които са със стратегическа важност не само за България, но и за Европа. \"Годишнината - 140 г. от Освобождението на България, която честваме тази година, е възможност да изведем българо-руските отношения от ледената епоха, в която ги заварихме\", смята президентът. Като неуспех Румен Радев отчете провала на опита си да убеди управляващите в спешната необходимост от промяна на необходимите разходи за отбрана, без която не може да спрат процесите на деградация на отбранителни способности. Планът ще бъде прегледан пак едва през септември, без гаранция за резултатите, каза той. Припомни, че въпреки множеството му усилия демонстрираният политически консенсус не е дал резултат, поради което армията не е получила нито нова, нито ремонтирана стара техника, а определените в бюджета стотици милиони за модернизация са потънали по утвърдения механизъм. Като своя основна мисия през изминалата година Румен Радев посочи и независимостта на страната. Сред успехите в тази насока той спомена взетите мерки за осигуряване на честен изборен процес, за преодоляване на капсулирането на мюсюлманското население, както и идеята да се отстрани възможността мюсюлмански духовни лица да получават заплати от други държави. Получих уверение, че ще се вземат мерки за обучение на мюсюлмански духовници в България и заплащането им от държавата, но до момента нищо от това не се случва, подчерта президентът и напомни, че и в бюджета за 2018 г няма предвидени необходимите средства. Радев отново критикува антикорупционния закон, който  мнозинството в парламента прие въпреки наложеното вето , като заяви, че той е слаб, крие риск от злоупотреби и няма да намали престъпността. Със закона властите изпълниха формално ангажимента си към Еврокомисията, но не и към българските граждани. Видно е, че и занапред борбата с корупцията ще се води от гражданите и медиите, каза президентът.", "date": "2018.01.24", "title": "Президентът Радев: Парламентарната република атрофира (допълнена)"}
{"url": "https://www.dnevnik.bg/photos/2018/01/24/3117554_snimka_na_denia_chist_vuzduh_v_burkan_za_ministrite/", "text": "Коалиция \"За да остане природа в България\" проведе акцията, целяща да подари бурканче чист въздух от Пирин на министър-председателя и министрите от кабинета. Планираното заседание на кабинета обаче днес не се проведе и подаръците не стигнаха до своите адресати. Идеята на символичния подарък е той да бъде скъп спомен за вековните гори на Пирин, които те самите продадоха, казват организаторите.", "date": "2018.01.24", "title": "Снимка на деня: Чист въздух в буркан за министрите"}
{"url": "https://www.dnevnik.bg/bulgaria/2018/01/24/3117577_obshtinskite_suveti_shte_imat_sobstven_aparat_i/", "text": "В общинските администрации ще се създаде звено, което да подпомага работата на общинския съвет, решиха депутатите с промени в Закона за местното самоуправление и местната администрация. Те бяха приети на първо четене. Звеното ще е на пряко подчинение на председателя на общинския съвет. Служителите ще се назначават и освобождават от кмета на общината по предложение на председателя на общинския съвет. Подробностите по процедурата ще бъдат обсъдени и предложени преди второ четене. Председател на общински съвет, работил в държавно или общинско учреждение, ще може да заеме предишната си длъжност, реши още Народното събрание. Работното място ще се пази, ако са работили в държавно или в общинско учреждение или предприятие, в търговско дружество с повече от 50% държавно или общинско участие в капитала или в бюджетна организация. Ако длъжността е закрита, председателят на общинския съвет ще има право да заема друга равностойна длъжност в същото или в друго държавно или общинско учреждение или предприятие. Депутатът от БСП Дора Янкова, която е една от вносителите и бивш кмет на Смолян, каза, че промените частично решават проблемите при сътрудничеството между кметовете и общинските съвети. Останалите вносители са Емил Христов (ГЕРБ), който е бивш председател на общинския съвет в Стара Загора, и Искрен Веселинов (\"Обединени патриоти\"), който също е бил председател на общинския съвет в Русе. \" . Кметът да има сериозна политическа подкрепа, защото виждам какво се случва в момента на терен. Има такива практики и в европейските страни, че избирането на кмета дава възможност той да реализира програмата и да получи мнозинство от общинските съветници, които да го подкрепят, за да е спокойна средата\", каза Янкова. Според нея в страната има пъстра картина и остри противоречия на места, които спъват местното самоуправление.", "date": "2018.01.24", "title": "Общинските съвети ще имат собствен апарат и чиновници"}
{"url": "https://www.dnevnik.bg/bulgaria/2018/01/24/3117560_kratki_novini_zadurjanite_za_obira_na_bankomat_v/", "text": "Задържаните за обира на банкомат в Сапарева баня остават в ареста Двамата предполагаеми извършители на престъплението бяха арестувани преди два дни в Перник. Съдът е приел доводите на прокурора, че обвиняемите могат да се укрият или да извършат друго престъпление. За подобно престъпление законът предвижда наказание \"лишаване от свобода\" от три до петнадесет години. Български академици се обявиха против Истанбулската конвенция Те разпространиха призив до президента, премиера, председателя на Народното събрание и лидерите на политическите партии, в който обявяват, че българското общество е проявявало \"изключителна търпимост и толерантност към демонстрации на нетрадиционни навици и предпочитания\". Според тях трябва да се защитят традиционните православни ценности. Те припомнят, че Св. Синод и Главното мюфтийство също са се обявили против ратификацията на конвенцията и подчертават, че в Библията е казано, че \"Бог мъж и жена ги сътвори, а не другояче\". Под призива се се подписали Антон Дончев, Константин Косев, Георги Марков, Стефан Воденичаров, Благовест Сендов, Васил Сгурев, Людмил Стайков, Васил Гюзелев и Дамян Дамянов, като подписката остава отворена. Прокурор и селски кмет ползват жилища за крайно нуждаещи се Кмет на старозагорско село, прокурор и служител на Районната здравна каса от години живеят в общински жилища. Това е показала до момента проверката на Временната комисия за ревизия на общинските жилища в Стара Загора, съобщи \" dariknews.bg \". Установени са много нарушения, сред които настанени хора с високи доходи, преподписване на договори, с които жилището се прехвърля от починал родител на неговото дете, както и наематели, които от години работят в чужбина. Разбита е престъпна група, занимавала се с имотни измами Полицията е разбила престъпна група, която е извършила пет имотни сделки с фалшиви нотариални актове, от които са получили 300 хиляди лева, съобщиха от пресцентъра на МВР. Групата е действата в Стара Загора, Казанлък и Мъглиж. В жилище в Казанлък е открита печатница за изготвяне на неистински документи. Задържани са четирима души. Трима от тях са с мярка за неотклонение \"задържане под стража\". Грипна епидемия е обявена и в Софийска област Регионалната здравна инспекция обяви мерките за София-област, считано от утре (25 януари). Прекратяват се плановите операции и свижданията в болниците, женските и детски консултации, профилактичните прегледи и имунизациите. Здравната инспекция препоръчва на болните да не се самолекуват, а да посетят личния си лекар, да не ходят на работа или училище и да ограничат социалните си контакти, особено с хронично болни хора, деца и бременни. От днес грипна епидемия е в сила и за областите Видин и Стара Загора, а тази сутрин и община Бургас обяви епидемия. Със заповед на кмета Димитър Николов от днес до обяд на 29 януари учениците излизат в грипна ваканция, съобщиха от общинската администрация. Детските градини и ясли ще работят при засилен филтър. До вчера включително епидемия бе обявена и за област Пазарджик и се очаква решение дали епидемията в област Благоевград да бъде удължена. Планински спасители са помогнали на двама изгубили се сноубордисти през последните 24 часа. Единият човек се е изгубили на Витоша, а другият - в района на Боровец, съобщава БНР. Планинската спасителна служба използва случая да напомни на неопитните скиори и сноубордисти да не излизат извън пистите и да не навлизат в лавиноопасни зони.", "date": "2018.01.24", "title": "Кратки новини: Задържаните за обира на банкомат в Сапарева баня остават в ареста"}
{"url": "https://www.dnevnik.bg/detski_dnevnik/2018/01/24/3117598_telerik_akademiia_vuvejda_novi_programi_za_deca_ot/", "text": "През февруари \"Телерик Академия\" започва нови програми по дигитални науки (Digital Science) и разработка на игри (Game Development) за деца и младежи в София, Габрово, Враца и Разград, съобщиха от образователната организация. Чрез новите програми децата ще развият ключови дигитални умения и ще се запознаят с професиите на бъдещето извън програмирането. С подкрепата на фондация \"Америка за България\" участието на всички ученици остава безплатно, като им осигурява равен достъп до съвременно технологично обучение. \"Благодарение на съвместната ни работа през следващите три години близо 6000 ученици от 13 града в цялата страна ще преминат през програмите\", каза Надя Захариева, програмен директор \"Развитие на частния сектор\" във фондация \"Америка за България\". Приемът за програмите, които ще се провеждат в периода февруари - юни 2018 г., вече е отворен. Обученията са разделени в две групи - 4-7 клас и 8-12 клас, в които съдържанието и подходът на преподаване са съобразени с възрастта и опита на участниците. Заради високия интерес от кандидатите в София ще се изисква преминаване на входен изпит. Участниците получават сертификат за завършено обучение в края на програмата. \"Скоро над 90% от професиите ще изискват дигитални познания. Дори и да не се занимават с програмиране, учениците трябва да могат да управляват дигиталните технологии, за да бъдат успешни специалисти, предприемачи и лидери, конкурентни на пазара на труда. Затова продължаваме да надграждаме вече утвърдените ни инициативи и да ги разширяваме с изцяло нови програми, които да въоръжат следващите поколения с нужните знания и умения\", коментира Петър Шарков, ръководител на младежките инициативи на \"Телерик Академия\". Дигитални науки (Digital Science)  Обученията по дигитални науки ще се организират едновременно в София, Габрово, Враца и Разград и не изискват предварителни знания в областта или изявен интерес към програмирането. Участниците ще се подготвят за професиите на бъдещето, научавайки какво стои зад най-новите технологии като изкуствен интелект, роботи, 3D принтери и други и как да се предпазват от опасностите в интернет. Учениците в 4-7 клас е необходимо да кандидатстват на  сайта на детската \"Телерик Академия \", а тези в 8-12 клас - на  сайта на училищната \"Телерик Академия\" . Разработка на игри (Game Development)  Изцяло обновена, програмата за разработка на игри ще се провежда първоначално в София, а от есента и в други градове в страната. Обучението развива логическото мислене и креативността на учениците, които усвояват основите на програмирането, докато създават компютърни игри. Кандидатите в 4-7 клас е необходимо да се регистрират на сайта на  детската \"Телерик Академия \", а гимназиалните ученици в 8-12 клас - на  сайта на училищната \"Телерик Академия\" .", "date": "2018.01.24", "title": "\"Телерик Академия\" въвежда нови програми за деца от София, Разград, Враца и Габрово"}
{"url": "https://www.dnevnik.bg/sviat/2018/01/24/3117601_za_pruv_put_amerikanski_senator_shte_rodi_po_vreme_na/", "text": "За пръв път американски сенатор ще роди по време на мандата си – става въпрос за сенатор Тами Дъкуърт, която очаква дете през април, съобщи Би Би Си. Дъкуърт е ветеран от  войната в Ирак  и първата  жена с увреждания , избрана в горната камара на Конгреса. Тя е изгубила двата си крака по време на службата си като пилот на хеликоптер в армията. Друг рекорд също е неин - тя е и първият член на Сената, роден в Тайланд. В интервю за \"Чикано трибюн\" Дъкуърт коментира, че е \"крайно време\" сенатор да роди по време на мандата си и че не може да повярва, че това не се е случвало досега. \"Ето пример за неравното представителство в страната ни\", отбелязва тя. \"Мъжете имат деца, докато са на служба. Надявам се  Женският марш  да накара повече жени да кандидатстват за изборни длъжности.\" Дъкуърт е една от деветте жени, родили по време на работата си като конгресмени. Тя бе избрана в Камарата на представителите през 2012 г. и роди дъщеря на име Абигейл през 2014 г., на 47 години. За нея и съпруга ѝ е било трудно да се сдобият с деца – наложило им се е да преминат през инвитро, за да заченат първото, а по време на кампанията за Сената през 2016 г. Дъкуърт е преживяла аборт. Сега тя е бременна в шестия месец. \"Минах през много инвитро процедури и през аборт в опитите си да зачена отново, така че със съпруга ми сме много благодарни\", каза тя.", "date": "2018.01.24", "title": "За пръв път американски сенатор ще роди по време на мандата си"}
{"url": "https://www.dnevnik.bg/sport/2018/01/24/3117606_lebron_djeims_stana_nai-mladiiat_igrach_s_30_000/", "text": "Лидерът на \"Кливланд кавалиърс\" Леброн Джеймс стана най-младият играч с 30 000 точки в историята на НБА. 33-годишният баскетболист подобри с повече от година досегашния рекорд, който се държеше от легендата на \"Лос Анджелис лейкърс\" Кобе Брайънт. Джеймс отбеляза 28 точки при загубата на \"Кливланд\" от \"Сан Антонио спърс\" със 102:114. Крилото на \"кавалерите\" увеличи общия си актив на 30 021 точки. Той стана седмият играч в историята на НБА, достигнал границата от 30 000 точки. Пред него във вечната класация на най-добрите реализатори са само Дирк Новицки (30 837 т.), Уилт Чембърлейн (31 419 т.), Майкъл Джордън (32 292 т.), Кобе Брайънт (33 643 т.), Карл Малоун (36 928 т.) и Карим Абдул Джабар (38 387 т.). Джеймс достигна 30 000 точки на 33 години и 24 дни в 15-и си сезон в НБА. Играчът, който влезе в лигата директно от гимназията през 2003 г., имаше нужда от 1107 мача, за да го направи. Брайънт достигна 30 000 точки на 34 години и 104 дни. Той го направи в 17-ия си сезон в лигата след 1180 мача. Третият най-млад играч, преминал гросмайсторската граница, е Чембърлейн - на 35 години и 179 дни. Джордън успя да го постигне на 38 години и 321 дни. \"Това е специален момент. Просто започнах да си мисля за цялото ми пътешествие - от детето, което за пръв път хвана баскетболната топка на пет години, през момчето, което на девет изигра първия си организиран мач, до този момент. Трябва да изкажа много благодарности на много хора\", каза Джеймс. Джеймс е първият играч в историята на НБА, който достига 30 000 точки, 7000 асистенции и 7000 борби. \"Никога не съм оценявал напълно нещата, които постигам. Просто очаквам момента, когато ще съм се оттеглил и ще мога да седна със семейството и приятелите ми, ще изпием по някое вино и ще говорим за всички тези постижения и подвизи\", каза още Джеймс след двубоя със \"Спърс\". За негово съжаление достигането на 30-те хиляди точки беше помрачено от поредния неубедителен мач на \"Кливланд\". \"Кавалерите\" затвърдиха слабата си форма, като допуснаха 19-а загуба за сезона от 46 мача. Джеймс беше единственият, който успя да отбележи повече от 15 точки. Той добави девет борби и седем асистенции към актива си, но направи и пет грешки. Айзея Томас завърши с 14 точки, Джей Краудър вкара 13, а Кевин Лав записа дабъл-дабъл от 10 точки и 11 борби. Ламаркъс Олдридж беше голямата звезда в този мач. Тежкото крило на \"Сан Антонио\" вкара 12 от 18-те си стрелби от игра и завърши с 30 точки и осем борби. Деджоунте Мъри също се представи страхотно - 19 точки, десет борби, седем откраднати топки и три асистенции. \"Сан Антонио\" записа 31-ата си победа от 49 мача и разделя третото място в Западната конференция с \"Минесота тимбъруулвс\". Шампионът \"Голдън стейт уориърс\" е начело в конференцията с 38 победи от 48 мача, следван от \"Хюстън рокетс\" с 33 спечелени от 45 изиграни двубоя. \"Кливланд\" заема третото място в Източната конференция зад \"Торонто ратпърс\" (31-14) и \"Бостън селтикс\" (34-14).", "date": "2018.01.24", "title": "Леброн Джеймс стана най-младият играч с 30 000 точки в НБА"}
{"url": "https://www.dnevnik.bg/bulgaria/2018/01/24/3117555_pochetnite_konsuli_vse_pak_shte_mogat_da_polzvat/", "text": "Почетните консули вече могат да имат червени дипломатически номера на колите си, информира в днешния си брой в. \" Сега \", позовавайки се на решение на Върховния административен съд, което е влязло в сила.  Делото бе заведено през 2016 г. по жалба на 10 почетни консули в България: Ивайло Дерменджиев (на Кения), Красимир Методиев (на Израел), Борислав Боянов (на Малта), Максим Бехар (на Република Сейшели), Виктор Меламед (на Кралство Тайланд), Христо Илиев (на Република Мавриций), Иван Тодоров (на Антигуа и Барбуда), Борислав Сарандев (на Шри Ланка), Борис Халачев (на Естония) и Захари Кушев (на Еквадор).  Те поискаха отмяна на разпоредби от Наредбата за регистрацията и отчета на моторните превозни средства, собственост на чуждестранни физически и юридически лица, издадена от вътрешния министър. Позоваха се на Виенската конвенция за консулските отношения.  Привилегията им беше отнета по предложение на бившия министър на външните работи Даниел Митов, който пък изпълни поръчение на премиера Бойко Борисов.  Решението е взето с 4:1 гласа, тъй като съдия Жанета Петрова го е подписала с особено мнение. Мнозинството на съдебния състав - Ваня Пунева, Искра Александрова, Мира Райчева и Албена Радославова (докладчик), приема доводите на тричленния състав, че промените не са мотивирани, че има разминаване между текста, който е бил подложен на обществено обсъждане, и този, който е приет, а освен това не е направена финансова обосновка на изменението, съобщи \" Капитал \". Какво работят почетните консули четете  тук . ", "date": "2018.01.24", "title": "Почетните консули все пак ще могат да ползват червени номера на колите си"}
{"url": "https://www.dnevnik.bg/biznes/2018/01/24/3117594_rabotodatelite_otkazaha_sreshta_s_ministura_na/", "text": "Асоциацията на организациите на българските работодатели (АОБР) е отхвърлила поканата за среща в Министерството на енергетиката, насрочена за днес, съобщава пресцентърът на Българската стопанска камара, която в момента председателства асоциацията, в която влизат и Конфедерацията на работодателите и индустриалците (КРИБ), Асоциация на индустриалния капитал в България (АИКБ) и Българската търговско-промишлена палата (БТПП). Асоциацията е изпратила писмо, в което обяснява, че срещи в предвидения формат вече са провеждани два пъти, \"но не са довели до никаква промяна в ситуацията около българската енергетика и особено около неприемливите отклонения на \"либерализирания\" пазар на електроенергия\". Допълва се, че за участие в срещата са били поканени още държавните Български енергиен холдинг, НЕК, АЕЦ \"Козлодуй\", ТЕЦ \"Марица-изток 2\", както и към Асоциацията за свободен енергиен пазар, Асоциация на търговците на електроенергия, енергийния регулатор, КНСБ и КТ \"Подкрепа\". От асоциацията допълват, че причините за отказа са изцяло принципни и не съдържат в себе си лично отношение. \"Ние не се съмняваме в желанието Ви за диалог, но не смятаме, че възникналите проблеми могат да бъдат решени на нивото на Министерството на енергетиката\", пише в писмо до ресорния министър от името на организацията. Според членовете й проблемите на свободния пазар на ток, за които те говорят активно през последния месец, вече могат да се решат само на най-високо ниво в йерархията на изпълнителната власт, във взаимодействие с Комисията по енергетика в Народното събрание и ръководствата на парламентарните групи. Опитът ни показа, че няма никакъв смисъл да водим разговори с тези, които спекулират на пазара и създават настоящата опасна ситуация, в това число и с ръководителите на предприятията от държавния енергиен олигопол, посочват работодателите. Посочват, че може би ще се наложи да излязат на протест срещу ситуацията в българската енергетика, както това се случи след въвеждането на ценовата добавка \"Отговорност към обществото\", с която се финансирали привилегиите на така наречените американски топлоцентрали и на производителите на електроенергия от ВЕИ и чрез когенерация.", "date": "2018.01.24", "title": "Работодателите отказаха среща с министъра на енергетиката заради пазара на ток"}
{"url": "https://www.dnevnik.bg/photos/2018/01/24/3117390_fotogaleriia_art_predsedatelstvoto_na_nevuzpitanite/", "text": "Невъзпитаните\" карикатуристи зад вестника \"Прас-прес\" - Чавдар Николов, Алла и Чавдар Георгиеви и Христо Комарницки, дадоха начало на българското \"Арт председателство\" снощи в галерия-книжарница \"София прес\".", "date": "2018.01.24", "title": "Фотогалерия: \"Арт председателството\" на невъзпитаните карикатуристи"}
{"url": "https://www.dnevnik.bg/evropa/zemedelie/2018/01/24/3117648_ikonomedia_organizira_konkurs_za_ese_zashto_iskam_da/", "text": "Броят на младите хора, които в последните години напускат големите градове и се преместват да живеят в по-малки населени места, непрекъснато расте. Устойчива ли е тази тенденция и ще доведе ли до съживяване на изостаналите региони? Кое мотивира тези хора? Природосъобразният начин на живот? Различното ниво на стрес? Желанието да се занимават със земеделие? Стремежът да отглеждат сами храната си? Това са въпросите, чиито отговори търси конкурсът за есе, организиран от \"Икономедиа\", в рамките на проект за популяризиране на Общата селскостопанска политика на Европейския съюз, съфинансиран от Европейската комисия. Ако и вие (планирате да) сте част от тази тенденция или поне за кратко сте мечтали да го сторите, макар засега това да не ви се струва реалистично – напишете ни. Споделете какво (би) ви мотивира(ло). Какво би се променило за вас, за местната общност, за България като цяло. Очакваме вашите вдъхновени есета. Конкурсът е насочен към млади хора, но възрастови ограничения няма - добре дошли са вдъхновени есета от хора във всяка възраст. Обемът на материала трябва да е до 6000 знака, включително интервалите. Есето заедно с кратко представяне (или CV) на автора може да бъдат изпращани по имейл на адрес  essey@economedia.bg  не по-късно от 6 март 2018 г.", "date": "2018.01.24", "title": "\"Икономедиа\" организира конкурс за есе \"Защо искам да живея на село\""}
{"url": "https://www.dnevnik.bg/sport/2018/01/24/3117563_ekstremnite_snoubordisti_ot_stinki_femili_shte_praviat/", "text": "Екстремните сноубордисти от \"Стинки фемили\" ще участват в шоу в Боровец. Общо 30 професионални състезатели от САЩ, Норвегия, Финландия, Канада и Австралия ще представят уменията си в събота. Програмата ще започне в 11.00 часа в снежния парк \"Бороспорт\" пред хотел \"Рила\". Любителите на екстремните спортове също могат да участват, обявиха организаторите. От 14.00 до 16.00 часа е предвидена демонстрацията на \"Стинки фемили\". Сред ней-известните в групата са Маркъс Ранд, Марк Гоодал, Йън Дейли, Ерик Леон, Джейк Шаебъл и Джефи Габрик. Ще се включат също и Strange Brew и GBP. Предвидено е и време за разговори и автографи със звездите, а вечерта ще има музикално парти. \"Искаме да покажем на възможно най-много хора колко е интересен сноубордът и да ги запалим по този спорт. В Боровец ще дойдат интересни хора, които рядко стигат до Европа и е трудно да се видят на живо. А всички гости ще станат свидетели отблизо как карат и как правят триковете си. На живо усещането е съвсем различно\", каза Христо Петков, който е един от основателите на българска компания за производство на чорапи \"Стинки сокс\". Надеждата му е да се вдъхновят младите хора да карат повече. Гостуването на \"Стинки фемили\" в България ще бъде заснето, като видеото ще включва кадри от Витоша, София, Бузлуджа, Шипка, Габрово и Боровец, посочиха организаторите. Премиерата на филма ще е през септември. През последните три години \"Стинки сокс\" е организирала сходни демонстрации по сноуборд в Минесота с участието на професионалисти и любители.", "date": "2018.01.24", "title": "Екстремните сноубордисти от \"Стинки фемили\" ще правят шоу на Боровец"}
{"url": "https://www.dnevnik.bg/bulgaria/2018/01/24/3117652_premierut_poiska_direktorut_na_agenciiata_za_deteto_da/", "text": "Премиерът Бойко Борисов е внесъл предложение до Министерския съвет за освобождаване на Офелия Кънева като председател на Държавната агенция за закрила на детето, съобщи правителствената информационна служба. За временно изпълняващ длъжността се определя Валентин Димитров, заместник-председател на агенцията. Борисов разпореди също така Главният инспекторат на Министерския съвет да направи цялостна проверка на дейността на агенцията, в която специално да бъдат анализирани извършените наблюдения и контрол на специализираните институции за отглеждане на деца за спазването на правата на детето. Мотивът за предложената от премиера Борисов промяна в ръководството на агенцията е непредприемането на адекватни мерки срещу  насилието в дома за деца и младежи с увреждания \"Хризантема\" в Габрово . От телевизионен репортаж във вторник се разбра, че двама служители в дома са удряли настанени в него деца.", "date": "2018.01.24", "title": "Премиерът поиска директорът на Агенцията за детето да бъде освободена"}
{"url": "https://www.dnevnik.bg/kultura/2018/01/24/3117653_kralskiiat_koncertgebau_orkestur_shte_gostuva_za_pruv/", "text": "Кралският Концертгебау оркестър - Амстердам, ще гостува за пръв път в България на 30 юни в НДК, съобщиха от двореца на културата. София е спирка от европейското турне на световноизвестния състав, посветено на 100-годишнината от края на Първата световна война. На сцената с Концертгебау ще излязат и музиканти от младежката филхармония \"Пионер\" като част от проекта Side by Side, който среща Концертгебау с млади таланти. Те ще изсвирят увертюрата \"Дон Жуан\" от Моцарт. А специално за българската публика програмата ще включи и Концерт за цигулка в ми минор, опус 64 от Менделсон със солист Веско Ешкенази и Седма симфония на Бетовен. Ешкенази е концертмайстор на известният холандски оркестър. На диригентския пулт ще бъде главният диригент на Концертгебау Даниеле Гати. Във впечатляващата си кариера той е бил музикален директор на Националния оркестър на Франция (Orchester National de France), на Кралската филхармония (1996 - 2009), главен диригент на Оркестъра на Националната академия на изкуствата \"Санта Чечилия\" в Рим (1992 - 1997), главен гост-диригент на Кралската опера \"Ковънт гардън\" (1994 - 1997), музикален директор на \"Театро Комунале\" в Болоня (1997-2007) и главен диригент в Операта в Цюрих (2009 - 2012). Маестро Гати е един от малкото италиански диригенти, канени на фестивала в Байройт, където той дирижира операта \"Парсифал\" на Вагнер през няколко поредни години. Билетите за концерта на кралския Концертгебау оркестър могат да бъдат закупени от Билетния център на НДК на цени от 50, 70, 90, 110, 130 и 150 лв. Студенти и хора в неравностойно положение могат да ползват 20% отстъпка. Резервации могат да бъдат правени през  онлайн платформата на НДК .", "date": "2018.01.24", "title": "Кралският Концертгебау оркестър ще гостува за пръв път в пълен състав в НДК"}
{"url": "https://www.dnevnik.bg/politika/2018/01/24/3117670_bsp_poiska_referendum_za_istanbulskata_konvenciia_i/", "text": "БСП иска референдум за Истанбулската конвенция и спиране на ратификацията на документа в Народното събрание. Това съобщи лидерът на партията Корнелия Нинова. Тя каза, че необходимите подписи ще бъдат внесени в деловодството на Народното събрание утре. БСП предлага въпросът на референдума да бъде \"За\" или против\" сте ратификацията на Истанбулската конвенция?\". Нинова обясни, че ако ратификацията бъде направена, то тогава няма да може да се проведе референдум, според закона за допитванията. В същото време Нинова декларира, че партията продължава с внасянето на закони, които изпълняват изискванията на Истанбулската конвенция, що се отнася до насилието над деца. \"Смятаме, че това е верният път, за да стане реалност борбата срещу това насилие. Ние сме твърдо против него и затова продължаваме да внасяме тези закони\", каза Нинова. Според нея само народът може да каже своето мнение по създалата се ситуация. Нинова каза, че още не са водени разговори с други политически сили, а само с неправителствени организации, гражданско общество и така наречените \"мъдреци\". БСП няма да покрепи  вариантът, предложен от правосъдния министър Цецка Цачева  ратификацията да бъде направена с тълкувателна декларация. Според БСП това не можело да стане, защото в самата конвенция е записано по кои текстове могат да се изразяват резерви чрез декларации. Текстовете по които самото общество спорело не са сред тях. На въпрос на \"Дневник\" кои са спорните текстове Нинова отговори: \"Онези които въвеждат понятието социален пол, нестандартна роля на пола и т.н.\" и уточни, че текстовете не са пред нея. Позицията кои текстове не се одобряват била изразена още през 2011 г. чрез тогавашния външен министър Кристиан Вигенин. Проверка в  текста на конвенцията  показа, че \"социален пол\" се среща само в т. 3 на чл. 4 от документа. Той гласи: \"Нестандартна роля на пола\" не се среща никъде в документа. Нинова вероятно има предвид \"нестереотипни роли на пола\", термин, което се среща в т. 1 в Член 14 — Образование и той гласи\" Подробности за това какви задължения би имала България, ако подкрепи документа може да прочетете  тук .", "date": "2018.01.24", "title": "БСП поиска референдум за Истанбулската конвенция и спиране на ратификацията (допълнена)"}
{"url": "https://www.dnevnik.bg/sport/2018/01/24/3117666_federer_se_spravi_po_shampionski_s_izpitanieto_berdih/", "text": "Шампионът от Australian Open Роджър Федерер продължава успешно защитата на титлата си и вече е полуфиналист. Рекордьорът по титли от Големия шлем спечели със 7:6 (1), 6:3, 6:4 срещу Томаш Бердих. На следващото стъпало швейцарецът ще се изправи срещу вдъхновения кореец Хьон Чун. Шампионът от младежките финали на АТП  продължи пробива си с успех в три сета срещу Тенис Сандгрен . Другият полуфинал противопоставя  Кайл Едмънд, отстранил Григор Димитров , и Марин Чилич. \"Никога не съм играл срещу него (Чун), нито срещу Едмънд. Турнирите от Големия шлем винаги са създавали нови имена. Не съм го гледал много, но се радвам, че се задава ново предизвикателство, и се надявам, че ще се справя добре с него\", каза Федерер в интервюто на корта. На 36 години швейцарецът стигна без загубен сет до 14-ия си полуфинал в Мелбърн, като се надява да спечели титлата за шести път. Той имаше притеснения в първия сет, в който беше притиснат до стената, но издържа на изпитанието на съперника си. След като се вдигна и направи обрат, шампионът пое контрол върху случващото се на корта и беше във водеща роля. Федерер направи 15 аса и 61 печеливши удара срещу четири аса и 22 уинъра на Бердих. Носителят на 19 титли от Големия шлем приключи и с по-висок процент успеваемост в разиграванията при вкаран първи сервис - 83% срещу 70%. Чехът, който е 20-и в света, започна мача уверено и след ранен пробив поведе с 3:0. Последва размяна на бързи геймове, а Бердих играеше стабилно. В последния момент Федерер съумя да отговори на предизвикателството в гейма, в който съперникът му сервираше за спечелването на сета. Швейцарецът поведе с 40:15, след което чехът изравни. Интересен момент се оказа обжалване на шампиона, при което системата \"Ястребово око\" не сработи и точката отиде в полза на Бердих, който впоследствие стигна до точка за успех в сета. Зрителите видяха нов обрат и Федерер излезе победител. По-късно Бердих изпусна още една възможност за победа в сета и се стигна до тайбрек. В него Федерер имаше огромно превъзходство и спечели със 7:1. Рекордьорът по титли от Големия шлем се възползва от нов късен пробив, за да спечели втория сет. В третия той проби рано, но Бердих веднага изравни. Федерер прояви настоятелност и постигнатият втори пробив се оказа достатъчен да го отведе до победата. Швейцарецът отстрани чеха в Мелбърн за трета поредна година.", "date": "2018.01.24", "title": "Федерер се справи по шампионски с изпитанието Бердих в Мелбърн"}
{"url": "https://www.dnevnik.bg/zelen/2018/01/24/3117631_po-chestoto_miene_na_ulicite_e_nai-odobriavanata_ot/", "text": "По-честото миене и метене на улиците е най-одобряваната мярка срещу мръсния въздух в София. Това показва проучване на \"Алфа рисърч\" за обществените нагласи към  предложените от Столичната община действия  за намаляване на вредните емисии на фини прахови частици във въздуха. Проучването е направено между 15 и 21 януари, като са анкетирани 800 жители на столицата.  Резултатите  бяха представени днес от управляващия партньор в социологическата агенция Боряна Димитрова. Във въпросите са били включени единствено предложените досега от общината мерки - пълното или частичното ограничаване на движението на автомобили, двойно увеличение на таксата за \"синя зона\" за паркиране, безплатен градски транспорт или целодневен \"зелен билет\" на цена от 1 лев за всички линии. Данните показват, че според 93% от анкетираните най-важно е улиците да се мият и метат по-често. Безплатният градски транспорт в дни с много високи нива на вредни емисии се подкрепят от 92%. Зеленият билет и възможността за безплатно паркиране в буферните паркинги също са сред популярните мерки с одобрение от 89 и 87%. Мненията на гражданите за рестриктивните мерки спрямо автомобилите са разделени. Едва половината от анкетираните подкрепят двойното увеличение на цената за паркиране в \"синя зона\". Затварянето на центъра за автомобили се одобрява от 60% от попитаните, а 40% са против. Почти толкова (55%) харесват и идеята времето за паркиране в зона да бъде намалено от 2 часа на 1. КАТ да проверява по-често автомобилите за това какво количество вредни емисии отделят среща одобрението на 81% от участвалите в допитването. От тях обаче 43% смятат, че замърсяващите автомобили трябва да бъдат спирани, като 38% са на мнение, че трябва да се налагат само глоби. Поставянето на стикери на колите в зависимост от степента им на замърсяване също се одобрява от половината от анкетираните. Едва 35% от собствениците на автомобили смятат, че въвеждането на забрани и глоби ще ги накара да използват градски транспорт вместо личните си автомобилите. Според 74% от тях най-голям ефект в тази насока би дала възможността за безплатно паркиране в буферните паркинги. Според Боряна Димитрова резултатите показват, че почти всички столичани искат да се въвеждат мерки срещу замърсяването на въздуха, но не харесват онези, които засягат личните им автомобили. Според нея проблемът с въздуха ще бъде решен, ако общината приложи мерките си с добра организация и ако успее да мотивира гражданите да бъдат съпричастни.", "date": "2018.01.24", "title": "По-честото миене на улиците е най-одобряваната от софиянци мярка срещу мръсния въздух"}
{"url": "https://www.dnevnik.bg/detski_dnevnik/2018/01/24/3117696_v_314_uchilishta_niama_da_se_uchi_dnes/", "text": "Поради висока заболеваемост от грип в 314 училища в България днес няма да има учебни занятия, съобщиха от пресцентъра на министерството на образованието. От 24 до 26 януари 121 училища в   ще бъдат в грипна ваканция.  В   138 училища от днес са в грипна ваканция до 29 януари. В 17 училища в   също няма да се учи днес. До 24 януари продължава и грипната ваканция за СУ \"Васил Левски\" в  . От 24 до 26 няма да има учебни занятия в СУ\" Св. св. Кирил и Методий\" в  . Поради висока заболеваемост днес не се учи и в ПГСС \"Св. Георги Победоносец\" в  . В  няма да учат 4 училища – ОУ \"Св. св. Кирил и Методий в  , НУ \"Св. св. Кирил и Методий\" -  , СУ \"Христо Смирненски\" и ПГ \"Зл. Бояджиев\" в  . В  няма да има занятия в 15 училища – СУ \"Д-р П. Берон\" - гр. Свиленград, ОУ \"Христо Ботев\" -  , ОУ \"Васил Левски\" -  , ОУ \"Д. Матевски\" -  , ОУ \"Христо Смирненски\" в  и 10 училища в  . В  е обявена грипна ваканция за 6 училища – СУ \"М. Райкович\" и ПГИ \"Рачо Стоянов\" в г , ОУ \"Проф. П.Н.Райков\", СУ \"П.Р. Славейков\" и НГПИ \"Тревненска школа\" в  , както и ОУ \"В. Левски\" –  . В   няма да има учебни занятия в СОУ \"Хр. Ботев\" – Горна Малина, поради ремонт на отоплителната инсталация, и в ОУ \"Иван Вазов\" в Мусачево. В  от 24 до 26 януари няма да има занятия в 7 училища - ОУ\" Н. Вапцаров\", СУ \"Хр. Ботев\" и ПГ в гр. Бобов дол, ОУ \"Хр. Ботев\" - село Невестино, НУ \"Св. св. Кирил и Методий\" в Раждавица, ОУ \"Хр. Павлович\" и СУ \"Св. Климент Охридски\" в град Дупница. В ОУ \"Хр.Ботев\" в   също няма да се учи на 24 януари.", "date": "2018.01.24", "title": "В 314 училища няма да се учи днес"}
{"url": "https://www.dnevnik.bg/bulgaria/2018/01/24/3117699_centralniiat_izrailtianski_duhoven_suvet_se_obiavi_za/", "text": "Организацията на евреите в България \"Шалом\" и Централният израилтянски духовен съвет се обявиха днес за ратифициране на Истанбулската конвенция. В позицията на двете структури, разпространена чрез \"Фейсбук\", се казва, че с оглед на данните за насилие над жени в България и реалната обстановка в страната въвеждането на конвенцията е навременно и справедливо. \"В еврейската традиция и история домашното насилие никога не се е ползвало с одобрението на обществото и религията. Евреите винаги са ценили и подкрепяли правото на собствена изява, което трябва да бъде осигурено от обществото и законодателството. Съществуващите закони в днешния свят недостатъчно категорично предотвратяват насилието и защитават правото на самоопределяне на човека\", се казва още в декларацията. От двете организации смятат, че дискусията по тези въпроси в България е политизирана и се използва за междупартийни и междуличностни противопоставяния, като обществото не е достатъчно добре запознато със съдържанието на \"Истанбулската конвенция\". До момента срещу ратифициране на конвенцията се обявиха от  Българската православна църква  и  мюфтийството .", "date": "2018.01.24", "title": "Централният израилтянски духовен съвет се обяви за ратифициране на Истанбулската конвенция"}
{"url": "https://www.dnevnik.bg/politika/2018/01/24/3117627_prezidentut_otbeliaza_namesata_na_turciia_v_izborniia/", "text": "Президентът Румен Радев отбеляза намесата на Турция в изборния процес у нас, както и опитите за намеса на страната в работата на българското мюсюлманско изповедание. На годишната пресконференция, на която  президентската двойка се отчете за първата година от мандата , държавният глава каза, че трябва да се говори много честно за отношенията с Турция и в тях трябва да има изразени принципи за добросъседство, взаимно уважение и ненамеса във вътрешните работи. Още преди предсрочните парламентарни избори на 26 март т.г. Румен Радев обяви, че  намесата на Турция в изборите в България е факт и тя е недопустима . Днес държавният глава разкритикува правителството, че не е направило законови промени и не е осигурило средства за заплащане от държавата на духовниците от всички вероизповедания, макар да имало уверение за това. Президентът Радев каза, че България може и трябва да помогне за перспективата в отношенията между ЕС и Турция, но това трябва да става по-ясни критерии за това, които премиерът Бойко Борисов да постави. Той даде да се разбере, че Турция е важен за България съсед, с който имаме \"дългогодишни прекрасни отношения\" и сме \"съюзници и партньори\". Вицепрезидентът Илияна Йотова направи прогноза, че с това ръководство на европейските институции няма да има напредък за отношенията между ЕС и Турция. \"Не приемам български премиер и германски канцлер да оповестяват своето решение за поканата на чужд държавен глава в България, а българският президент да научава от медиите\", каза Радев по повод срещата между Бойко Борисов и Ангела Меркел в събота. След нея се разбра, че  Меркел иска от Борисов на среща на лидери на европейски институции във Варна да бъде поканен и турският президент Реджеп Тайип Ердоган , за да се разговаря по всички въпроси, които вълнуват ЕС. Според държавния глава начинът, по който научил за поканата, не бил обида към него, а към България. Иначе похвали Борисов за синхрона им по отношение на контактите с Азербайджан и обясни, че между институциите няма война, а само ценностни разминавания. \"С премиера Борисов показахме, че можем да работим заедно и ефективно\", каза Радев. На въпрос за сегашната турска операция в Сирия държавният глава каза, че случващото се в Сирия тревожи всички. \"Води се една силна военна кампания, осъществяват се масирани въздушни удари, загиват цивилни граждани. Това трябва да бъде обект - и то по-скоро - на международните общности. Всяка ескалация на обстановката в Сирия може да доведе по сериозни усложнения. Надявам се ЕС да излезе със своя позиция, най-сетне ще има реална намеса и да не чака тези въпроси да се решават извън нас, по някакви други места\", каза още Радев.", "date": "2018.01.24", "title": "Президентът отбеляза намесата на Турция в изборния процес и мюсюлманското изповедание у нас"}
{"url": "https://www.dnevnik.bg/bulgaria/2018/01/24/3117660_istanbulskata_konvenciia_krie_riskove_za/", "text": "Истанбулската конвенция не е привилегия за българските мюсюлмани. Тя крие рискове за тяхната идентичност като под формата на възпрепятстване на насилието над женския пол взима на прицел устойчивостта на семействата ни, се казва в официалната позиция на Главното мюфтийство по повод разгорялата се дискусия около ратификацията на документа. В изпратеното до медиите съобщение се уточнява, че насилието над жените е забранено в мюсюлманското вероизповедание. Моралните норми, залегнали в Корана, забраняват използване на насилие в семейството, срещу майката, жената и децата от женски и мъжки пол, се казва в изявлението. Направените от мюфтийството анкети показват, че насилници са най-често хора, употребяващи алкохол, наркотици, занимаващи се с проституция, със залагания и т н., тоест са се отлъчили от ислямската култура, морал и семейни традиции. Затова според ръководството на вероизповеданието \"изкореняването\" на насилието над женския пол, което е в основата на \"Истанбулската конвенция\", не е естествен проблем, отговарящ на злободневните нужди на мюсюлманите. Едновременно с това редица нормативни актове в страната и сега осъждат домашното насилие, но години наред не са прилагани в цялост, констатира ръководството на вероизповеданието. Как ислямското право защитава жената Мюфтийството подчертава, че ислямът не позволява грубо поведение спрямо женския пол, а всевишният е казал \"Не посягайте на жените!\". В Корана по много ясен начин са дефинирани правата и задълженията на бременните, кърмачета, майките, при развод, след развод, аборт, имуществени и наследствени права, при сключване на брак или изповядване на развод пред свидетели; функциите на жената като съпруга и майка; материалната й обезпеченост като съпруга й майка, а също въпросите отнасящи се до нейната духовна роля в семейството и обществото, се казва в съобщението на мюфтийството. То разяснява, че ислямското право предвижда 3 етапа за решаване на семейните конфликти, свързани с жените - на първия етап се напътства, на втория съпругът и съпругата разделят леглата си, а ако и това не помогне, се стига до религиозен арбитраж.  Ислямската жена е освободена от робското си положение в семейството и обществото, уверява мюфтийството. Той информира, че ислямското право отрежда равно и много отговорно място на жената в семейството като мъжът е загубил правото си да унаследява изцяло жена си. Текстове в свещената книга на мюсюлманите проклинат посегателството над собствени деца и благославят равнопоставеността между половете, в детайли са дефинирани условията за развод и последствията от него. Семейният мир и толерантност, взаимното уважение между хората от различен пол и възраст са определени в моралния кодекс на мюсюлманите, уверява мюфтийството. \"В обществото ни все още не са зараснали дълбоките душевните рани на тоталитаризмът. Фашизмът и комунизмът от близкото ни минало се предадоха и рухнаха, защото посегнаха на религиозните ни ценности и устои\", се казва в позицията, която призовава българските мюсюлмани да следват религиозните ценности, които изключват насилието над женския пол в семейството.", "date": "2018.01.24", "title": "Истанбулската конвенция крие рискове за идентичността на българските мюсюлмани, смятат от мюфтийството"}
{"url": "https://www.dnevnik.bg/photos/2018/01/24/3117592_fotogaleriia_pod_cirkoviia_kupol_v_monte_karlo/", "text": "Най-голямото и престижно събитие в света на цирковото изкуство - 42-ият международен цирков фестивал в Монте Карло, се провежда от 18 до 28 януари. Фестивалът събира най-добрите артисти, а наградите, които се връчват на него - \"Златен клоун\", са със статут на \"Оскар\" за цирковото изкуство.", "date": "2018.01.24", "title": "Фотогалерия: Под цирковия купол в Монте Карло"}
{"url": "https://www.dnevnik.bg/zdrave/2018/01/24/3117705_kak_onkologichnata_bolnica_opitva_da_zapulni_nujdata/", "text": "От началото на декември 2017 г. в Университетската специализирана болница по онкология (УСБАЛО)  се организират гр упи за психо-емоционална подкрепа  на пациентите с онкологични заболявания и на техните близки. Днес след тържествено освещаване ръководството на Онкологичната болница представи и специалния нов  , който ще разшири възможностите за психологическа, емоционална и информационна подкрепа на хората по време на тежкия път на преодоляване на заболяването. В центъра вече работят трима психолози, като услугите на звеното са безплатни за всички пациенти с онкологични заболявания и за техните близки. От началото на инициативата за немедицинска подкрепа са проведени над 70 индивидуални консултации, както и 11 групови занятия, разказаха от болницата. Повечето хора, потърсили помощ, са имали нужда от специфична информация или внимание заради тревожното емоционално състояние, в което са изпаднали. Консултирани са и 24-ма близки на пациенти. Все още обаче е нисък броят на служителите на болницата, потърсили помощ от психолозите в центъра – едва шестима. Макар и названието на новото звено да е Център на пациента, идеята е вратите му да са отворени за консултация и подкрепа също и за медиците в болницата заради стресовото естество на професията им и високият риск от професионално прегряване (бърнаут). Работата на центъра ще се развива и в още посоки. Например скоро в него започва да функционира група за арт терапия на пациентите с онкологични заболявания, която ще се провежда всяка седмица от 16 ч. Освен това от февруари ще се организират и тематични срещи по различни въпроси, които вълнуват болните, като хранене, живот след лечението, рехабилитация с лектори специалисти от УСБАЛО или други лечебни заведения. Освен основната си дейност психолозите в Центъра на пациента имат задачата да провеждат и анонимни анкети сред пациентите, отишли на консултация при тях. Засега малка част от хората се съгласяват на обратна връзка, но от събраните отговори досега вече се открояват някои тенденции, съобщиха от болницата. Масово пациентите биха желали да разполагат с повече информация за заболяването и лечението си - около 77% от запитаните, като половината от тях биха желали това да става чрез директен разговор и информационни брошури. Сред основните препоръки към болницата е подобряването на битовите условия и на приема в лекарските кабинети, както и на комуникацията между медицинския персонал и пациентите. Нито един от анкетираните пациенти не се е оплакал, че му е било искано нерегламентирано доплащане или да направи \"задължително\" избор на екип, подчертават от болницата. Спрямо отговорите и конкретните посочени проблеми вече се прави опит за реорганизация на приема в някои от структурите на лечебното заведение, но за цялостното решаване на този проблем и за подобряването на битовите условия са нужни доста средства за ремонти, поясниха от Онкологията.", "date": "2018.01.24", "title": "Как Онкологичната болница опитва да запълни нуждата на пациентите от повече внимание и информация"}
{"url": "https://www.dnevnik.bg/sport/2018/01/24/3117713_futbolnite_nacionali_shte_igraiat_sus_sloveniia_i/", "text": "Българският национален отбор по футбол ще играе със Словения и Норвегия в  първия сезон на Лигата на нациите . Другият съперник в група 3 в третата дивизия на надпреварата е Кипър. Мачовете ще се играят през септември, октомври и ноември 2018 г. В Лигата на нациите участват всички 55 европейски федерации. Отборите са разпределени в четири дивизии според класирането си в ранглистата на УЕФА. Отборите във всяка група ще играят помежду си по два пъти при разменено гостуване, както е в европейските квалификации. Победителите във всяка група се класират за горната дивизия в следващия сезон на турнира. Новосъздаденият турнирът ще заеме мястото в календара, което досега беше предвидено за приятелски срещи. Целта на УЕФА е да се осигурят по-стойностни мачове за отборите и да се вдигне нивото им. Лигата на нациите ще разпредели четири квоти за европейското първенство през 2020 г.", "date": "2018.01.24", "title": "Футболните национали ще играят със Словения и Норвегия в Лигата на нациите"}
{"url": "https://www.dnevnik.bg/evropa/2018/01/24/3117704_neno_dimov_zashtiti_planovete_za_pirin_pred/", "text": "Българският министър на околната среда Нено Димов защити плановете на правителството за Пирин по време на изслушване в ресорната си комисия в Европейския парламент. Въпросът беше повдигнат от Карин Каденбах, която е член на групата на Прогресивния алианс на социалистите и демократите. Аз съм виждала този парк само на снимка, но има широки групи, които са загрижени за бъдещето му, каза Каденбах. Той съдържа две големи зони от \"Натура 2000\" и е част от световното природно наследство, допълни тя. Каденбах изрази загриженост, че предстои предоговаряне на правото за застрояване. Вие твърдите, че само 2% ще са отворени за застрояване, но има и планове за нови писти и реконструкция, а не само за въжен лифт, посочи тя. По думите й около 42% ще бъдат отворени за водохващане, а според българското законодателство това е допустимо само за питейна вода. Опасенията обаче са, че те ще се използват и за производството на изкуствен сняг. Според евродепутата решението от декември не отговаря изцяло на европейското законодателство и с него е нарушена директивата за опазване на околната среда. \"Задавате ми въпрос, който е свързан изключително с националната политика, няма много допирна точка с председателството на съвета. Бих влязъл в подробности след това, но сега, за да не кажете, че бягам от въпроса\", каза Димов. \"Двата процента са така и така отделена буферна зона, включително и от ЮНЕСКО, тоест това става зона за туризъм и всички действия, които са разрешени, са в рамките на тази зона, и нищо извън това. А останалите 45%, за които говорите, те са действително за питейни нужди и това е разрешено от българския закон и не противоречи по никакъв начин на никой европейски закон. Нещо повече - ние говорим в момента за достъпа до вода на гражданите. Гражданите на ЕС трябва да имат достъп до чиста питейна вода\", допълни той. \"От тази гледна точка аз не виждам противоречие. Нещо повече - и комисар Вела в интервю каза, че на този етап няма нарушено българско законодателство и европейско. Аз съм убеден, че ние няма да нарушим и в бъдеще време законодателството и на България, и на ЕС\", завърши изказването си Димов. Вчера кабинетът  предложи да допълни  едно от двете си решения за Националния парк \"Пирин\", взети между Коледа и Нова година. С текста на пръв поглед се предлага \"замразяване\" на строителството в няколко зони на парка до приемането на новия план за управление. Неудобната тема за климатичните промени Няколко евродепутати повдигнаха въпроса за климатичните промени. Гербен-Ян Гербранди заяви, че самият Димов поставя под въпрос климатичните промени и това дали човешката дейност е причина за тях, както и дали са се повишили нивата на океаните. Евродепутатът напомни още, че България и Полша оспорват законодателството за емисионните стандарти за големите предприятия и попита как може това да е голям приоритет и в същото време да се оспорват приетите стандарти. В отговор Димов посочи, че е там в качеството си на български министър и като председател на Съвета на ЕС. Нашият личен разговор може да бъде извън тази зала, каза министърът. По думите му в Европа има политически консенсус, а науката винаги е търсеща, невярваща. Приоритет на председателството е да бъде запазен този консенсус, допълни Димов. По другия въпрос той коментира, че България се е присъединила към Полша и не вижда противоречие в това, че се оспорва един акт по неговия начин на приемане. Законите трябва да се спазват, считаме, че има процедурни нарушения, ние ще се съобразим с решението на съда, каза още министърът. Евродепутатът Тиемо Волкин заяви, че според него е нужно не само да установяваме, че имаме консенсус по климатичните изменения, и вие да го одобрявате като председател. Всички в тази зала сме единодушни, че и науката показва, че съществуват изменения в климата, не е приемливо вие с формулировки да се опитвате да поставите това под съмнение, подчерта той. Соледад Кабесон Руис определи съмнението на Димов в климатичните изменения като \"малко шокиращо\", при положение че българското европредседателство подкрепя стратегията за пластмасите. Вие като че ли не се доверявате на стратегията на ЕС и на научните доказателства. В отговор на тези коментари Димов посочи, че не е маловажно, когато се постигне политически консенсус. Науката не борави с термина консенсус, а политиката борави и това е ключов инструмент за постигане на определени цели, подчерта той. По време на българското председателство ние ще работим в рамките на политическия консенсус в държавите членки, Европейската комисия и Европарламента. Този консенсус ще бъде запазен и продължен. Като министър на околната сред аз председателствам съвета и работя за консенсуса, който е постигнат там, допълни той. Българските приоритети  При представянето на приоритетите на българското европредседателство в областта на околната среда Нено Димов каза, че разглеждаме икономическото развитие в рамките на баланс с поддържането на околната средата. Ще работим за пост на устойчив растеж и създаването на благоприятна среда за прилагането на екологични решения, допълни той. Като основни приоритети той отбеляза кръговата икономика, екоиновациите и новата стратегия за пластмасите. Ще насочим дискусията към увеличаването на рециклирането и намаляване на депонирането и изгарянето на пластмасови отпадъци, отбеляза той. Във фокуса на председателството поставяме и подобряването на качеството на атмосферния въздух, каза министърът, като подчерта, че замърсяването е не само екологичен, но и социален проблем, пред който са изправени не само отделните държави членки, но и ЕС като цяло. Това ще е основна тема на конференцията за екоиновации на 5 и 6 февруари в София, както и на неформалния съвет по околна среда през април. Евродепутати заявиха, че въпросът с качеството на въздуха в България достига кризисна точка и са необходими действия не само в областта на законодателството. Друг приоритет е темата за по-добро регулиране за по-добро прилагане на европейското законодателство. За да се избегнат политически спекулации и недобронамерено тълкуване, в Европа има политически консенсус по въпроса за климатичните промени и България е част от този консенсус, ще работя за неговото запазване, каза още Димов.", "date": "2018.01.24", "title": "Нено Димов защити плановете за Пирин пред евродепутатите"}
{"url": "https://www.dnevnik.bg/bulgaria/2018/01/24/3117727_prokuraturata_vnese_obvineniia_sreshtu_shestima_bivshi/", "text": "Софийската градска прокуратура внесе в съда обвинения срещу шестима бивши ръководители от държавното дружество \"Напоителни системи\". Бивши изпълнителни директори и членове на съвета на директорите са обвинени в различни престъпления, сред които безстопанственост, сключване на неизгодни договори и присвояване. В съобщението си прокуратурата посочва обвиняемите с инициалите им, но част от тях вече са известни, след като държавното обвинение вече е огласявало имената им при повдигането на обвиненията. Обвинението срещу бившия изпълнителен директор  Стайко Ганчев  е за сключване на неизгодна сделка през 2012 г. на стойност 20 хил. лева. Става дума за консултантски договор с \"НС Агро\" АД – Добрич, който според прокуратурата е бил ненужен. Ганчев е обвинен и че на 12 юни 2012 г. е съставил референция на \"НС Агро\" за успешно извършена консултация, в която удостоверил неверни обстоятелства. Той ще отговаря пред съда и за безстопанственост от която са настъпили щети в особено големи размери. Според прокуратурата от 6 ноември 2012 г. до 13 май 2013 г. Ганчев умишлено не е положил достатъчно грижи за управлението и стопанисването на повереното му имущество, подписвайки приемно-предавателни протоколи договор с добричкото дружество, без отчетената работа да e била действително извършена. От това са последвали значителни щети за предприятието в размер на 1 201 588 лв., посочва СГП. Председателят на съвета на директорите Ал. Х. Ще отговаря поред съда за присвояване на 69 601 лева. Сумата идва от разлика между начисленото и изплатено брутно възнаграждение за 2014, 2015 и 2017 г. Прокуратурата посочва, че той е наредил при изчисляването да се прилага по-висока бална оценка от определената в правилника за реда за управление на правата на държавата в търговските дружества с държавно участие в капитала. Като съучастник за това престъпление е обвинен и друг член на съвета на директорите - Е.Г. Прокуратурата посочва, че на 23 март 2015 г. той е наредил възнагражденията за него и още трима ръководители да се изчисляват по по-високия бал. Друг бивш изпълнителен директор на \"Напоителни системи\" - Б.В., обвинен в присвояване на 13 361 лева, отново идващи от разликата между изплатеното на него и още двама членове на съвета на директорите брутно възнаграждение и полагащото им се. Според обвинението на 5 ноември 2013 г. той е наредил сумите да се изчисляват по по-висок от определения бал. Б.В. е обвинен и за присвояване на два преносими компютъра на обща стойност над 4900 лв., като е издал заповед те да бъдат бракувани и ги е предоставил на финансовата директорка Н.Ж. и на изпълнителния директор Д.М. Друг бивш изпълнителен директор –  Димитър Иванов , ще отговаря пред съда за сключване на неизгодни сделки, от които са настъпили значителни вред в размер на 2 986 355 лева. Става дума за 4 сделки, сключени от 26 ноември 2013 г. до 6 ноември 2014 г. Три от договорите са за правни съвети и консултации при обществени поръчки, като прокуратурата посочва, че са сключени, независимо че в дружеството е имало назначени щатни служители, които да отговарят за същите дейности. Четвъртият договор – за над 2.7 млн. лв., е сключен на 6 ноември 2014 г. с \"НС Агро\" АД, като по силата му държавното дружество е трябвало да изплати фактурирана, но неизвършена и неприета работа, се казва в обвинителния акт. Друг бивш изпълнителен директор –  Ивайло Първанов,  е предаден на съд за това, че между декември 2014 г. и юни 2016 г. е сключил 79 неизгодни сделки на обща стойност 596 784 лв. Той е обвинен и за присвояване на 69 601 лева - разликата между изплатени му и полагащи се възнаграждения заради определени по-високи балове. По делото са разпитани 16 свидетели, а всички обвиняеми са с най-леката мярка за неотклонение - \"подписка\". Предстои Софийският градски съд да реши дали ще насрочи дело.", "date": "2018.01.24", "title": "Прокуратурата внесе обвинения срещу шестима бивши директори в \"Напоителни системи\""}
{"url": "https://www.dnevnik.bg/razvlechenie/2018/01/24/3117731_eltun_djon_spira_turnetata/", "text": "Британската поп звезда Елтън Джон ще прекрати концертните си турнета след близо 50 години сценична дейност, съобщи таблоидът \"Дейли мирър\". Според изданието 70-годишният музикант спира да обикаля, след като направи едно прощално турне. \"Дейли мирър\" припомня, че през последните години продажбите на албуми на Елтън Джон намаляват. Официалното обявяване на решението му за последното турне се очаква да бъде направено по-късно днес eдновременно в Ню Йорк и Лондон. В понеделник Елтън Джон бе сред отличените с Кристална награда от Световния икономически форум в Давос за благотворителната дейност на неговата фондация за борба със СПИН. След продадени над 200 милиона броя от албумите му той е един от най-желаните изпълнители на живо, разказва Би Би Си. Миналата година той бе принуден да отмени 9 спектакъла в Лас Вегас и Калифорния заради бактериална инфекция, започнала по време на турнето му в Южна Америка. По-късно мениджърът му заяви, че сър Джон е прекарал две нощи в интензивното отделение заради \"потенциално смъртоносна\" зараза. Въпреки това музикантът изнесе през миналата година 87 концерта в Европа, Австралия и САЩ. За неделя е планиран негов дует с Майли Сайръс на раздаването на годишните музикални награди \"Грами\". Във вторник в нюйоркската \"Медисън скуеър гардън\" ще има специален концерт в негова чест с участието на Сам Смит, Крис Мартин, Кеша, Джон Леджънт и Кийт Ърбън. Елтън Джон работи в момента и по бродуейски мюзикъл, основан на \"Дяволът носи \"Прада\", спектакъл по мотиви от \"Цар Лъв\" на \"Уолт Дисни\" и анимацията Sherlock Gnomes, продуцирана от неговата компания.", "date": "2018.01.24", "title": "Елтън Джон спира турнетата"}
{"url": "https://www.dnevnik.bg/evropa/2018/01/24/3117740_britanski_ministur_kum_grajdanite_na_es_spokoino_niama/", "text": "Британският министър за Брекзит Дейвид Дейвис увери гражданите на Европейския съюз, които живеят във Великобритания, че не трябва да се безпокоят от излизането на страната от блока и няма да бъдат депортирани, предаде \"Ройтерс\". По думите му гражданите на ЕС ще могат свободно да се установяват във Великобритания в продължение на около две години, след като през 2019 г. страната напусне съюза, допълва \"Асошиейтед прес\", цитирана от БТА. Дейвис отбеляза, че по време на преходния период Великобритания \"до голяма степен\" ще спазва регулациите на ЕС. Това означава, че свободата на движение ще се запази, макар че гражданите на Евросъюза ще трябва да се регистрират пред британските власти, отбелязва АП. Пред парламентарната комисия за Брекзит министърът каза, че 3 милиона европейски граждани, живеещи във Великобритания, ще могат да продължат да живеят по досегашния начин и след Брекзит. Дейвис заяви, че очаква Великобритания и ЕС да финализират условията на преходния период до края на март и да утвърдят сделката за бъдещите отношения преди напускането на Обединеното кралство през март 2019 г. Великобритания няма да се опитва да хармонизира регулациите си с европейските след напускането на блока, а ще се стреми към \"равностойност на резултатите\" в някои области, отбеляза Дейвис, цитиран от \"Ройтерс\". Несъмнено има стремеж сред някои страни на континента и в Комисията да се направи опит да се изтъргува регулаторната свобода срещу достъп до пазара, каза министърът. Стратегията ни в това отношение е да заявим, че ще се стремим към равностойни резултати в някои области, а не към хармонизация, защото иначе можем просто да си останем в съюза, добави той. В изказването си Дейвис подчерта, че Великобритания няма да бъде \"васална държава\" на ЕС по време на преходния период след Брекзит. Думите му бяха в отговор на критики срещу плановете страната да остане под юрисдикцията на Съда на ЕС. \"Не, няма\", подчерта Дейвид, попитан дали Великобритания ще бъде \"васална държава\", защото временно ще приема решенията на Съда на ЕС, след като напусне блока.", "date": "2018.01.24", "title": "Британски министър към гражданите на ЕС: Спокойно, няма да ви депортираме"}
{"url": "https://www.dnevnik.bg/sviat/2018/01/24/3117735_i_konstituciiata_na_makedoniia_pritesniava_gurciia/", "text": "Атина е загрижена заради моменти в македонската конституция, които предполагат \"иредентистки цели\", т.е. допускат присъединяване на съседни територии. Това съобщава гръцкият в. \"Катимерини\", като цитира източник, близък до премиера Алексис Ципрас. Публикацията излезе в деня на  очакваната среща  между Ципрас и македонския му колега Зоран Заев в кулоарите на Световния икономически форум, на която се очаква да бъдат обсъдени преговорите за името на Македония. Според източника, цитиран от изданието, проблем например е член 49 за \"правата на спадащите към македонския народ в съседните държави и изселниците от Македония\". Той  включва  и задължение да се \"помага за културното им развитие\" и да се поддържат \"връзки с тях\". Македонската ТВ 24 цитира и кмета на Солун Янис Бутарис, според когото \"проблемът не е само в името. Въпросът няма да се реши, докато в конституцията на съседите има иредентистки тенденции\". Властите в Гърция са загрижени, че промяната на конституцията би отнела много време, отбелязва вестникът. Те и без това са в трудна позиция, макар преговорите да се качват \"на по-високо равнище\" с разговорите между Ципрас и Заев, заради общественото недоволство и раздора между партньорите в кабинета за това дали трябва да се използва думата Македония в бъдещото име на страната. В дебата вече участва освен министъра на отбраната Панос Каменос (за когото управляващата СИРИЗА на Ципрас твърди, че изразява позицията на партията - коалиционен партньор, а не на кабинета), и църквата на Гърция, макар главата ѝ да не подкрепи  протестите в Солун  от миналата седмица - стъпка, която местни духовници направиха. Светият синод е на страната на Каменос, но се очаква да разгледа отново въпроса на заседание в петък. Същевременно според правителствен източник на  \"Катимерини\"  разговорите между Ципрас и Заев ще са \"моментът на истината\", в който ще се разбере дали изразените от Скопие намерения за решаването на въпроса са искрени. Според кореспондента на македонската агенция МИА в Атина някои гръцки медии дори твърдят, че в Давос се очаква \"да се реши скопският въпрос\". Македонското издание \"Локално\" цитира българския посланик в Гърция Веселин Иванов, според когото спорът за името е част от най-важните приоритети на председателството на Съвета на Европейския съюз, което София пое този месец.", "date": "2018.01.24", "title": "И конституцията на Македония притеснява Гърция, пише \"Катимерини\""}
{"url": "https://www.dnevnik.bg/evropa/2018/01/24/3117754_evrokomisiiata_prizova_rumuniia_da_preosmisli/", "text": "Европейската комисия заяви, че е обезпокоена от последните събития в Румъния, и призова парламентът в Букурещ да преразгледа съдебните реформи, предаде \"Ройтерс\". Според критици на правосъдните промени,  одобрени от румънския парламент през декември , те отслабват независимостта на съдебната система. Проектозаконът, приет от законодателния орган, е един от трите, довели до протести из цялата страна и срещнали съпротива от мнозина в съдебната ѝ система. Оспорваните от ЕС - и части от съдебната власт - моменти се състоят в ограничаването на независимостта на магистратите и създаването на специално звено, което разследва престъпления, извършени от тях. Това превръща магистратите в единствената професионална категория, към която има отделно прокурорско звено, посветено изцяло на това да разследва дейността им. \"Независимостта на румънската правосъдна система и способността й да се бори с корупцията ефективно са основата за една силна Румъния в ЕС\", се посочва в съобщението. \"Комисията отново предупреждава за отстъпление в това отношение и ще разгледа подробно финалните поправки в съдебния закон, наказателния кодекс и законите за конфликт на интереси и корупция.\"", "date": "2018.01.24", "title": "Еврокомисията призова Румъния да преосмисли съдебната реформа"}
{"url": "https://www.dnevnik.bg/bulgaria/2018/01/24/3117720_srednoshtna_proverka_na_stroej_dovede_do_sblusuk_mejdu/", "text": "Отзовавайки се на сигнал, че късно снощи са се извършвали строителни дейности в комплекса \"Гранд каньон\" в столичния \"Младост\", кметът на района Десислава Иванчева е била бутана и дърпана от охранителите на обекта. За това сигнализира самата тя в профила си във \"Фейсбук\", като е публикувала и клип на част от сблъсъка, който е заснела с телефона си. Строителството на комплекса \"Гранд каньон\" на турската компания \"Гаранти коза\"  започна през април . Разрешението за строеж на част от проекта бе издадено през март от главния архитект на район \"Младост\" Весела Тасева, заради което  Десислава Иванчева я освободи от поста . В публикацията си Иванчева твърди, че вчера вечерта е получила сигнал от жители на блок 303, който е срещу строежа, че от обекта се вдига шум. Иванчева отива на място и започва да снима с телефона си. От видеото се вижда, че на обекта текат строителни дейности. Кметът на \"Младост\" иска да види разрешенията да се работи вечер, но охранител и друг човек приканват Иванчева да напусне обекта, като твърдят, че тя не се е легитимирала. \"Бутаха и ми дърпаха телефона, за да не ги снимам, и накрая и той се озова в калта\", пише Иванчева във \"Фейсбук\", като се оплаква от същото и във видеото. От него обаче не се вижда ясно дали наистина охранителите упражняват насилие върху кмета. Вижда се обаче, че телефонът пада на земята. Потърсени от \"Дневник\", от \"Гаранти коза\" отказаха какъвто и да било коментар по темата. Те нямаха и желание да отговорят дали на обекта са се изпълнявали строителни дейности, ако да - какви, и дали има издадено разрешение за това. От съобщението на Иванчева не се разбира защо отива сама на обекта, дали се е легитимирала на влизане и дали са й били представени документите за строеж. Потърсена за коментар, тя не отговори на мобилния си телефон.", "date": "2018.01.24", "title": "Среднощна проверка на строеж доведе до сблъсък между кмета на \"Младост\" и охранители"}
{"url": "https://www.dnevnik.bg/evropa/zemedelie/2018/01/24/3117767_neloialnata_turgoviia_v_hranitelniia_sektor_shte_se/", "text": "Meрките срещу нелоялните търговски практики в хранителния сектор ще бъдат във фокуса на българското председателство на Съвета на ЕС. Това стана ясно по време на изслушване на земеделския министър Румен Порожанов в комисията по земеделие и развитие на селските райони в европейския парламент. През лятото на миналата година еврокомисарят по земеделието Фил Хоган обяви инициатива за подобряване на позицията на фермерите във веригата на доставки, паралелно с която стартира и обществено допитване. Идеята включва евентуално законодателство в три насоки, включително подобряване прозрачността на пазара, мерки на ниво ЕС с цел регулиране на нелоялни търговски практики, както и сътрудничество по линия на т.нар. споразумения за споделяне на стойността, включващи предварително споделяне на печалби и загуби при ценови промени на пазара. Във вторник по време на изслушването си пред европейските депутати Румен Порожанов, който е ротационен председател на Съвета на земеделските министри на ЕС, е съобщил, че \"малките земеделски производители трябва да бъдат защитени и да получават справедлива цена за продуктите си\". По думите му очакванията са в мандата на България да бъде представено законодателното предложение на комисията. \"Ще работим активно за напредък по разглеждането му в рамките на съвета\", е казал още Порожанов, съобщава земеделското министерство. Другата голяма тема, свързана с българското председателство, ще бъде за бъдещето на Общата селскостопанска политика на ЕС след 2020 г., както и бюджетът за земеделие в следващия програмен период. Преди дни по време на изложението \"Зелена седмица\" Румен Порожанов  коментира , че в заседанията до юни ще се обсъждат теми като балансирането на средствата, които получават отделните държави членки, тавана на субсидиите за големите земеделски производители, както и подпомагане по т.нар. обвързана подкрепа, осигуряващо допълнително финансиране за чувствителни сектори като зеленчукопроизводство, овощарство и животновъдство. Във вторник пред европейските депутати Порожанов е съобщил още, че сред приоритетите на българското председателство са още устойчивото управление на здравето на животните, като ще бъде обърнато специално внимание на ролята на дивите животни за управление на болестите, както и готовността за реакция в извънредни ситуации и изграждане на капацитет на националните компетентни органи в контекста на новото законодателство на ЕС за здраве на растенията и официалния контрол.", "date": "2018.01.24", "title": "Нелоялната търговия в хранителния сектор ще се обсъжда при българското председателство"}
{"url": "https://www.dnevnik.bg/zelen/2018/01/24/3117761_kmetut_na_razgrad_vkara_prokuraturata_v_spora_za/", "text": "Кметът на Разград Валентин Василев обяви днес, че ще сезира прокуратурата за намерения на фондация \"Четири лапи\" да изнесе в Холандия двете малки лъвчета Масуд и Терез, и лъва Асен, без знанието и съгласието на общината, която е собственик на животните, съобщи БТА. На пресконференция Василев заяви, че фондацията подготвя документи да изнесе трите лъва от страната на 26 януари - деня, в който Общинският съвет трябва да прегласува върнатото от областния управител решение за бъдещето на лъвчетата. Тригодишният лъв Асен и родените през септември Масуд и Терез, които бяха стъпкани при раждането от по-възрастните животни,  са под грижите на природозащитниците  заради влошеното им здравословно състояние и лошите условия в зоопарка в Разград. Зоопаркът функционира от 1960 г. и е бил основна станция за развъждане на лъвове в полза на частни лица, дейност, която законът през 2008 г. забранява. Въпреки това развъждането явно е продължило при това при кръвосмешение. Експертите от \"Четири лапи\" бяха уредили лъвовете да бъдат преместени в убежище за големи котки в Холандия, но готовност да ги приюти изрази и зоокътът в Пазарджик, а общинският съвет в Разград взе решение да му ги дари. Заради подозренията, че преместването в Пазарджик замаскира частен интерес, се стигна до протести, а премиерът  Бойко Борисов влезе в ролята на арбитър  и увери, че животните да бъдат пратени в Холандия. Днес кметът на Разград заяви, че общината е собственик на лъвовете, не е прехвърляла собствеността им на фондацията и нейните представители нямат фактически правни основания да се разпореждат с тях. Той подчерта, че докато няма влязло в сила решение на Общинския съвет, не може да даде съгласие за заминаването на лъвовете в Холандия. Според него прокуратурата трябва да образува предварителна проверка и ако има данни за престъпление, да започне досъдебно производство. От \"Четири лапи\" подозират кмета и Българската агенция за безопасност на храните в задкулисни игри. Те напомнят, че двете по-малки лъвчета вече тежат по 20 кг, не могат да живеят в клиника и трябва спешно да бъдат настанени в по-благоприятна за израстването им среда. В същото време община Разград не участвала в лечението им финансово, нито е показала друг вид заинтересованост. Екипът на организацията в България е възмутен от обвиненията, че опитва тайно да изнесе животните от страната.  Те твърдят, че подписаното с община Разград на 9 ноември 2017 г. споразумение дава на \"Четири лапи\" право да се разпорежда с животните, за да бъдат настанени при подходящи условия и да бъдат полагани за тях максимално добри грижи. \"Ако сме имали намерението да \"откраднем\" или \"изнесем тайно\" лъвовете от страната, щяхме да го направим много отдавна. За нас приоритет са животът, здравето и доброто състояние на животните, но също така много държим и на това да се спазват законовите разпоредби,\" коментира директорът на \"Четири лапи\" Марина Иванова.", "date": "2018.01.24", "title": "Кметът на Разград вкара прокуратурата в спора за бъдещето на болните лъвове"}
{"url": "https://www.dnevnik.bg/politika/2018/01/24/3117718_za_radev_istanbulskata_konvenciia_e_vajna_no_ne_sega/", "text": "Президентът Румен Радев определи Истанбулската конвенция за важна, но призова управляващите за разум, тъй като не сега бил моментът за ратификацията й. Според него имало по-болни теми като бедност, корупция и демографска катастрофа, по които имало очаквания и правителството, и парламентът да запретнат ръкави и да си напишат домашното възможно най-бързо. А конвенцията се използвала за отвличане на вниманието. \"Не одобрявам да бързаме и да даваме гаранции, и то навън, че ще ратифицираме конвенцията\", каза още Радев. Той даде Истанбулската конвенция като пример какво не трябва да се прави във външната ни политика - \"да подписваме документ, без да е дебатиран тук, без реално да знаем какво се съдържа в него\". \"Моят призив към парламента е да се прояви разум. Първо да обновим нашите закони, за да има реална защита и държавата да бъде не толкова наблюдател, а и закрилник на правата на жените и децата. Аз мисля, че сега не е моментът да ратифицираме тази конвенция\", каза президентът Радев. Според него е факт, че има насилие, но е факт и че \"конвенцията разделя и взривява обществото, че зад нея прозира една друга идеология, че трябва наистина обществото да се произнесе за нея\". На въпрос дали би наложил вето на ратификацията президентът каза, че се надява като родители депутатите този път да проявят разум. Вицепрезидентът Илияна Йотова обяви, че няма разминавания с Радев по отношение на конвенцията - и тя искала първо да се чуят мненията на хората, а после да се видят и бъдещите законодателни промени, където се криели отговорите на страховете на хората. По думите й в България обществото се прави, че няма насилие. \"Насилието срещу жени е страшен проблем и аз ще продължавам да се боря за техните права, защото смятам, че това е документ, който защитава техните права. И всяка друга дискусия е много важна, но тя не се отнася до проблема. Ще бъда винаги на страната на слабите. На този свят е много трудно да се бориш за права\", каза още Йотова. Позицията на Радев много прилича на позицията на БСП, която се обяви за законодателни промени за предотвратяване на насилието над жени, но не иска  Истанбулската конвенция да се ратифицира . На въпрос на журналисти дали се вслушва в мнението на Корнелия Нинова Радев отговори днес, че разговаря с Нинова, колкото и с премиера Бойко Борисов. \"Президентът не дължи извинение на властта, ако не подкрепя решенията й\", каза още Радев. В Софийския университет \"Св. Климент Охридски\" се проведе  обществен дебат по Истанбулската конвенция . ГЕРБ е за ратификацията й, а правосъдният министър Цецка Цачева лансира идеята за съпътстваща декларация към нея. \"Обедините патриоти\" са против ратификацията, а \"Воля\" я подкрепя наполовина. Светият синод призова за молитви срещу конвенцията.", "date": "2018.01.24", "title": "За Радев Истанбулската конвенция е важна, но не сега"}
{"url": "https://www.dnevnik.bg/sviat/2018/01/24/3117760_gurciia_otkaza_da_ekstradira_voenni_v_turciia_i/", "text": "Гърция няма да екстрадира осемте турски военни, избягали след неуспелия опит за преврат в Турция през 2016 г., но остава в сила предложението те да бъдат съдени в Атина. Това обяви гръцкият министър на правосъдието Старвос Контонис, цитиран от \"Ройтерс\". Турция, която нарича войниците \"предатели\" и \"превратаджии\" и обвинява Гърция, че ги приютява, вчера отново поиска те да бъдат съдени при посещение на заместник-министъра на правосъдието Билал Учар в Атина. Върховният съд в Атина   молбата. Контонис, цитиран от \"Ройтерс\", обясни, че въпросът с военните е бил обсъден и след като съдът е решил да отхвърли искането за екстрадиция, те трябва да останат в Гърция. \"Надяваме се, че (правната рамка) е била напълно разбрана от турската страна\", каза той. Независимо от думите му Анкара е изпратила трето искане за екстрадиция малко след срещата между него и Учар, пише \"Катимерини\". Според източници на вестника новата молба съдържа и нови твърдения за офицерите. Трима майори, трима капитани и двама старши сержанти избягаха в Гърция с хеликоптер на 16 юли 2016 г. и поискаха убежище. Те са обвинени в родината си в опит да погазят конституцията, да разпуснат със сила парламента, а похитения хеликоптер да използват за насилие и опит да бъде убит президентът Реджеп Тайип Ердоган.", "date": "2018.01.24", "title": "Гърция отказа да екстрадира военни в Турция и предложи да бъдат съдени в Атина"}
{"url": "https://www.dnevnik.bg/evropa/2018/01/24/3117790_obvurzvaneto_na_evrofondovete_s_vurhovenstvoto_na/", "text": "Предложението за обвързване на върховенството на закона с отпускането на средства от бюджета на Европейския съюз не е лост за наказание на отделни държави. Това заяви на пресконференция днес еврокомисарят по правосъдието Вера Юрова, цитирана от БТА. Получих днес задачата да предложа определение  как да обвържем спазването на върховенството на закона  с получаването на средства от бюджета на ЕС след 2020 г., добави тя. Това не трябва да се възприема като възможно наказание на отделни държави. Не говорим за поставянето на условия за получаване на средства от ЕС - не бива да се бърка, - а за изготвянето на определение, според което държавите, получатели на средства, трябва да имат работеща и независима съдебна система, поясни еврокомисарят. Моят правен прочит е, че това условие е налице - спазването на върховенството на закона е залегнало в чл. 2 от Договора за ЕС. Според мен не става дума за нищо ново, но си давам ясна сметка за възникналите опасения. Определението, което трябва да предложа, следва да не оставя никакво място за тълкувания, каквито вече се появиха. Съвсем логично е, когато отпускаме пари, събрани от европейските данъкоплатци, да има гаранции за независимо правосъдие и върховенство на закона, добави тя. Едва сега започваме този разговор. Трябва да сме сигурни, че европейските средства не отиват в държави, където \"победителят взима всичко\", заяви Юрова. В началото на годината заместник-председателят на еврокомисията Франс Тимерманс заяви пред Европейския парламент в Страсбург, че върховенството на закона навсякъде в ЕС не е по избор. Върховенството на правото не подлежи на избор на основата на националния суверенитет. Това е основен въпрос за съществуването на ЕС, добави той. Преди него еврокомисарят за бюджета Гюнтер  Йотингер съобщи, че се обмислят два подхода  - за неспазване на върховенството на правото да следва отнемане на достъп до финансиране от ЕС или - обратно - при силно застъпено върховенство на закона да бъдат осигурявани повече европейски средства за съответната страна. Вчера стана ясно, че Юрова подготвя предложение, което да задължи страните членки да преминат тест за независимост на правораздавателните си системи, преди да получат финансиране от еврофондовете. Засега това е само идея, която правителствата може да спрат, ако преценят, че е твърде радикална. \"Ройтерс\" посочва, че очевидно  става дума за случаи като този с Полш а, където опитът на правителството да овладее контрола над съдебната система и назначаването на висшите кадри в нея доведе до конфликт с Еврокомисията и Европарламента. Срещу Варшава започна процедура за  задействане на член 7  от Договора за ЕС, според който най-голямата източноевропейска страна може да изгуби правото си на глас при взимането на решения в европейските институции.", "date": "2018.01.24", "title": "Обвързването на еврофондовете с върховенството на закона не е лост за наказание, каза комисар Юрова"}
{"url": "https://www.dnevnik.bg/sport/2018/01/24/3117796_futbolniiat_liids_se_nasochi_kum_budeshteto_s_ujasna/", "text": "Трикратният футболен шампион на Англия \"Лийдс\" погледна към бъдещето, като промени емблемата си. В подготовка за 100-годишния си юбилей през 2019 г. клубът представи новото си лого. То ще се появи на екипите на отбора за сезон 2018-2019. На него стилизирано е изобразен традиционният за привържениците и футболистите на клуба поздрав с потупване по гърдите от страната на сърцето. Досегашната абревиатура LUFC е заменена от надписа \"Лийдс юнайтед\" с удебелен шрифт. В сайта си \"Лийдс\", който сега е във второто ниво на английския футбол, обяви, че в последните шест месеца е направено задълбочено проучване сред повече от 10 хиляди почитатели и легенди на тима, за да се разбере какво означава за тях клубът. \"Получихме отлична обратна връзка и бяхме впечатлени от страстта и дълбоката привързаност\", се казва в изявлението. В процеса на проучването на мнението на запалянковците са се откроили няколко ключови послания. Според клуба феновете са пълни с оптимизъм за бъдещето, но не чувстват близост с досегашното лого, нито се боят от промени. \"Привържениците са готови да се насочат към новата ера и вярват, че нова емблема може да бъде мощен знак за промяна\", посочват от \"Лийдс\". Промяната се дължала на факта, че досегашното лого \"просто не казва кои сме\". \"Абревиатурата, вместо да изкрещи силно \"Лийдс юнайтед\", допринасяше за това логото да е неразпознаваемо. Искахме да заявим кои сме ние с гордост: Ние сме \"Лийдс юнайтед\". От клуба уточняват, че в основата на новото лого е традиционният поздрав, който \"през десетилетията е бил израз на страстта, която свързва за привържениците и футболистите на \"Лийдс\" на и извън терена и по целия свят\". Решението за промяната на емблемата не е било леко, заяви изпълнителният директор Ангъс Киниър. \"Но ние сме горди, че имаме ново лого, което е автентично за \"Лийдс юнайтед\" и отдава чест към класата и лоялността на нашите фенове.\" Новото лого беше посрещнато със смесени чувства от привържениците. Появиха се много критични коментари: \"Ужасно е. Къде намерихте хората, които сте анкетирали... на \"Олд Трафорд\" ли\", написа почитател във \"Фейсбук\". \"Проспал съм зимата и вече е 1 април, нали\", написа друг. Специалистът в спортния бизнес и маркетинг проф. Саймън Чадуик също беше критичен. \"Не съм сигурен кои ценности (на марката) се предполага, че подчертава, но за мен не е добро.\"", "date": "2018.01.24", "title": "Футболният \"Лийдс\" се насочи към бъдещето с \"ужасна\" емблема"}
{"url": "https://www.dnevnik.bg/evropa/2018/01/24/3117801_brjuksel_predlaga_evrofondovete_da_se_izpolzvat_za/", "text": "Европейската комисия представи днес насоки, които да улеснят националните власти за приобщаване на мигрантите със средства от бюджета на Европейския съюз, предаде БТА. Те обхващат приема, образованието, трудовата заетост, жилищното настаняване и достъпа до обществени услуги. В областта на образованието например могат да бъдат използвани различни фондове на ЕС и училищата да станат по-малко дискриминиращи, отбелязва комисията. За осигуряването на достъпна среда могат да бъдат използвани средства от Европейския фонд за регионално развитие. Европейският социален фонд и фондът \"Убежище, миграция и приобщаване\" могат да помогнат преподавателите да преминат обучение за борба с отпадането от училище, а Фондът за европейско подпомагане на най-нуждаещите се може да предоставя материална подкрепа за учениците, се допълва в предложенията. Държавите в ЕС разполагат с множество възможности за европейско финансиране на различни проекти в областта на приобщаването - от предоставяне на езикови курсове и здравни грижи при пристигането на мигрантите до помощ за намирането на работа, дом и място в обществото, се посочва в съобщението. Въпреки че приобщаването е преди всичко в ръцете на държавите членки, има мерки за насърчаване и на европейско равнище. Те включват целево финансиране и възможности, предназначени за общественото и икономическото сближаване между държавите. Едно от действията по новата европейска програма за умения включва възможност за развитие на уменията на граждани от страни извън ЕС. Комисията предложи политиката на сближаване да включва инвестиции за приобщаването на мигрантите. Целта е да се пренасочат средства към новите задачи, свързани с миграцията.", "date": "2018.01.24", "title": "Брюксел предлага еврофондовете да се използват за приобщаване на мигрантите"}
{"url": "https://www.dnevnik.bg/sviat/2018/01/24/3117829_dulgogodishen_chlen_na_alternativa_za_germaniia_prie/", "text": "Дългогодишен член на германската националистическа партия \"Алтернатива за Германия\" (AfD) се оттегли от партийния пост, който заемаше, след като прие исляма, предаде \"Асошиейтед прес\", цитирана от БТА. Артур Вагнер бе член на провинциалното бюро на партията в провинция Бранденбург, Източна Германия. Говорителят на партията Даниел Фризе потвърди, че Вагнер се е оттеглил преди две седмици (германски медии посочват датата 11 януари) и каза, че това е станало по лични причини. Той допълни, че е разбрал, че Вагнер е приел исляма, едва след като той се оттеглил от партийния пост. Приемането на исляма \"за Артур Вагнер е личен въпрос, а за AfD в Бранденбург не е никакъв проблем... Но и в предизборната битка за Бундестага партията предупреждаваше за опасността от ислямизация,\" пише  \"Франкфуртер алгемайне цайтунг\" . Партията  често говореше  за рисковете, създавани от притока на мигранти и високата раждаемост сред мюсюлманите в страната, а на плакати изписваше, че \"Ислямът няма място в Германия\".  Изданието цитира Фризе, според когото в партията има \"групи по интереси\" за мюсюлмани, християни и хомосексуални. Берлинският в. \"Тагесшпигел\" съобщи днес, че Вагнер, който стана член на  \"Алтернатива за Германия\"  малко след основаването ѝ през 2013 г., в миналото е играел активна роля в група, подпомагаща бежанците.", "date": "2018.01.24", "title": "Дългогодишен член на \"Алтернатива за Германия\" прие исляма и напусна пост в партията"}
{"url": "https://www.dnevnik.bg/politika/2018/01/24/3117813_istanbulskata_konvenciia_ne_mina_purvoto_si_izpitanie/", "text": "Истанбулската конвенция не мина първото си изпитание пред две парламентарни комисии. Първо комисията по младежта и спорта отхвърли ратифицирането на документа с десет гласа \"против\" и девет гласа \"за\", като решаващ е бил гласът на Георги Марков от ГЕРБ, който не е подкрепил конвенцията, научи \"Дневник\". Темата не е била в дневния ред на комисията и най-вероятно е била обсъдена в точка \"Разни\". След това правната комисия реши да изключи от дневния си ред разглеждането на ратифицирането на документа. Това се случи с гласовете на БСП, Обединени патриоти и \"Воля\", които събраха десет гласа от присъстващи и отсъстващи депутати, които са казали позицията си пред съпартийците си. Против отпадането от дневния ред бяха осем от ГЕРБ, като съпартиецът им Йорданка Фикирлийска гласува \"въздържал се\". По време на гласуването на дневния ред отсъстваха депутатите от ДПС. По-късно на заседанието дойде Хамид Хамид. Засега партията на Мустафа Карадайъ не са заявявали ясна позиция за конвенцията. Аргументите на левицата за отпадане на точката от дневния ред бяха, че обществото е разделено в позициите си за ратифициране на документа и се нуждае от още дебати. Освен това не е направена оценка на въздействие върху законодателството от приемането на конвенцията. Пенчо Милков от БСП призова към проявяване на мъдрост и отлагане на разглеждането на документа. Емил Димитров-Ревизоро от \"Обединени патриоти\" заяви, че конвенцията е била подписана преди много години и нямало причина да се бърза толкова с ратификацията ѝ, \"за да не се излагаме пред чужденците\". Той изрази неодобрението си, че темата е била вкарана в днешния дневен ред на правната комисия вчера. Председателят на комисията Данаил Кирилов от ГЕРБ пък му отговори, че не вижда някакви особености по узаконяването на конвенцията. По-късно през деня стана известно, че външната комисия в парламента е подкрепила ратифицирането на Конвенцията с десет гласа \"за\" на ГЕРБ и ДПС. Против са гласували седем депутати от БСП и Обединени патриоти, а един народен представител от \"Воля\" е бил \"въздържал се\".", "date": "2018.01.24", "title": "Истанбулската конвенция не мина първото си изпитание пред парламентарни комисии (обновена)"}
{"url": "https://www.dnevnik.bg/sport/2018/01/24/3117853_ako_sme_pobediteli_jrebiiat_za_ligata_na_naciite_shte/", "text": "Селекционерът на националния отбор по футбол Петър Хубчев се изказа лаконично за жребия в първия сезон на Лигата на нациите. България  попадна в група със Словения, Норвегия и Кипър . \"Най-точен коментар за групата можем да направим, след като минат мачовете. Ако сме победители, жребият ще бъде добър, ако не сме - няма да бъде добър\", каза Хубчев. \"Схемата, по която се провежда този турнир, свежда до минимум възможността да има изявен фаворит. Отборите са равностойни във всички групи и всеки има своите шансове. Турнирът е съвсем нов и все още никой не може да даде оценка дали проектът ще бъде успешен\", добави селекционерът. Мачовете ще се играят през септември, октомври и ноември 2018 г. Отборите във всяка група ще играят помежду си по два пъти при разменено гостуване, както е в европейските квалификации. Селекционерът на Кипър Ран Бен Шимон смята, че групата ще бъде оспорвана, тъй като отборите са с изравнени възможности. \"Знам доста за историята на българския футбол. Ще се запознаем в детайли с отбора на България в следващите месеци, когато ще проведем подготовката си за мачовете. Не смятам, че е коректно да говорим за фаворити в групата, когато отборите са с изравнени възможности. Със сигурност България има известно предимство, но и четирите отбора имат сходни амбиции, а това е и идеята на турнира.\" Колегата му от отбора на Словения Томаш Кавчич сподели мнението. И посочи, че целта на състава му е първото място.", "date": "2018.01.24", "title": "Ако сме победители, жребият за Лигата на нациите ще бъде добър, каза Хубчев"}
{"url": "https://www.dnevnik.bg/analizi/2018/01/24/3117719_koi_ubi_lora_palmur/", "text": "В статията си  \"Фалшивият скандал с Истанбулската конвенция\"  проф. К. Янакиев, човек, когото уважавам и ценя, развива тезата си като контрапункт на моята позиция за Истанбулската конвенция. Длъжен съм да изразя несъгласието си с проф. Янакиев с аргументи по смисъла, по идеологията и по политическите последствия от тази конвенция. За смисъла на конвенцията Конвенцията, изчистена от понятията \"джендър\", \"социален пол\" и \"идентичност, основана на социалния пол\" и произтичащите от тях текстове, би представлявала безспорен документ, срещу който никой не би възразил. Точно тук е двойното дъно, защото авторите изрично казват, че точно тези части не могат да бъдат променяни и тълкувани. Можем да приемем конвенцията без много от текстовете, отнасящи се пряко към насилието върху жени, но без джендър частта не можем. Един вид ясно ни казват кое им е същественото в този документ. Ако конвенцията е това, за което ни се представя - оръжие срещу насилието върху жени, основано на това, че са жени, то тези понятия са не просто не на място - те по същество противоречат на обявените цели на документа. Ако полът е въпрос на избор, насилникът може да приеме една жена за мъж като социален пол и тя да не е защитена от Конвенция против насилието над жени. Документ, който цели ненасилие над жени и изкореняване на предразсъдъци, свързани с човешкия пол, трябва да каже, че полът няма социална роля. Съмнително е дали тези неща трябва да бъдат въобще предмет на закон, но ако авторите са убедени в това, то такъв закон трябва да каже, че половата идентичност има значение за ролята на индивида в процеса на възпроизводство, и нищо друго. Нататък те са хора, равни пред закона и пред бога. Защото, ако мъжете и жените могат да имат най-различни социални полови роли, то е логично да бъдат социално третирани най-различно, което по думите на защитниците на конвенцията е дискриминация. С други думи, ако целта ти е да напишеш документ, в който казваш, че хората трябва да се третират еднакво, независимо от пола им, не набутваш вътре още десет определения за пол, с което да подчертаеш, че разлики има и те са много. Е, това там не го пише, но пише други неща. В доклада към конвенцията, който се нарича обяснителен, т.е. е официалното обяснение какво се има предвид в текстовете на самата конвенция, се казва: \"Определени групи от индивиди изпитват дискриминация, основана на тяхната джендър идентичност, което, просто казано, означава, че джендърът, с който се идентифицират, не съвпада с този, който им е определен при раждането. Това включва трансджендър и транссексуални лица, кросдресъри, травестити и други групи лица, които не отговарят на това, което обществото е установило като принадлежащо към категориите \"мъж\" и \"жена\". \"Това е официалното обяснение на Съвета на Европа за понятията \"джендър\" и \"социален пол\". Както самите автори казват, \"просто казано\", означава точно това и да се продължава с обяснения, че тези понятия се отнасят до ролята на жената в кухнята, е обидно за тези, които го правят. Не мисля, че проф. Янакиев е прав да твърди, че става въпрос за лош превод, променящ смисъла, защото аз, както и да се мъча да превеждам \"кросдресър\", все не мога да го свържа с насилие върху жени. Натискът върху институциите е да приемат, че всеки има правото да се определи като мъж, жена или нещо друго и половата идентичност да се определя от сексуалните практики на индивида. Ако веднъж сме приели, че полът е социална роля, то няма аргументи против това. Както и няма аргументи срещу нужните промени в българското законодателство за осъществяване на целите на вече приетата конвенция. Така както това се случва в други страни, които са я ратифицирали. Германският конституционен съд например в задължението си да приведе нормативната уредба в страната към целите на конвенцията, която Германия е приела, и произтичащите от това искания на немски граждани нормативно постановява наличието на \"трети пол\" със следната аргументация: \"Определянето на социален пол е от основно значение за индивидуалната идентичност.\" И, моля, не ми говорете за това, че е хубаво във всичко да сме като германците, защото еднакво не приемам както \"третия пол\", така и \"Третия райх\". И това не е позиция против хомосексуализма и подобните състояния на духа и тялото. Нямам нито нещо \"против\", нито нещо \"за\" навиците на тези хора и оценката ми за един човек не се базира на сексуалната му ориентация. Кой какво прави в свободното си време е негова работа. Едни събират марки, други шият гоблени, трети ходят на риба, четвърти правят секс с хора от същия пол или решават да прекарат уикенда, като се идентифицират с различен от собствения си пол. Това си е тяхно решение и тяхно право. Казвам само, че ако не виждаме място в закон срещу насилието върху жени да се третират специално правата на филателистите и в учебните програми на децата да се включва изучаването на разликата между рибарите в сладки и солени води с изричната норма, че да си рибар е нещо хубаво и трябва да го приветстваме, то това важи и за останалите изброени категории. Другото би било дискриминация по полов признак. Всъщност това, което убягва на проф. Янакиев, е, че конвенцията е стъпка от налагането, под друго име, на вижданията на една специфична група хора като норма за цялото общество. Това става очевидно, като се разгледат процесите през теорията на Джозеф Овъртън (The window of discourse). Тази методология, формирана, за да даде оценка за наличните условия за налагане на смислени политики от държавата, чудесно дешифрира технологията, с която радикални групи реализират маргиналните си цели до степен на налагането им като законова норма. В случая - многото полове, идентичността и еднополовите бракове. Ще обясня това през станалия христоматиен пример с канибализма. И така, ако ние с проф. Янакиев искаме да наложим канибализма като законова норма, трябва да минем през следните етапи: 1. Организиране на научни събития, в които изследваме имало ли е канибалски общества. Ацтеките са били канибали и са имали много развита цивилизация. Най-развитата за времето си! Защо въпреки канибализма са били успешни? А може бе са били успешни заради канибализма? Рисунките в Наска са възможен контакт с други цивилизации. Защо дори могъщ извънземен разум е приел за нормално да контактува с канибали. Ама, Наска не е при ацтеките... Нищо, от една социо-културна група са. Хора с много научни титли пред името си и с пет лева в джоба срещу още пет лева създават теории, че ако се абстрахираме от предразсъдъците си, ще видим, че канибализмът е бил нещо естествено, генетично присъщо на хората. Изследването на генома започва да доказва това. Между гуанина и цитозина в късото рамо на 11-тата хромозома има нещо, което ни кара да мислим така, нали? Ама какво? Още не знаем, но не можем да го отхвърлим. Дотук работата е \"идваме с мир\", pure science, ретроспективно и университетски отвлечено. Вие си четете за това в \"Дневник\", докато дъвчете обедната киноа, забавно е и го шервате на приятели. Защото вие сте против канибализма, но сте за науката. Дотук ние с проф. Янакиев сме постигнали възможността да се говори за канибализма без отвращение. Вече няма обществено табу. Сега е време да осъвременим разговора и от научен да го превърнем в културен. Кронос изяжда децата си. Самото време, родено от сливането на земята и небето, е канибал! Боговете са канибали, значи вече официално е религия. Филмът за алпинистите, които, засипани от лавина, изяждат умрелите си колеги, е chef d’oeuvre. Вече и чувствителните души на творците обръщат поглед към суровото изящество на канибализма. Лейди Гага пее \"Eat me baby\". Да си канибал е cool! При тезата с половете този етап е отдавна успешно приключил. Александър Македонски е гей и е завладял половината свят. Дори във филма го показаха хората, че е бил повече гей, отколкото всичко друго. Бил е много успешен. Да си гей не е индивидуална странност, а белег на успеха. Половете не са два, а петдесет и няколко, защото учените в един университет са го доказали. Оскар Уайлд не е остроумен писател със странна съдба, лежал за педофилия, а героичен гений, продукт на социалната си полова идентичност. Да отричаш социалния пол, значи да отричаш историята и културата наведнъж. Сватбата на Рики Мартин с приятеля му ще бъде светското събитие на десетилетието. Това е попкултура, мейнстрийм и наука. Ако не го приемаш, си задръстен и невеж. 2. Следващата стъпка по легализацията на канибализма е да отделим думите от техния смисъл. Въпреки че обществото вече не ни отхвърля агресивно, не можем да достигнем краен успех, ако продължаваме да се наричаме канибали, нали? Модерно, модерно, ма колко да е модерно едно общество. Затова ние, отново научно обосновано, заменяме думата канибал с думата хомофил. Ми обичаме хората, к’во - не лъжем! Така ние с професора пак си бутаме напред канибализма, но вече тези, които не ни харесват, ги наричаме хомофоби. Това обръщение става медиен стандарт. Хората, които си имат работа, много много не помнят откъде тръгва това, но не искат да ги наричат \"фоби\" и най-много са пас и не заемат активна позиция против нас. На фона на този обществен дрейф активираме два вида групи. Едната вдига глас в защита на хомофилите. Другата, съставена от отявлени психопати и обществено противоречиви фигури, агресивно крещи сега и веднага да избием всички хомофили и да ги направим на сапун. Понеже нормалните хора никого не искат да избият и да направят на сапун, те естествено се дистанцират да вземат страна, за да не ги асоциират с очевидни девианти. Всъщност вече сме ги дистанцирали от позиция против канибализма! Следват тв репортажи за това как след мач между \"Левски\" и \"Бистрица\" едни идиоти са пребили други идиоти в рамките на спор за хомофилията. След като разумът е прецизно отстранен, идва ред на емоционалния шок. Специални репортажи от болницата показват драмата на омотания в кървави бинтове човек успоредно с негова снимка от морето, от която е видно какъв симпатяга е. Той с тъжен глас ни казва, че не разбира защо обичта му към хората е причина за насилие. Гледащите си казват, че това може да са те или техните синове и дъщери, и изпадат в ужас. Следва социологическо проучване, което казва, че всички сме против насилието и подкрепяме правата на хомофилите. Шах и мат! Остава само нашите съмишленици в парламента да се сезират от общественото недоволство и спешно да приемат закон. Както и да го кръстят, това ще е закон за правата на канибалите. По темата с половете и идентичността сме точно в тази фаза на процеса. Отделили сме думите от смисъла, нарекли сме пола джендър и сме казали, че който е срещу джендъра, иска да бие жените, изградили сме един куп науки и философии, които казват, че биологията е паранаука и отживелица. Модерни сме само ако приемаме всяка прищявка за норма, защото другото е несвобода. Едните групи за натиск ни казват, че в \"Младост\" са заклали жена, защото не приемаме транссексуалните, другите ни дистанцират от активна смислена позиция с крясъци, че конвенцията ще доведе в България хиляди джихадисти манафи и че е ок да си млатиш жената, за която си женен, и това ти право ще се отмени точно с този документ. Остава само съмишлениците в парламента да го направят закон. За идеологията стояща зад конвенцията Линията между каузата за безграничните права, без никакви задължения, и тезата за реда и нормите е един от същностните вододели между либералната левица и десницата. Същото се отнася и до допустимостта една социална група да налага с революционен плам представата си за обществена подредба и инфантилната нужда да разгромиш всички, които не са съгласни с теб. Левицата гледа на несъгласните като на все още неузрели за идеологията им заблудени. Методологията на комунизма изисква въпреки неприемането то да бъде наложено, защото те знаят по-добре от мен какво е добре за мен. Лявото е характерно с всеотдайната си антропоцентричност, достигаща до мисловни върхове като: \"Всичко в името на човека, всичко за благото на човека.\" Като казват всичко, имат пред вид точно това. Естествената подредба на нещата за тях е спирачка на прогреса. Идеологическият фундамент зад спорните текстове на конвенцията е безусловно левичарски. Базиран е на теорията на Х. Маркузе. Идеологията на Маркузе е марксистка, целта му е революция, която да разруши буржоазното общество. За разлика от Маркс той не вижда в работническата класа потенциал за това, защото вече се е ояла и примирила. Оръжието на неомарксистката революция според него трябва да са различните малцинства. Агресивното поставяне в дневния ред на обществото на исканията на тези групи (често тежко маргинални и разбираеми единствено за самите групи) ще дестабилизира представите за норма, ще предизвика криза на смисъла, ще взриви опорите на обществения договор на това прогнило буржоазно общество. И така ще отвори път за градеж на прекрасния нов свят. Конвенцията е само детайл, процесът върви на всички нива. Няма мъжко и женско начало, няма ляво и дясно, всяко различие създава неравенство и несправедливост. Изборът е дискриминация, а дискриминацията е отменена от закона. Ако за милениумите това е непонятно, по-възрастните помнят, че всичко, което започва с подмяна на идентичност, свършва с терор. През 1944 г. подменяха идентичността, като освобождаваха хората от бремето на собствеността, през 80-те - като ги освобождаваха от бремето на мюсюлманските имена, сега е ред да ни освободят от бремето на пола ни. Тук спорът ми не е с проф. Янакиев, а с ГЕРБ като политически застъпници на ратификацията. Въпросът е защо десноцентристкото мнозинство в парламента поема ангажимент да реализира в България основния приоритет на левицата (по думите на социалиста г-н Тимерманс). Отговорът е в липсата на идеология и замяната й с конюнктура. Това не е отвлечен спор, докато токът поскъпва. Когато решенията ти за проблемите на обществото не са базирани на ценностна координатна система, ти не си политическа партия, а клуб по интереси или НПО. Важно е всяка партия да направи публична позицията си и това не е позиция по конвенция, а по ценности. Досега това са направили само ГЕРБ, ОП и РБ. За политическите последствия След всичко казано дотук не мога да се съглася с проф. Янакиев в лековатата му забележка, че няма драма, защото една група чете всичко, идващо от \"Европа\", с \"конспиративни очила\". Защото, когато Ал. Дугин казва, че сме братя и те ще ни помагат и защитават, а срещу това от \"Европа\" получаваме становища, заявени като императив, които мнозинството българи не реферират към нормата, печели Дугин. Когато сами си причиняваме това, нямаме право да се оплакваме от хибридни войни. Важно е да се покаже, че Европа не е бюрократичната щуротия на брюкселските чиновници или манийните състояния на случайници в Европарламента. Европа не е съюз за търговия с въглища и стомана, от което да намажем (както мислят в ГЕРБ), не е и поле за либерални социални експерименти (както мисли левицата). Европа е общност, основана на ценности. Тези ценности са християндемократически и битката за тях е битка за обединена Европа. Вярвам, че съюзът ни трябва да има своите общностни, културни и физически граници, иначе е просто територия, която очаква да бъде превзета. Убеден съм, че ще синът ми ще има много повече Европа в сърцето си и ще бъде много по-добър човек, ако с парите за образование му покажем Ларошфуко, Рилке и Аденауер, а не джендър и мултикултурни теории. В заключение, подходът ни към конвенцията трябва да бъде или отхвърляне, или близък до този на англичаните, които първо ще си оправят собственото законодателство в синхрон с обявените цели на конвенцията и после ще преценят за ратификацията. Защото \"совите не са това, което са\".", "date": "2018.01.24", "title": "Кой уби Лора Палмър?"}
{"url": "https://www.dnevnik.bg/sport/2018/01/24/3117868_anev_ostana_na_krachka_ot_medal_ot_evropeiskoto_po/", "text": "Българският биатлонист Красимир Анев остана на крачка от медала в индивидуалния старт на 20 км от европейското първенство по биатлон. Той завърши на 4,3 сек. след третия и не можа да защити постигнатото преди година, когато взе сребро. Анев допусна две грешки в четирите си стрелби и финишира за 54:33,7 мин. - на 1:00,9 мин. зад победителя Феликс Лайтнер от Австрия. Треньорът  Николай Захаров каза през октомври , че целта пред българския отбор е място в шестицата в някои дисциплини на европейското първенство и в осмицата на олимпийските игри. Анев излезе трети след последната стрелба, но в заключителната обиколка беше изпреварен от германеца Филип Хорн и изпусна бронза. Той остава с шест медала от европейски първенства. Антон Синапов и Димитър Герджиков се представиха добре и станаха съответно десети и единадесети. Михаил Клечеров се класира 28-и, а Владимир Илиев 29-и, като допусна пет грешки. С един пропуск, но с бавно бягане Димитър Парталов завърши 55-и. Шампион изненадващо стана 21-годишният Лайтнер. Сребърния медал заслужи чехът Томаш Крупчик с една грешка и изоставане от 43,0 сек.", "date": "2018.01.24", "title": "Анев остана на крачка от медал от европейското по биатлон"}
{"url": "https://www.dnevnik.bg/biznes/2018/01/24/3117845_atakata_sreshtu_akciznata_sistema_sochi_chasten/", "text": "Българската акцизна централизирана информационна система (БАЦИС) сравнява информацията, подавана към различни бази данни, и при всяко разминаване автоматично се изпраща сигнал към органите на митническото разследване и разузнаване. Заличаването на хиляди документи е невъзможно, а всички потребители на системата (и митничари, и представители на фирмите) са влизали в нея само чрез квалифициран електронен подпис и ПИН код. Това се казва в становище до медиите на ръководителя на групата компании, разработили системата. Горан Ангелов е управляващ консорциума \"Айдом и Ай Би Ес\" и управител на \"Ай Би Ес България ЕООД\" и в обръщението си опитва да защити разработчиците, попаднали  под прицела на политическата престрелка  покрай вота на недоверие към правителството заради корупцията. Мрежовата инфраструктура в агенция \"Митници\" представлява трислоен зонов модел, тоест най-външният слой сървъри няма достъп до вътрешните, където на практика работи БАЦИС, а това, според шефа на консорциума, означава, че до системата, при това с проста парола, е невъзможен. Според Горанов от деветте слабости и уязвимости, посочени от ДАНС, две не отговарят на истината, три са маловажни, а останалите са преодолени. От примерите, които той дава, се разбира, че на един от компютрите служителят е оставил активни програмите ICQ и Skype, но това е нарушение на добрите практики, но не и заплаха за националната сигурност. Невярна била и констатацията, че не се водят лог файлове за одит на системни процеси - нещо невъзможно според екипа, разработил системата. Не отговаряло на истината и твърдението, че липсва наблюдение за събитията в реално време в мрежата на устройствата за следене на средствата за измерване в данъчните складове. Обратното - неработоспособността на кое да е устройство се третирала като за което се подавал сигнал. Самото устройство подавало данните в реално време, а ако връзката прекъсне, ги запазвало до възстановяването й. Според шефа на консорциума опитите за компрометиране в публичното пространство на една от ключовите информационни системи в държавата могат да изпълняват единствено частни корпоративни интереси. Той е на мнение, че тези опити се правят и с надеждата за извличане на необосновани политически дивиденти.", "date": "2018.01.24", "title": "Атаката срещу акцизната система сочи частен интерес, според създателите й"}
{"url": "https://www.dnevnik.bg/politika/2018/01/24/3117789_ot_kakvo_e_nedovolen_prezidentut/", "text": "В отчета за първата година от мандата си президентът Румен Радев призова за национално усилие за преодоляване на моралната криза на българското общество, чиито рожби са \"и корупцията, и престъпността, и политическата апатия, и настъплението срещу свободата на словото\". Той поиска \"всеки да даде своята дан\" в това усилие, тъй като няма кой да го стори вместо нас. \"На третото десетилетие от промените е под въпрос едно фундаментално демократично право – свободата на словото. Българското общество трябва да се пребори за това свещено право и то зависи от морала и волята на всеки собственик, журналист и коментатор, от читателите и зрителите, които също правят своя избор. Това не е само политически въпрос, а въпрос на личен ангажимент на всеки активен гражданин. Ние трябва да отстояваме демократичните си права, без да очакваме разбиране и съдействие от Европа\", каза президентът Радев. Държавният глава отправи преки и косвени критики към управляващите заради бедността на българите, липсата на реална борба с корупцията, демографската криза, атрофиралата парламентарна република, тежкия проблем със свободата на словото, отнемането на правомощия на президентската институция, липсата на пари за модернизацията на армията, неспазване на ангажименти за държавно заплащане на духовниците от всички вероизповедания, липсата на позиция от страна на премиера Бойко Борисов  по какви критерии става помощта ни за отношенията между ЕС и Турция ,  бързането с ратификацията на Истанбулската конвенция  и др. В отговор на въпрос на журналисти президентът заяви, че няма война между институциите, а само ценностни разминавания. \"С премиера Борисов показахме, че можем да работим заедно и ефективно\", каза Радев. Той каза още, че няма никакво намерение да създава свой политически проект. \"България е в критичен момент\"  Президентът обяви, че България е в критичен момент от своето развитие и добави, че председателството не е алиби за болните теми на българина. По-късно изброи като такива корупцията, бедността и демографската криза, както и други проблеми като ниското ниво на чуждестранните инвестиции и обезлюдяването на районите. Според Радев председателството не суспендира демокрацията и не отменя дебата по проблемите. Той разкритикува още, че в неговите приоритети не е Дунавската стратегия и обяви, че организира среща на президентите на Естония, Австрия и Румъния по темата в началото на май в Русе. Вицепрезидентът Илияна Йотова пък заяви недоумението си защо българските общности в чужбина са били изключени от приоритетите на председателството. Държавният глава изрази недоволство от приетия антикорупциониен закон, който \"не просто е слаб, но и крие риск от злоупотреби\". \"Ръководството на новия антикорупционен орган ще се определя от парламентарното мнозинство, което излъчва и правителството, където е и най-големият корупционен риск, без никакъв баланс между институциите за определяне на състава на този орган. Това отсега поставя под въпрос неговата независимост\", каза още Радев. Във вота на недоверие към правителството, който  БСП внесе заради провала в борбата с корупцията , президентът видя усилия за борбата с корупцията. \"Стабилността е марш на място\" \"На този фон често прокламираната стабилност звучи като тържествен марш на място. Парламентарната република атрофира\", каза още президентът Радев. Той обяви, че тенденциозно сформираната парламентарна комисия за новия изтребител е блокирала цялостния процес на модернизация на въоръжените сили. В момента нямало \"нито нова, нито ремонтирана стара техника\", а парите за това са потънали в \"отработения механизъм за харчене на излишък\". Президентът каза още, че не е успял да убеди управляващите, че планът за разходите за отбрана, който в момента предвижда те да бъдат 2% от БВП през 2024 г., трябва да се преразгледа по-рано от тази есен. Той каза още, че въпреки уверението на управляващите, че с държавни пари ще се финансират духовници от всички изповедания, това не е станало факт. А  Турция прави опити да се меси в работата на мюсюлманското изповедание у нас .  \"Положих началото на нормализацията на отношенията с Русия, които са от стратегическа важност не само за България, но и за Европа. Вярвам, че 2018 г., в която отбелязваме 140 години от Освобождението, е възможност да изведем българско-руските отношения от ледената епоха, в която ги заварих\", каза още държавният глава. Радев обяви, че в мандата на предшественика му Росен Плевнелиев президентската институция е загубила контрола над Държавна агенция \"Разузнаване\" и Националната служба за охрана.", "date": "2018.01.24", "title": "От какво е недоволен президентът"}
{"url": "https://www.dnevnik.bg/sport/2018/01/24/3117900_ligata_na_naciite_osiguri_seriia_machove_mejdu/", "text": "Новият турнир на УЕФА  Лигата на нациите  ще предложи някои вълнуващи мачове в първото си издание. Жребият за групите на надпреварата отреди сблъсъци между традиционните големи сили на Стария континент. Безспорно най-чакани бяха четирите групи в Дивизия А, където попаднаха 12-те отбора, най-високо класирани в ранглистата. Така един срещу друг в Група А1 ще се изправят Германия, Франция и Холандия. Компанията е повече от сериозна, тъй като Германия е световен шампион, а Франция е считан за най-силният отбор в Европа в момента. Холандия, която пропусна Евро 2016, а не можа да се класира и за световното първенство в Русия, ще се отнесе сериозно към Лигата на нациите в опит да върне старото си величие. Франция е и един от малкото отбори в света, които имат положителен баланс срещу Германия. \"Петлите\" имат 13 победи и десет загуби в 29 мача с Бундестима. Четирикратните световни шампиони от Италия имат не по-малко интересна компания, след като попаднаха в една група с европейския шампион Португалия и Полша. Много интересно е и в група А4, където са Испания, Англия и Хърватия. В Дивизия В пък има интересни регионални сблъсъци. Там в група В1 са Чехия и Словакия, а в В4 – Уелс и Ирландия. Британците бяха в една група и в световните квалификации, където ирландците успяха да изпреварят \"драконите\" в директен спор за второто място, но след това отпаднаха на бараж от Дания. Именно \"Червения динамит\" е третият отбор в група В4. Балкански сблъсъци ще има в Дивизия С, където в група С4 са Румъния, Сърбия и Черна гора. България също е в Дивизия С, но попадна в третата група. Тимът на Петър Хубчев е заедно със Словения, Кипър и Норвегия. Още една възможност за Евро 2020, или шанс за експерименти \"Лигата на нациите е турнир, който трябва да замени приятелските мачове, които не водят до сериозен интерес\", така от УЕФА представиха новата си надпревара. В турнира ще участват всички 55 страни, членуващи в УЕФА. Лига на нациите ще разпредели четири квоти за европейското първенство през 2020 г. Това ще са четирите победители от Дивизия А в турнира. Четирите тима, които пък са на дъното, ще изпаднат в Дивизия В. Същата е процедурата и с останалите дивизии, като първите се качват нагоре, а последните изпадат за следващия двегодишен цикъл. По този начин от УЕФА искат да създадат още една възможност на по-малките отбори да се класират за европейски първенства. Победителите от групите се класират на финалната четворка с полуфинали и финал, който ще се играе през юни 2019 г., когато ще бъде определен първият шампион. Достатъчно ли е обаче това, за да се отнесат отборите сериозно към турнира? Селекционерът на Германия Йоаким Льов харесва идеята и смята, че Лигата на нациите ще предложи много интересни мачове. \"Аз лично съм за, защото това ще помогне да видим някои момчета в състезателка обстановка. И сега имаме Купата на конфедерациите, но тя не е всяка година, а мачовете за младежките гарнитури са по-специфични\", каза Льов. Очаква се Германия да бъде един от отборите, които да експериментират напълно в Лигата на нациите. Подобен беше подходът на Льов за Купата на конфедерациите през лятото на 2017 г., когато заложи на футболисти без опит в националния отбор. Селекционерът на Англия Гарет Саутгейт все още се въздържа от категорично мнение. \"По-хубаво е от контролни срещи, защото искаме сериозни мачове, в които футболистите ще играят под напрежение\", каза Саутгейт. Неговото основно притеснение, а и на останалите треньори е и без това сгъстеният календар в европейския футбол. \"Много внимателно трябва да преценим дали футболистите ще успеят да играят още мачове. И в момента умората е голяма, особено за тези от Висшата лига\", каза още Саутгейт.", "date": "2018.01.24", "title": "Лигата на нациите осигури серия мачове между Германия, Франция и Холандия"}
{"url": "https://www.dnevnik.bg/zdrave/2018/01/24/3117898_lichnite_lekari_se_oplakaha_ot_zabaveni_plashtaniia/", "text": "В писмо до здравния министър и до медиите днес Националното сдружение на общопрактикуващите лекари се оплака, че Министерството на здравеопазването и Националната здравноосигурителна каса не са изплатили част от дължимите суми на личните лекари за месеците септември, октомври, ноември и декември 2017 г. От здравното министерство поясниха пред медиите, че всички плащания, които се чакат от ведомството, са направени своевременно, а от здравната каса признаха, че проблемът се проявява при тях и той е технически. В писмото на общопрактикуващите лекари се посочва, че лекарите не са си получили държавната компенсация за потребителските такси на пенсионерите за последните четири месеца на миналата година, както и дължимите суми по национални програми за ваксинопрофилактика на рака на маточната шийка и ротавирусните инфекции. Пенсионерите плащат по 1 лев потребителска такса при джипито си, а останалите 1.90 лв. (до пълната държавна такса от 2.90 лв.) се покриват от бюджета на здравното министерство и се изплаща от здравната каса. Ваксините също по закон се поемат изцяло от държавния бюджет. Личните лекари твърдят, че не само не са получили средствата по тези пера, но дори се налага да плащат данък върху тях все едно са ги получили, защото вече са издали фактури, за да си отчетат периода. Технически проблем  От пресцентърът на Националната здравноосигурителна каса обясниха, че проблемът е технически. \"Лекарите, които работят с по-нови компютърни конфигурации, са свързани с касовите си апарати и при тях няма проблем с отчитането и заплащането на допълнителните суми към потребителската такса на пенсионерите. Практиките със стари компютри или стари касови апарати имат проблем при осигуряване на комуникацията между тях. НЗОК, съвместно с Българския лекарски съюз, работи за решаване на тези чисто техническите проблеми\", се посочва в обяснението на институцията. От касата гарантират, че макар и със закъснение, забавените средства за потребителската такса на пенсионерите ще бъдат изплатени на общопрактикуващите лекари. За колко пари става въпрос Министерството на здравеопазването е направило към НЗОК всички заявени трансфери за потребителската такса при общопрактикуващите лекари, гласи съобщението на ведомството в отговор на писмото на сдружението на джипитата и прилагат справка на средствата. За 2017 г. по бюджета на Министерство на здравеопазването са утвърдени трансфери към НЗОК в размер на 24 млн. лв, като повече от половината от тях - 15.4 млн. лв. са предвидени за потребителските такси за пенсионерите. Към края на годината са били изплатени всички средства по това перо до септември включително, а този януари са разпоредени и парите за октомври и ноември, става ясно от съобщението на ведомството. \"През месец януари 2018 г. Министерството на здравеопазването е извършило плащане в размер на 6.7 млн. лева за извършена медицинска дейност през месеците октомври и ноември 2017 г., в т.ч. сумите за потребителска такса в размер на 4.6 млн. лева\", посочват от министерството. Направени са и всички трансфери, заявени от НЗОК, за ваксини за рак на маточната шийка и за дейностите по прилагането им, както и за контрол и лечение на ротавирусните гастроентерити, допълват от там.", "date": "2018.01.24", "title": "Личните лекари се оплакаха от забавени плащания, здравната каса обясни, че има технически проблем"}
{"url": "https://www.dnevnik.bg/evropa/2018/01/24/3117894_es_triabva_da_uskori_finansiraneto_za_siriiskite/", "text": "Кметът на турския град Газиантеп, приел голяма част от бягащите от войната в Сирия, призова Европейския съюз да изпълни обещанията си за подкрепа, докато общината се опитва да осигури на хората по-постоянна издръжка, предаде \"Ройтерс\". Турция прие около 3.5 милиона бежанци от Сирия, а южният град приюти 500 000 души, или една четвърт от населението си. След като повече от милион бежанци преминаха през Турция за ЕС през 2015 г., блокът се съгласи да плаща на Анкара в замяна на това Турция да сътрудничи за спиране на мигрантите. Благодарение на сделката притокът на бежанците значително намаля. ЕС заявява, че е отпуснал трите милиарда евро, които е обещал на Турция за 2016-2017 г., макар по-малко от 2 милиарда да са били предоставени досега заради процедурни въпроси. \"Очакваме ЕС да изпълни обещанията си по най-бързия възможен начин\", каза Фатма Сахин, кмет на Газиантеп и изтъкнат член на партията на турския президент Реджеп Тайип Ердоган. Сахин иска блокът да се ангажира повече, след като Газиантеп започна на само да осигурява храна и подслон на бежанците, но и да им предлага образование, здравни услуги и работни места. След сключването на сделката за мигрантите през 2016 г. отношенията между ЕС и Турция се влошиха, тъй като съюзът смята, че Ердоган управлява авторитарно и се отнася жестоко към критиците си, особено след проваления опит за преврат през юли 2016 г. Макар Ердоган да иска сирийските бежанци да се завърнат по домовете си, Сахин знае, че това няма да се случи в близко бъдеще. \"Сключихме споразумение с ЕС. Турция изпълнява напълно ангажиментите си\", подчерта тя, като добави, че първият транш от 3 милиарда евро трябва да дойде бързо. \"Не е ясно дали ще има втори такъв в момента и искаме всичко да се случи както беше обещано и по най-бързия възможен начин\", каза тя за другите три милиарда евро, които блокът колебливо обеща, но не обсъжда дали и как ще процедира.", "date": "2018.01.24", "title": "ЕС трябва да ускори финансирането за сирийските бежанци, настоя турски кмет"}
{"url": "https://www.dnevnik.bg/video/novinite_na_bnt/2018/01/24/3117914_video_drugite_novini/", "text": "Подкрепа за зелен билет при замърсен въздух Столичното метро на 20 Дървени стърготини срещу заледяване Роботи ще сгъват дрехите Дамски пробив в \"Оскар\" надпреварата", "date": "2018.01.24", "title": "Видео: Другите новини"}
{"url": "https://www.dnevnik.bg/sport/2018/01/24/3118003_marica_dopusna_tejka_zaguba_i_v_tretiia_si_mach_v/", "text": "Марица\" записа трета загуба в груповата фаза на волейболната Шампионска лига, след като отстъпи с 0:3 (16:25, 24:26, 12:25) от полския \"Хемик\" (Полице). Българският шампион остава на последното място в своя поток, като до момента има само един спечелен гейм. Възпитаничките на Иван Петков успяха да се противопосавят на полякини само във втората част, когато дори имаха възможност да я спечелят, но във важнит емоменти се пропукаха. Срещата продължи само 83 минути, а \"Хемик\" взе втора победа в групите. За шампионките на Полша добър мач направи българската националка Страшимира Симеонова. Опитният център беше постоянна заплаха за волейболистките на \"Марица\". Най-резултатна в състава на \"Хемик\" беше Наталия Мерджик с 15 точки, от които осем блокади. Малвина Смарчек добави 13 точки. \"Доволна съм, че спечелихме убедително, за нас беше много важно. \"Марица\" ни затрудни на моменти, те не са същия отбор, който беше в началото на сезона\", каза Симеонова след мача в ефира на Диема Спорт. От тима на \"Марица\" на ниво беше само Симона Димитрова, която реализира 11 точки.", "date": "2018.01.24", "title": "\"Марица\" допусна тежка загуба и в третия си мач в Шампионската лига"}
{"url": "https://www.dnevnik.bg/sviat/2018/01/24/3118006_letishte_i_magistrala_aleksandur_makedonski_smeniat/", "text": "Летището на Скопие \"Александър Велики\" и международната магистрала през Куманово и Гевгелия \"Александър Македонски\", ще бъдат преименувани като знак на добра воля и затопляне на отношенията между Македония и Гърция. Това каза македонският премиер Зоран Заев на гръцкия си колега Алексис Ципрас  на срещата им в кулоарите  на Световния икономически форум в Давос. В замяна Ципрас е готов да подкрепи евроатлантическата интеграция на Македония в Европейския съюз и НАТО, стига решение на спора за името - в който има напрежение и заради други символи, използвани от Скопие - да бъде взето в хода на преговорите. Той каза, че е време да се вземат решения с \"разум и отговорност\". Според Заев магистралата ще се казва \"Приятелство\". Ципрас пък каза след срещата, че е необходимо справяне с \"иредентизма във всичките му форми\". \"Не само че искаме да решим спора за името, а и да поставим двустранните отношения на твърда основа,\" обясни още гръцкият министър-председател. По думите му трябва да има \"гаранции, че няма да оставим нито една дупка, нито ще се появяват подобни предизвикателства в близкото бъдеще.\" Гръцкият премиер припомни \"червената линия\" на редица правителства в Атина, че решението за името трябва да е \"ерга омнес\" - за всеобща употреба, което значи, че Македония трябва да използва името, което предстои да бъде договорено, както в двустранен и международен план, така и във вътрешен, когато тя стане част от Европейския съюз или НАТО, където членува и Гърция. Очакваше се спорът за името да е водеща тема в двустранната среща на фона на напредъка в преговорите за името на Македония, но и на настроенията по въпроса в Гърция, където  в неделя имаше протести  срещу включването на думата \"Македония\" в бъдещото име на страната, а тази седмица се очакват още демонстрации. Македонският външен министър Никола Димитров даде  сигнал за възможната промяна  още миналата есен, без обаче да я потвърждава окончателно.", "date": "2018.01.24", "title": "Летище и магистрала \"Александър Македонски\" сменят името си, обеща Заев на Ципрас"}
{"url": "https://www.dnevnik.bg/sport/2018/01/24/3118009_lekariat_na_amerikanskiia_otbor_po_gimnastika_beshe/", "text": "Дългогодишният лекар на американския отбор по гимнастика Лари Насар беше признат за виновен по обвиненията в сексуален тормоз и насилие над млади състезателки. Федералният съд в Мичиган постанови 175 години затвор за Насар заради 160 случая на насилвания. \"Току що подписах смъртнава ви заповед. Това е важно за мен, защото вие не заслужавате да излезете повече на свобода, а трябва да сте в затвора\", каза съдия Розмари Акилина, докато четеше присъдата на Насар. Той се извини на жертвите си, но магистратите определиха поведението му като неискрено и цинично. През ноември 2017 г. Насар се призна за виновен по седем обвинения, но поиска да получи по-лека присъда. Той вече излежава просъда от 60 години за детска порнография. Първите обвинения към Насар датират от 2016 година. Тогава  носителката на три златни олимпийски медала Габи Дъглас  разкри, че е била насилвана. \"Не споделих публично преживяванията си заедно с много други неща, защото през годините  бяхме принудени да си мълчим , а някои неща бяха изключително болезнени\", написа 21-годишната Дъглас в \"Инстаграм\". След това Макайла Марони - олимпийска шампионка от Лондон 2012, също  обвини Насар в сексуален тормоз . Обвинения дойдоха и от друга златна медалистка - Али Райсман.", "date": "2018.01.24", "title": "Лекарят на американския отбор по гимнастика беше осъден на 175 години по обвиненията в сексуален тормоз"}
{"url": "https://www.dnevnik.bg/citat_na_deniia/2018/01/24/3117927_citat_na_denia_zalaganeto_na_machove_e_chast_ot/", "text": "Залагането на мачове е част от културата на футболистите. Поне 50% от тях го правят. Така, ако започнем да наказваме за това, то отборите ще останат без играчи\". Бившият английски национал  Джоуи Бартън  изтърпява наказание за залагане на футболни срещи и изчаква да се върне на терена. Халфът, който в кариерата си игра за \"Бърнли, \"Манчестър сити\", КПР, \"Марсилия\" и \"Рейнджърс\", беше глобен с 30 хиляди паунда, но всячески се опитва да оправдае наказанието си. Според Бартън да се залага на футболни мачове няма нищо лошо. \"Манипулирането на резултати е нещо много лошо, но аз говоря за безобидни залози, в които не намирам нищо лошо\".", "date": "2018.01.24", "title": "Цитат на деня: Залагането на мачове е част от културата на футболистите"}
{"url": "https://www.dnevnik.bg/razvlechenie/2018/01/24/3118013_eltun_djon_obiavi_che_trugva_na_3-godishno_proshtalno/", "text": "Елтън Джон обяви в сряда, че от септември започва тригодишно прощално световно турне, след което ще спре да пътува и ще се отдаде на семейния живот. Обиколката ще започне от САЩ и ще продължи до 2021 г., след което ще настъпи краят на продължилите над 50 години изяви по световните сцени. Приоритетите ми се промениха след като със съпруга ми Дейвид Фърниш станахме родители на две деца, заяви той, цитиран от \"Ройтерс\". \"Толкова ги обичам! Не искам да ми липсват и не искам да им липсвам. Напътувах се\", добави 70-годишната британска звезда. \"Ще бъде страхотно да мога да благодаря на хората\", добави той за световното си турне Farewell Yellow Brick Road. \"Това е добър начин да си тръгнеш с трясък. Не съм от тези, дето тихомълком ще се изнижат\". Сър Елтън Джон отхвърли днес спекулациите на британските таблоиди, че се оттегля заради влошено здраве. Но той напомни, че пътува за концерти от 17-годишеk и \"физически не мога повече, искам повече да съм си у дома с децата ми\". След дългогодишна връзка Джон и Фърниш сключиха брак през 2014 г. и отглеждат синовете си Закари (на 7 години) и Илайджа (на 5), родени от т.нар. сурогатна майка.", "date": "2018.01.24", "title": "Елтън Джон обяви, че тръгва на 3-годишно прощално световно турне"}
{"url": "https://www.dnevnik.bg/bulgaria/2018/01/24/3118032_v_energetikata_ima_korupcionni_shemi_zashtoto_niama/", "text": "Вицепремиерът Валери Симеонов заяви пред \"Фокус\", че има пропаст в управляващата коалиция, причинена от липсата на кадри на \"Обединени патриоти\" в енергийния сектор. Според него там продължават да съществуват корупционни схеми, защото няма контрол за взиманите решения. По думите му в бранша няма нито един представител на \"Обединени патриоти\" и така нямало кой да следи какво се случи. \"Неблагополучията в определени сектори се дължи само на ГЕРБ. В енергетиката продължават да съществуват корупционни схеми. Пример е случаят с фалшивия търг за купуване на варовик от държавната ТЕЦ \"Марица изток\" II, за който съм подал сигнал в прокуратурата\", каза Симеонов. Той добави, че е шокиран от извършващата се в момента смяна на управителния съвет на Енергийния системен оператор. Вицепремиерът определи предприятието като най-печелившото в България. По думите му операторът генерира годишни печалби от половин милиард лева. \"Сменя се управителният съвет без да има каквато и да било консултации с коалиционния партньор\", заяви Симеонов и уточни, че не поема отговорност, какво ще стане в Електроенергийния системен оператор. Вицепремиерът уточни, че е уведомил за случая премиера Бойко Борисов.", "date": "2018.01.24", "title": "В енергетиката има корупционни схеми, защото няма контрол от кадри на \"Обединени патриоти\", смята Симеонов"}
{"url": "https://www.dnevnik.bg/sport/2018/01/24/3118036_beker_izdirva_lipsvashtite_si_trofei_ot_golemiia_shlem/", "text": "Бившият №1 в световния тенис Борис Бекер прави отчаян опит да избегне фалита и да плати огромните си дългове. Германската легенда се обърна за публична помощ в търсене на пет от шестте си трофея от Големия шлем. Бекер твърди, че те са изгубени, но иска да ги намери, след което да ги продаде. През юни 2017 г. Бекер обяви, че е банкрутирал. Той твърди, че двете му титли от  Australian Open , които спечели през 1991 и 1996 г., както и тези от \"Уимбълдън\" (1985, 1986 и 1989 г.) липсват. Германецът не знае къде е и златният му медал на двойки от олимпийските игри в Барселона през 1992 г. \"Господин Бекер не може да открие отличията си, не знае къде са\", гласи съобщение на бившия тенисист и неговият личен финансист. От германската тенис федерация, \"Ол Инглънд клуб\", Американската тенис асоциация, Тенис Австралия, както и Залата на славата съобщиха, че те също не знаят къде са трофеите на германеца. През юни Лондонският съд по несъстоятелност постанови, че Бекер дължи голяма сума на частни банкови структури, но няма достатъчно средства, за да ги плати. Никъде обаче не се споменава колко точно са дълговете на легендарния тенисист. \"В момента издирваме съвместно неговите отличия, чрез които да сключим договор за покриване на дълговете му през следващите три години. В същото време ще продължим и разследване за други възможни плащания на дълговете, включително чрез собственост в Обединеното кралство или чужбина\", казва още съдът. По време на 15-годишната си професионална кариера Борис Бекер спечели 64 титли, както и над 25 милиона долара от наградни фондове. Германецът е най-младият шампион на \"Уимбълдън\" – 17 години и 228 дни през 1985 г. и вторият най-млад победител в турнир от Големия шлем. В последните години Бекер беше треньор на  Новак Джокович , но двамата се разделиха през 2016 г.", "date": "2018.01.24", "title": "Бекер издирва липсващите си трофеи от Големия шлем, за да си плати дълговете"}
{"url": "https://www.dnevnik.bg/photos/2018/01/24/3117533_fotogaleriia_svetovnite_snimki_na_denia_-_24_ianuari/", "text": "Ято скорци над Рим, Италия.", "date": "2018.01.24", "title": "Фотогалерия: Световните снимки на деня - 24 януари 2018 г."}
{"url": "https://www.dnevnik.bg/sviat/2018/01/24/3117970_izolaciiata_ne_e_reshenie_kaza_merkel_predi/", "text": "Лидерите на Германия, Франция и Италия предупредиха в сряда на Световния икономически форум в Давос, че не бива да се допуска завръщане към национализма и протекционизма. Германският канцлер Ангела Меркел дори напомни за двете световни войни и отправи предизвикателство към аудиторията с въпроса дали изобщо светът си е взел поука от тях. Речите на президента Еманюел Макрон и на премиера Паоло Джентилони идват малко преди пристигането в швейцарския курорт на американския президент Доналд Тръмп, който ще говори в петък. За изминалата първа година от мандата му в Белия дом Тръмп оттегли страната си от глобалното споразумение за борбата с ефекта от човешката дейност върху промените в климата и от тихоокеанското споразумение за свободна търговия, защото американските интереси не били достатъчно защитени. Множество страни в Европа и Азия, които от Втората световна война средяха какво прави Вашингтон за оформянето на световния ред, сега са разочаровани и объркани, коментира \"Ройтерс\". \n     \"Наблюдаваме национализъм, популизъм е атмосфера на разединение в много държави\", каза Меркел в Давос. \"Вярваме, че изолацията няма да ни помогне. Убедени сме, че трябва да си сътрудничим, че протекционизмът не е отговор (на проблемите). Наистина ли не се научихме от историята?\", каза Меркел. В словото си тя повтори призива от срещата на Г-7 през май - първата с участието на Тръмп: \"Европа трябва да вземе съдбата си в собствените си ръце\". В словото си Макрон - най-младият френски президент, говорил пред форума, обяви, че \"Франция се завърна в сърцето на Европа\" и че \"не може да има френски успех без европейски успех\". Той призова за един по-амбициозен Европейски съюз, както и до края на годината да се изработи визия накъде ще се развива съюзът в следващите 10 години, което бе веднага коментирано като не особено реалистичен срок за работа по подобна сложна задача. Освен това, без да споменава конкретни страни, Макрон каза, че \"който не иска да продължи напред, да не пречи на най-амбициозните в залата\". Вратата на съюза е отворена, допълни той с намек, че който не иска да спазва стандартите му, може да си тръгне. Президентът говори близо 1 час, в който се обяви в защита на глобализацията и за глобални действия за овладяването на икономическите сили, довели до възхода на популистите. \"Намираме се в ситуация, в която на хората се казва по обществени и финансови въпроси, че отговорът е да се прави по-малко, да се съкращават данъци в едно надбягване към дъното, в което няма граници\", добави той седмици след приемането в САЩ на една от най-амбициозните данъчни реформи от над 30 години насам, в която се намаляват и много данъци с цел привличане на инвестиции. \"Ако не се договорим за стандарти за международно сътрудничество, никога няма да убедим средната класа и работниците, че глобализацията е за тях\", каза още Макрон. Той говори обстойно и за климатичните промени, за това, че поставените цели вече не се постигат и че французите са решили страната им да е световен лидер по този въпрос. До 2021 г. ще затворя всички елекстростанции на въглища, а създаването на приятна за живот среда е едно от средствата да привлечем таланти и да станем конкурентоспособни, добави Макрон. Той се радва на специално отношение от Тръмп, който го покани на държавно посещение в САЩ като отклонение от наложената от години традиция първата подобна най-висша проява на междудържавни отношения да е запазане за британците.", "date": "2018.01.24", "title": "Изолацията не е решение, каза Меркел преди пристигането на Тръмп в Давос"}
