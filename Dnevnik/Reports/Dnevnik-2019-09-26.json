{"url": "https://www.dnevnik.bg/photos/2019/09/26/3968314_fotogaleriia_svetovnite_snimki_na_denia_-_26_septemvri/", "text": "Дете държи току-що излюпена морска костенурка, родена в защитено място за гнездене, създадено като част от програмата за опазване на морските костенурски на плаж близо до Михморет северно от Тел Авив, Израел.", "date": "2019.09.26", "title": "Фотогалерия: Световните снимки на деня - 26 септември 2019 г."}
{"url": "https://www.dnevnik.bg/bulgaria/2019/09/26/3968853_boil_banov_shte_ima_novi_pravila_za_naznachavane_na/", "text": "Директорите на училищата по изкуствата ще променят правилата за назначаване на учители, така че водеща да е биографията и качествата им да преподават. Това съобщи министърът на културата Боил Банов в Балчик след проведена среща с директорите на 23-те средни училища под ръководството на културното ведомство, цитиран от БНТ. Повод за решението е  казусът с известната оперна певица Дарина Такова , която искаше да стане преподавател в Националното музикално училище \"Любомир Пипков\". За да заеме длъжността учител обаче, тя трябваше да изпее пет произведения, за да се установи може ли да пее. \"Министерството в новия бюджет ще създаде фонд, програма, който да подпомага проекти на нашите училища по изкуствата, в който под формата на майсторски класове и други подобни да могат да канят големи български звезди\", коментира Банов.", "date": "2019.09.26", "title": "Боил Банов: Ще има нови правила за назначаване на учители по изкуства"}
{"url": "https://www.dnevnik.bg/politika/2019/09/26/3968402_cenko_chokov_otnovo_se_priceli_v_kmetski_post_sega_v/", "text": "Подсъдимият бивш кмет на село Галиче Ценко Чоков отново ще участва в изборната надпревара, този път желанието му е да оглави община Бяла Слатина. Чоков е  осъден на първа инстанция  като ръководител на банда за рекет, лихварство, побоища и палежи. Заради процеса в началото на 2018 г. бяха прекратени и правомощията му като кмет на врачанското село Галиче. Ценко Чоков, който е избиран за кмет на Галиче четири пъти от различни политически сили (последно през 2015 г. от ДПС), сега е издигнат от местната коалиция \"Новото време\". На изборите на 27 октомври той ще се конкурира с кандидатите на ГЕРБ и на \"БСП за България\" Иво Цветков и Борислав Попов. Чоков е и водач на листата с кандидати за общински съветници на коалицията. Същевременно за кмет на управляваното доскоро от Чоков село Галиче сега се е кандидатирала съпругата му Цветелина Нелова, издигната също от местната коалиция \"Новото време\". Ценко Чоков е с все още невлязла в сила присъда от четири и половина години затвор за ръководство на престъпна група за рекет, палежи и побой. През май 2018 г. той беше осъден на първа инстанция за общо три престъпления - причиняване на средна телесна повреда, отвличане и палежи. Миналата есен Чоков беше освободен  под домашен арест  заради влошено здравословно състояние, но впоследствие съдът  отново го върна зад решетките , след като той наруши мярката за неотклонение и беше забелязан в ресторант в София.", "date": "2019.09.26", "title": "Ценко Чоков отново се прицели в кметски пост, сега в община Бяла Слатина"}
{"url": "https://www.dnevnik.bg/sviat/2019/09/26/3968424_kiberataki_zasegnaha_eurbus_i_subudiha_podozreniia_za/", "text": "Европейският самолетостроител \"Еърбъс\" е засегнат от серия хакерски атаки, в които на прицел са негови доставчици, съобщи  \"Франс прес\" , като се позова на източници от сферата на сигурността. Според събеседниците на агенцията има подозрения за \"китайска връзка\". Става въпрос за четири големи атаки в последните 12 месеца според двама от източниците, които разследват атаката. \"Еърбъс\" отдавна е изкушаваща цел заради технологиите, превърнали компанията в един от водещите самолетостроители и стратегически производител на военна техника. Смята се, че целта е била достъп до тайни в производството. През януари компанията потвърди, че е имало \"неправомерен достъп до данни\" след \"инцидент в сигурността\", но хора, запознати с атаките, смятат, че през последната година е имало далеч по-голяма операция. Според Ромен Ботан, специалист по сигурността в авиокосмическата индустрия, атаката потвърждава, че за хакерите са по-важна цел \"слабите звена\" по веригата - защитата на големи компании е добра, но по-малките (каквито са някои доставчици) са лесна мишена. Кой стои зад атаката Изглежда, хакерите са се интересували от технически документи, свързани със сертифицирането на различни части от самолетите. Задигнати са и документи, свързани с двигатели на военнотранспортния самолет A400M - едни от най-мощните в света. Макар никой от източниците на \"Франс прес\" да не може формално да идентифицира извършителите на атаката, подозренията са към китайски хакери предвид кражбата на чувствителна информация и мотива, който биха имали. Китай вече прозвежда първия си пътнически самолет С919, но държавният самолетостроител Comac все още не може да бъде сертифициран. Според един от собствениците двигателите са една от областите, в които научноизследователската и развойна дейност в Китай е слаба. Няколко от източниците вярват, че група, свързана с комунистическата партия - известна APT10 - може да е свързана с атаката. Възможно е обаче и друга група да е отговорна - JSSD, действаща като част от регионалното министерство на сигурността в източната провинция Дзянсу. Причината е, че тя работи основно в тази индустрия и наема хора, \"запознати с езика, софтуера и кодовете в авиацията\". Американското правосъдно министерство свързва последната гупа с с атака от миналата година срещу двигатели, разработвани от \"Дженерал електрик\" и френстата \"Сафран\". Франция и \"Еърбъс\" са в деликатно положение след атаката, казва събеседник на \"Франс прес\" - те трябва да имат предвид сериозните търговски връзки с Китай.", "date": "2019.09.26", "title": "Кибератаки засегнаха \"Еърбъс\" и събудиха подозрения за \"китайска връзка\""}
{"url": "https://www.dnevnik.bg/evropa/regioni/pokani/2019/09/26/3968409_obiavena_e_pokana_za_proekti_za_suzdavane_na/", "text": "Отворена е процедура за кандидатстване с проекти за създаване и развитие на регионални иновационни центрове. Основната цел на процедурата е изграждане и развитие на съвременна научноизследователска и иновационна инфраструктура за провеждане на приложни изследвания от отворен тип, способстващи за ускорено икономическо и социално развитие на българските региони. Фокусът на процедурата е върху създаването на работещо партньорство между бизнеса и науката в полза на регионалната икономика. Поканата е по оперативна програма \"Иновации и конкурентоспособност\" 2014 - 2020, приоритетна ос 1: \"Технологично развитие и иновации\". Крайният срок е  Допустими по настоящата процедура за подбор на проекти са само кандидати, които са  под формата на -   по смисъла на Закона за юридическите лица с нестопанска цел или еквивалентно лице по смисъла на законодателството на държава - членка на Европейското икономическо пространство, или", "date": "2019.09.26", "title": "Обявена е покана за проекти за създаване на регионални иновационни центрове"}
{"url": "https://www.dnevnik.bg/razvlechenie/2019/09/26/3968429_tom_hanks_shte_poluchi_zlaten_globus_za_cialosten/", "text": "Американският актьор Том Ханкс ще бъде почетен със \"Златен глобус\" за цялостно творчество в началото на 2020 г., обяви Холивудската международна пресасоциация. Наградата на името на Сесил Демил ще му бъде връчена на 5 януари. 63-годишният Ханкс е печелил награди \"Оскар\" и \"Златен глобус\" за ролите си във \"Филаделфия\" и \"Форест Гъмп\", съответно през 1994 и 1995 г. \"Повече от три десетилетия той приковава публиката с богати и увлекателни герои\", коментира президентът на организацията Лоренцо Сория и допълва, че колкото той е обаятелен на екрана, толкова е и през камерата като сценарист, продуцент и режисьор. Ханкс прави пробива си в киното в ролята на тийнейджър, заключен в тялото на възрастен човек, във филма от 1988 \"Голям\" (Big). Сред другите му големи заглавия са \"Безсъници в Сиатъл\", \"Спасяването на редник Райън\" и участието му като дубльор на куклата Уди в анимационната поредица \"Играта на играчките\". Следващата му поява на големия екран ще е в \"Красив ден в квартала\" в образа на детския телевизионен водещ от САЩ Фред Роджърс. Наградата \"Сесил Демил\" се дава всяка година на актьор, режисьор или продуцент, оставил трайна следа във филмовата индустрия. Сред последните отличени с нея са Джеф Бриджис, Дензъл Уошингтън, Мерил Стрийп и Опра Уинфри. През 2017 г. Стрийп използва трибуната на наградите, за критикува политиката на президента Тръмп спрямо имигрантите, и заяви, че Холивуд винаги е бил пълен с аутсайдери и чужденци и че ако те бъдат изгонени, няма да остане за гледане нищо друго освен футбол и смесени бойни изкуства. Миналата година Уинфри говори за междурасовите отношения и даването на повече сила на жените, след като тя се превърна в първата чернокожа жена - носителка на наградата. В последната седмица в \"Туитър\" профила си Ханкс призовава последователите си да осъзнаят значението на това да се регистрират да гласуват. Има вероятност той да използва възможността и да засегне политически проблеми по време на речта си в Бевърли хилс на 5 януари.", "date": "2019.09.26", "title": "Том Ханкс ще получи \"Златен глобус\" за цялостен принос"}
{"url": "https://www.dnevnik.bg/detski_dnevnik/2019/09/26/3968448_okolo_7_ot_zrelostnicite_ne_sa_izdurjali_i/", "text": "Около 7% от зрелостниците тази година са останали с двойки на матурата по български език и литература и след поправителната сесия, съобщава в. \"Сега\". На втория зрелостен изпит, който е по предмет по избор, скъсаните на септемврийската сесия са около 5%. Данни на Министерството на образованието и науката (МОН), предоставени на вестника, показват, че на първата задължителна матура по български език и литература през май са се явили 49 336 зрелостници. Получилите слаба оценка са 4307, като от тях на септемврийската сесия са се явили близо половината – 2111 дванадесетокласници. Скъсаните отново са 1171 ученици, или около 7% от випуска. От явилите се на втория зрелостен изпит 39 337 ученици скъсаните са 2590. От тях на поправка през септември са се явили 1400, като 614 отново са скъсани, т.е. 1804 ученици, или 4.5%, остават със \"слаб\" 2. За учениците със слаби оценки МОН разреши да се проведе извънредна, трета поправителна сесия. Тя е по изключение и се отнася за всички ученици от 5 до 12 клас, които не са се явили на редовните поправителни сесии. Поправителните изпити ще се организират от училището, в което учат децата. До момента молби за участие в третата сесия са подали само 20 ученици. Учениците, които не са издържали държавни зрелостни изпити, остават без дипломи и могат да се явят догодина. Те имат право да започнат работа, както и да се запишат в професионално обучение за придобиване на втора степен на професионална квалификация.", "date": "2019.09.26", "title": "Около 7% от зрелостниците не са издържали и поправителната матура по български език"}
{"url": "https://www.dnevnik.bg/skorost/2019/09/26/3968016_dnes_se_otbeliazva_evropeiskiia_den_bez_zaginali_na/", "text": "За четвърта поредна година на територията на цяла Европа ще се проведе мащабната операция EDWARD – Европейски ден без загинали на пътя (European Day Without A Road Death). Инициативата е на Европейската мрежа на службите на пътна полиция – TISPOL, съобщиха от МВР. При предишните три издания на инициативата целта за цяла Европа така и не е постигната, като през 2016 година на този ден са загинали 48 души, а през 2017 и 2018 година по 43-ма. В България през 2018-та и 2016 г. няма катастрофи с фатален край, а през 2017-а има една жертва. Операцията EDWARD e част от Европейската седмица на мобилността, като целта е да се ограничат до минимум жертвите на пътнотранспортни инциденти. Мотото, избрано от организаторите тази година, е \"Обичам семейството си! Да го пазим на пътя!\". Проектът насърчава участниците в пътното движение да мислят на първо място за безопасността, докато шофират, вървят пеш или карат велосипед. Да са наясно с рисковете, на които може да изложат своя и живота на останалите участници в движението, и не на последно място – как всеки може да допринесе за намаляване на рисковите ситуации на пътя. На сайта на Пътна полиция е активна и специална секция, посветена на  EDWARD . Предвидена е възможност и всеки може да се включи в проекта със  своя инициатива и обещание .", "date": "2019.09.26", "title": "Днес се отбелязва европейският ден без загинали на пътя (видео)"}
{"url": "https://www.dnevnik.bg/bulgaria/2019/09/26/3968427_jurnalisti_protestirat_v_podkrepa_na_bnr_pod_naslov_da/", "text": "Никой до момента не е назовал официално кои са обаждалите се по телефона. Светослав Костов не е коментирал изнесеното от колегите му. Той излезе в началото на седмицата с  отворено писмо, в което отрича  да е оказвал натиск и заплаши със съд обвинилите го. Директорът на радиото даде знак, че не смята да подава оставка. За утре е насрочено  заседание на СЕМ, на което да се обсъжда съдбата на Костов  след изнесените от журналистите от \"Хоризонт\" данни, които наздорниците определиха като \"потресаващи\".. Задължително условие, за да се състои то, е петимата членове на регулатора присъстват.      Съмнение, че Светослав Костов ще бъде сменен изразиха днес и журналистите на протеста. Чувствам се предадена и то от колега , защото директорът на БНР Светослав Костов е наш колега, но за трите месеца от избирането му, се обърна срещу нас, коментира пред \"Дневник\" Маргарита Петрова от програма \"Хоризонт\". Не очаквам прокуратурата да направи каквото и да било, за да се стигне до истината, каза Еми Барух.", "date": "2019.09.26", "title": "\"Да дадем сигнал\": журналисти протестираха в подкрепа на БНР (видео)"}
{"url": "https://www.dnevnik.bg/bulgaria/2019/09/26/3968461_zaradi_lichnata_mu_sigurnost_polfriiman_shte_ostane_v/", "text": "Предсрочно освободеният от затвора Джок Полфрийман ще остане в дома за временно настаняване в Бусманци, докато няма решение на съда, последвано от искането на главния прокурор, заяви заместник вътрешният министър Стефан Балабанов, цитиран от \"Нова телевизия\". Той допълни, че австралиецът няма да бъде освободен заради неговата персонална сигурност. Джок Полфрийман  беше освободен предсрочно  от Централния софийски затвор през уикенда след решение на Софийския апелативен съд. Той обаче нямаше валидни документи за самоличност и  беше транспортиран  до центъра за временно настаняване на чужденци в Бусманци. Полфрийман очаква посолството на Австралия в гръцката столица Атина да му издаде временен паспорт, за да бъде освободен. Развитието по казуса доведе до критики към  съдебния състав , отекна и в парламента. \"МВР чака в момента всички нужни документи, за да напусне този човек страната. МВР ще изпълни решение на съд тогава, когато всичко е ясно\", каза днес Балабанов. До момента в министерството не са постъпвали документи от австралийските власти, които да позволят свободното придвижване на Полфрийман и напускането му на Дома за временно настаняване. Междувременно днес заместник правосъдният министър Николай Проданов коментира, че дори при напускането на затвора преди ден австралиецът се е държал агресивно. \"Този човек е с ниво на агресивност много по-високо от средното. Той е бил такъв в момента, в който е извършил престъплението, беше такъв и при нас през всичките тези 12 години. Той беше такъв и в момента, в който излезе от затвора\", допълни той. Също днес Софийският градски съд отново изпрати на Върховния касационен съд (ВКС) делото по искането за условно предсрочно освобождаване на Джок Полфрийман с изпълнени указания и доказателства за връчен препис от  искането на главния прокурор  за възобновяване на делото на осъденото лице, съобщиха от пресцентъра на СГС.  Вчера ВКС отказа да образува  производство по искането на Сотир Цацаров за възобновяване на делото за предсрочно освобождаване на австралиеца Джок Полфрийман и върна на Софийския градски съд (СГС) документите за окомплектоване. Делото по искането за отмяна на предсрочното освобождаване на Полфрийман ще бъде разпределено публично.", "date": "2019.09.26", "title": "Заради личната му сигурност Полфрийман ще остане в дома в Бусманци до решението на съда"}
{"url": "https://www.dnevnik.bg/sport/2019/09/26/3968444_ot_gola_na_old_traford_kum_kontrolnoto_po_psihologiia/", "text": "Усещането да вкараш гол на \"Олд Трафорд\" вероятно е изключително. Особено ако си на 16 години и отбележиш за отбор от третото ниво на английския футбол. Такъв е случаят с Люк Матисън, с чийто гол \"Рочдейл\" изравни за 1:1 срещу \"Манчестър юнайтед\" в двубой от турнира за Купата на лигата. Впоследствие домакините спечелиха с 5:3 след дузпи. Въпреки това за Матисън ще остане незабравим спомен. \"Това е много специален момент\", каза 16-годишният футболист.    Тийнейджърът бързо трябва да пренасочи вниманието си към училище. Той посочи, че ден след мача му предстои контролно по психология. \"Рочдейл\" и училището ме подкрепят много. Обичам да уча. Това е, което искам да правя. Във футбола нямам сигурност - не знаеш какво може да стане. Можеш да си най-добрият играч в света, но всичко е възможно. Искам да имам резервен вариант за всеки случай\", каза Матисън. Той допълни, че голяма част от приятелите му са привърженици на \"Манчестър юнайтед\". Той самият е за \"Норич\", тъй като баща му е фен на \"канарчетата\". Мениджърът на \"Рочдейл\" Брайън Бари-Мърфи определи Матисън за изключително момче. Той посочи, че 16-годишният футболист е отличник и в училище, и на терена.", "date": "2019.09.26", "title": "От гола на \"Олд Трафорд\" към контролното по психология на другия ден"}
{"url": "https://www.dnevnik.bg/v_pamet/2019/09/26/3968478_pochina_frenskiiat_prezident_jak_shirak/", "text": "Бившият френски президент Жак Ширак почина на 86-годишна възраст. Това съобщава \"Франс прес\", като се позовава на семейството му. Жак Ширак бе президент на Франция два мандата - от 1995 до 2007 г. - седмият държавен глава на Петата република. Преди това освен два пъти министър-председател (в продължение на 18 години) и кмет на Париж. Политическата му кариера е една от най-дългите в Европа. Няколко години той имаше проблеми с паметта, за които се смята, че може да са свързани с Алцхаймер или с инфаркт, който получи, докато бе на поста. От комунист към либерал Роденият в Париж Ширак е в активните си политически години консерватор - под негово лидерство се сформира Съюзът на народното движение, по-късно оглавен от Никола Саркози (спечелил един мандат след Ширак). В началото на кариерата си обаче е комунист. По-късно се обучава в елитното Национално училище за администрация. Сражава се в алжирската война малко след постъпването си в партията, като задейства лични връзки, за да бъде изпратен.      Тласък на политическия му живот дава назначаването му като началник на кабинета на премиера Жорж Помпиду през 1962 г. Десетилетие по-късно той все още говори за нуждата от силна държавна намеса в икономиката и е на евроскептични позиции. През 80-те либерализмът на американския президент Роналд Рейгън е предпочитаната му идеология, защитник на обединена Европа. Сред моментите, с които се прочува като президент на международната сцена, е съпротивата срещу инвазията в Ирак през 2003 г. Заради отказа му да се включи, както и този на Германия, САЩ определят Франция и Германия като \"старата Европа\". Това вдига сериозно рейтинга на Ширак, който открито заявява, че войната трябва да е \"крайна мярка\", и го прави един от най-популярните президенти в историята на Франция. След като е преизбран обаче, във втория си мандат (до 2007 г.) става един от най-непопулярните.      Той обаче ще остане в историята и като президент, чийто мандат е белязан от икономическа стагнация и липса на реформи, задълбочила неравенството във Франция. Преди 7 години той също така получи двегодишна условна присъда, след като бе признат за виновен, че е присвоил обществени средства като кмет на Париж, за да финансира партията си.", "date": "2019.09.26", "title": "Почина френският президент Жак Ширак"}
{"url": "https://www.dnevnik.bg/biznes/2019/09/26/3968450_deputatite_izkljuchiha_bankata_za_razvitie_ot_zakona/", "text": "Депутатите изключиха Българската банка за развитие (ББР) от обхвата на публичните предприятия с приетия на второ четене нов Закон за публичните предприятия, съобщи БТА. Това е лобистки текст, възрази Христо Проданов от БСП. ББР е създадена да подпомага малкия и средния бизнес, а тя не изпълнява функциите, за които е създадена, заяви той. По думите му, банката е източник на \"свежи\" средства за четири-пет човека.  Законът е част от ангажиментите, които България пое в хода на присъединяването към еврозоната, а обявената от вносителя - Министерския съвет, цел е управлението на държавните компании да се модернизира съобразно най-добрите международни практики. С одобрените днес текстове изискванията на новия нормативен акт обаче няма да се прилагат за дружествата, които осъществяват дейност като кредитни институции, и за техните дъщерни дружества, каквато е банката за развитие. Текстът за изключването на ББР от обхвата на новия закон е внесен от депутата от \"Атака\" Десислав Чуколов. Той обосновава предложението си с това, че банката е обект на регулации от страна на БНБ и Комисията за финансов надзор и попадането й в обхвата и на Закона за публичните предприятия би могло да доведе до дисбаланси и наличието на двойна и тройна отчетност. Предвидените общи правила могат да доведат до дисбаланс с някои специфични правила за дружествата във финансовия сектор, е записал депутатът в мотивите. Според него, правилата, прилагани при отчетността на кредитните институции, са синхронизирани с добрите практики в ЕС като основен надзорен орган в момента е БНБ, а в бъдеще - и Европейската централна банка. Самото Министерство на финансите  се е изказало отрицателно  срещу това изключение с аргумента, че това би довело до селективен подход, което е в разрез с целите на законопроекта и е предпоставка за изключването и на други предприятия. В същия дух били и препоръките на Организацията за икономическо сътрудничество и развитие, чиито експерти са подпомагали подготовката на законопроекта. Държавната банка, ръководена от бившия председател на КФН Стоян Мавродиев, е създадена, за да финансира приоритетно малкия и средния бизнес. Наскоро  \"Капитал\" писа , че банката е финансирала с рекордните 148.5 млн. лв. бизнес начинания на Румен Гайтански - Вълка, а преди това - със 125 млн. лв. дружеството \"Слънчев ден\", което премина от депутата от БСП Георги Гергов към смятания за близък до ДПС политика Делян Пеевски Ангел Палийски.  С приетите днес окончателно текстове Агенцията за приватизация и следприватизационен контрол се преименува на Агенция за публичните предприятия и контрол, а в нея се влива Българската агенция за инвестиции.", "date": "2019.09.26", "title": "Депутатите изключиха банката за развитие от Закона за публичните предприятия"}
{"url": "https://www.dnevnik.bg/evropa/2019/09/26/3968466_evropa_oshte_ne_e_vuzstanovila_razhodiha_za/", "text": "Що се отнася до инвестициите в образованието, последните данни на обзора показват, че публичните разходи за образование в ЕС остават като цяло стабилни на равнище ЕС, но държавите членки продължават да инвестират по-малко в образованието, отколкото преди икономическата криза от 2007—2008 г.\" Това е едно от заключенията в най-важния за годината доклад на Европейската комисия за образованието, разпространен днес в Брюксел на втората Европейска среща на върха по въпросите на образованието. Обзор на образованието и обучението за 2019 г. съдържа анализ на това как образованието и обучението се развиват в ЕС и неговите държави членки. В него се отчита постигнатият напредък, но се подчертава нуждата от по-добра подкрепа за учителите и от повишаване привлекателността на учителската професия. \"Съществуват значителни различия по отношение на качеството на учебните заведения, като по-бедните общини са поставени в особено неблагоприятно положение (УНИЦЕФ, 2018 г.). В училищата често липсват основни съоръжения или оборудване, а освен това те не разполагат с лаборатории или спортни съоръжения. В допълнение поддържането на подходящо отопление през зимата е предизвикателство в редица училища в по-бедните общини (пак там). Налице са по-малко на брой добре снабдени с цифрови технологии училища и свързани училища в сравнение със средните стойности за ЕС (Европейска комисия, 2019а). Мрежата на детските градини и яслите също не е достатъчно развита.\" \"Въпреки че публичните разходи за образование се увеличават, системата продължава да бъде недостатъчно финансирана. През 2017 г. общите бюджетни разходи в България за образование се повишиха с 8 % в реално изражение в сравнение с предходната година, като се равняват на 3.6 % от БВП. Въпреки това подобрение публичните разходи за образование са все още сред най-ниските в ЕС и са значително под средната стойност за ЕС от 4.6 %. Както се потвърждава от бюджета за 2019 г., увеличението на заплатите на преподавателите ще генерира разходи през следващите няколко години. С бюджета за тази година също така се финансират четири допълнителни национални програми, които имат за цел да се привлекат и обучат преподаватели по предмети, по отношение на които се очаква да се появи недостиг, да се представят иновативни методи на преподаване, да се предостави подкрепа в началото на професионалното развитие и да се създадат връзки между училищата и дружествата в областта на информационните технологии (ИТ). Също така бе въведена национална програма за предоставяне на подкрепа на общините за предприемане на действия за премахване на сегрегацията. По нея се финансират транспортните разходи, дейностите с родители и учебните материали и се осигурява финансиране за образователни посредници. В допълнение от 2019 г. всички средни училища, предлагащи обучение в гимназиален етап, ще получат допълнително финансиране за работа с ученици в неравностойно положение. Подобна разпоредба за началните училища беше въведена през 2018 г.\" - държавите членки почти са постигнали своята цел за намаляване на преждевременното напускане на училище, но напредъкът се е забавил от 2016 г. насам и делът на отпадналите ученици е намалял от 14.2% през 2009 г. на 10.6 % през 2018 г. - делът на младите хора с диплома за висше образование нарасна от 32.3% през 2009 г. на 40.7% през 2018 г. - по-високото образователно равнище съответства на по-високи равнища на заетост сред наскоро дипломиралите се и по-голямо участие в обучението за възрастни. - делът на децата, записани в образование в ранна детска възраст, нарасна от 90.8% през 2009 г. на 95.4% през 2017 г. - но въпреки това всеки пети 15-годишен ученик все още не може да реши прости задачи, свързани с четенето, математиката и науките - твърде много деца продължават да са изложени на риск от образователна бедност. \"За да изградим устойчива, сплотена и справедлива Европа, трябва да инвестираме в образованието. Това означава преди всичко да инвестираме в учителите — да им предоставим средствата и признанието, които те заслужават. Успехът на всяка образователна реформа зависи от учителите — ето защо за изграждането на истинско европейско пространство за образование до 2025 г. е от ключово значение да отговорим по-добре на потребностите на учителите\", заяви в специалното съобщение Тибор Наврачич, комисар по въпросите на образованието, културата, младежта и спорта. Обзорът включва и анализира констатациите от обширното проучване сред учителите, проведено от Организацията за икономическо сътрудничество и развитие, което \"Дневник\" вече публикува. На тази основа в днешния доклад се препоръчва да се гарантира подходящ брой учители в системата, по всички предмети в селските и в градските райони.", "date": "2019.09.26", "title": "Европа още не е възстановила разходите за образование до нивото отпреди кризата"}
{"url": "https://www.dnevnik.bg/sviat/2019/09/26/3968501_impiichmunt_v_sasht_-_kakvo_kak_i_koga_se_sluchva/", "text": "Доналд Тръмп е четвъртият президент на САЩ, срещу когото започна проверка за отстраняване от власт заради престъпления. Предишните три завършват с оправдаване (Андрю Джаксън и Бил Клинтън) и една - с оставка (Ричард Никсън). След решението от вторник на Нанси Пелоси, председател на Камарата на представителите, разследването се поема от 6 комисии. Според това какво установят те комисията по правни въпроси формулира текста на обвинението срещу Тръмп и го внася за гласуване. Ако го одобрят над 50% от конгресмените (демократите са 235, а републиканците - 193 при праг на мнозинството 218 гласа и в четвъртък той беше надхвърлен от декларирали готовност да гласуват \"да\"), то отива в Сената, където за отстраняването на Тръмп са нужни гласовете на три четвърти (67 гласа) от сенаторите. В момента Сенатът се контролира от републиканците (53 срещу 45 демократи) и за успешен импийчмънт е нужно около 20 от тях да се обявят срещу президента. Няма срок за за процедурата, но тя продължава месеци наред. През 1998 г. за Бил Клинтън всичко приключи само за 3 месеца, но преди това години наред президентското семейство бе разследвано от специалния прокурор Кенет Кларк и не се наложи Конгресът да започва собствена проверка. Решението на Сената е окончателно и не се обжалва пред Върховния съд. Клетва като президент полага вицепрезидентът (Майк Пенс).", "date": "2019.09.26", "title": "Импийчмънт в САЩ - какво, как и кога се случва"}
{"url": "https://www.dnevnik.bg/sport/2019/09/26/3968081_s_vduhnovenieto_ot_us_open_grigor_dimitrov_zapochva/", "text": "Григор Димитров започва  заключителната част от сезона  с мач от турнира от категория АТП 250 в Ченду. Първият му съперник ще е Дан Еванс от Великобритания. Мачът открива програмата за деня и започва в 8.00 часа тази сутрин българско време. За Димитров това ще е първо участие след  полуфинала му на US Open срещу Данийл Медведев . След дълга серия от слаби резултати и колебливи игри, в Ню Йорк той се представи много силно, което го върна в топ 25 на ранглистата (в момента е 26-и). Димитров и Еванс са играли два пъти, като са си разменили по една победа. Българинът е играл веднъж в Ченду - през 2016 г., когато стигна до полуфиналите.", "date": "2019.09.26", "title": "С вдъхновението от US Open Григор Димитров започва азиатското си турне"}
{"url": "https://www.dnevnik.bg/zelen/2019/09/26/3968131_dnes_vurhovniiat_sud_reshava_okonchatelno_za/", "text": "За тази сутрин е насрочено разглеждане на последна инстанция на опита на Министерството на околната среда и водите да промени плана за управление на Национален парк \"Пирин\" без екологична оценка. Делото е в отговор на  жалбата на екоминистъра Нено Димов  срещу последното отсъждане на Върховния административен съд (ВАС) по казуса от март тази година. Тогава съдът  постанови за пореден път , че планът за управление на Национален парк \"Пирин\" може да се актуализира само след екооценка. В социалните мрежи граждани канят за участие в публичното разглеждане на жалбата (виж събитие във фейсбук  тук ), което след всички досегашни съдебни дела трябва да е последно отсъждане по казуса. В свое  съобщение във фейсбук от вчера  и неправителствената коалиция \"За да остане природа в България\" обяви, че днешното съдебно разглеждане, ще е \"последно\". Природозащитниците поясняват, че проектът за нов план предвижда стопански сечи и 12 пъти увеличение на площта за туристически зони, в които може да се строят нови ски писти и съоръжения, което означава голи сечи в старите гори на парка. \"Наред с това проектът е недопустим поради противоречие със законовите режими на националните паркове - водохващания с цели различни от питейни нужди, нови пътища и изграждане на нови спортни съоръжения,\" добавя съобщението. Всички тези аргументи дават различни основания да се изиска екооценка на новия министерски план за националния парк, според \"За да остане природа в България\". Какво иска министерството Последното решение на ВАС налага на екоминистерството да проведе процедура с необходимите екооценки за актуализация на плана за Пирин. С жалбата си министър Димов оспорва нуждата режимите и зоните на националния парк да преминат оценка за бъдещия им ефект върху околната среда и за съвместимостта им с целите на европейската мрежа \"Натура 2000\". На заседанието днес предстои да се чуят новите мотиви на екоминистъра, след като досегашните бяха оборени в повече от двегодишната - дотук - съдебна сага. Предисторията През март Върховният административен съд  отново отмени  решението на екоминистерството да промени плана без екологична оценка, което бе взето от служебния министър Ирена Костова през 2017 г. Следваха редица съдебни дела, заведени от Асоциацията на парковете в България, WWF-България и физически лица (Тома Белев и Асен Карагьозов), които възразиха, че подобни промени в управлението на защитената територия не могат да се правят без екооценка. Позицията на ВАС от март потвърди решението на  първа инстанция от април  миналата година, което бе отменено  през декември , за да се \"отчетат всички доводи\" по делото. Исканията за екооценка бяха основани на предвижданите в проекта за актуализация значителни промени в зоните и режимите на националния парк, с които екоминистерството планираше да разшири възможностите за строежи. Промените в плана за управление на Национален парк \"Пирин\" попадат в обхвата на Закона за защитените територии (ЗЗТ), Закона за опазване на околната среда (ЗООС) и Закона за биологичното разнообразие (ЗБР). Поради това трябва да бъдат спазени изискванията на две отделни процедури - както за екологична оценка, така и за оценка за съвместимост с европейската мрежа \"Натура 2000\". Промените с пряко постановление на правителството - също незаконни ВАС реши през януари тази година  и казуса с решението на Министерския съвет от декември 2017 г. да заобиколи екооценката на актуализацията на плана с правителствени промени в предния и все още действащ план за националния парк. Решението на кабинета \"Борисов\", гласувано в последния работен ден на 2017 г., също разширяваше възможностите за строежи в националния парк, опитвайки се да заобиколи оспорваната в съда актуализация на плана. Правителственото постановление предизвика шестмесечни протести в София и други 50 града в България и чужбина. Окончателното решение на съда - въпреки обжалвания на Министерството на околната среда и водите (МОСВ) - беше взето на 16 януари. То  отмени постановлението на кабинета  и постанови, че промени в план за управление на национален парк задължително трябва да минат през екооценка. През януари министърът Димов  обяви, че ще се съобрази  с решението на 5-членния състав на съда срещу промените в стария план с правителствено решение. След това, обаче, той предложи варианти съдът да бъде заобиколен - чрез  промени в законите  и чрез  промени в концесията  за ски зоната в Пирин, срещу които природозащитниците  остро възразяват  от години.", "date": "2019.09.26", "title": "Върховният съд решава окончателно за екооценката на новия план на Пирин"}
{"url": "https://www.dnevnik.bg/analizi/2019/09/26/3968275_peevski_-_gospodariat_na_igrata/", "text": "                         Неправителствената организация \"Репортери без граници\" (Reporters Sans Frontières, RSF) публикува нов доклад, озаглавен \"Вестниците, които никога не идват\". В него е споменат монополът върху разпространението на печата в България, упражняван от депутата от ДПС Делян Пеевски. От международната организация, чието седалище е в Париж, посочват, че \"олигархът Пеевски\" упражнява \"непрозрачен контрол\" върху медии като \"Телеграф\" и \"Монитор\", а също така направлява и частната Национална агенция за разпространение (НАР), създадена през 2001 година. В статията, посветена на България (на стр. 40), г-н Пеевски е наречен \"бизнесменът с тотален контрол\" (\"businessman with total control\"; френският вариант на документа не по-малко красноречиво го определя като \"maître du jeu\", което означава \"майстор/господар на играта\"). Даден е примерът с цензурата върху първия брой на \"Прас-прес\" (1.03.2017), на чиято корица е карикатурата на голите Бойко Борисов и Корнелия Нинова, прегърнати и в едно легло. Подчертано е, че дистрибуторът на списанието, член на НАР, отказва да го разпространява. В доклада на RSF се изтъква, че любими обекти на карикатурите в \"Прас-прес\" са премиерът Борисов, главният прокурор Цацаров и самият Пеевски. От RSF не за първи път споменават г-н Пеевски, а наскоро заявиха, че са \"ужасени\" от опита за сваляне от ефир на журналистката Силвия Великова и необяснимото спиране на излъчването на \"Хоризонт\". \"Този опит да се запуши устата на журналист, за да се защити единственият кандидат на управляващата партия за главен прокурор, илюстрира липсата на независимост в българските обществени медии и контрола, който определени политици упражняват над редакционната им линия\", каза директорката на RSF за Балканите и ЕС. Едва ли. Изглежда, че \"политическият елит\" не се впечатлява особено от тях. Докладите на RSF, нелицеприятните данни за корупцията в публичния сектор, обявявани ежегодно от Transparency International, и дори критиките в мониторинга, осъществяван от ЕК, имат слаб ефект. Основната причина: негативните оценки в тези документи не резонират в обществото като цяло. Те не водят до остра ерозия на политическата подкрепа за управляващите. Министър-председателят Бойко Борисов по принцип игнорира критиките. \"Всеки ден се правят карикатури за президент и премиер\"; \"Не може ние да сме обсадени седмици наред и да ни показват средни пръстове, да се наричат членове на кабинета - мърша, боклуци и какво ли не. И в същото време някой да излезе и каже, че няма свобода на медиите, при положение че се повтаря едно и също вечер в най-гледаното време\". Това каза премиерът през 2018 по повод на мониторинговия доклад на ЕК, в който се критикуваше медийната свобода в България. Той бе възмутен от случилото се в БНР и театрално размаха пръст срещу \"главанаците\". Кой тогава, без знанието на министър-председателя, си позволява да се намесва в обществената медия БНР? Или г-н Борисов \"по навик\" предпочита да си затваря очите, да гледа на другата страна, когато вилнеят цензурите (стига да не вдигат шум), защото \"майсторът на играта\" осигурява и медийния комфорт на ГЕРБ? Твърди се, че сред мистериозните четири лица упражнявали натиск върху ръководството на БНР за отстраняването на г-жа Великова, е депутатката от ДПС Велислава Кръстева (тя, разбира се, отрича). В тази връзка нека да попитаме: как е възможно под носа на г-н Борисов в продължение на години висши функционери от собствената му партия да са ангажирани в съмнителни практики (\"Апартаментгейт\", \"Къщи за тъщи\" и пр.), а той да не знае за тях? По правило политиците реагират не на \"доклади от чужбина\", а на местни скандали. Най-вече на такива на национално ниво. Притесняват се от пожари, които влекат след себе си протести в съответната група, колегия или съсловие. Особено в навечерието на избори. Но и тук, давещите се, в чиито ръце е собственото им спасение, често не са заедно на барикадата. Сплотена ли е, например, журналистическата гилдия срещу цензурата и автоцензурата? Редколегията на \"Хоризонт\" поиска оставката на генералния директор на БНР Светослав Костов заради скандала. СЕМ обяви, че ще сезира прокуратурата. Същевременно журналисти и синдикати направиха \"контраподписка\", в която защитиха от \"вътрешен натиск\" генералния директор и управителния съвет. В отворено писмо г-н Костов даде да се разбере, че не приема обвиненията и остава на поста си. Според него \"радиото е подложено на атака\", а \"няколко човека\" използват СЕМ за \"проводник на лични интереси, клевети и недоказани твърдения\". Ако се стигне до смяната на г-н Костов, това ще бъде знак, че срещу цензурата има съпротива. Малко вероятно е обаче да научим имената на поръчителите на натиска. Така схемата за контрол и ритъмът на \"играта\" ще останат непроменени. Опасявам се, че критичните доклади, пристигащи в България \"по електронната поща\", няма да доведат до изчерпването на общественото търпение. Нито ще стреснат самозабравилите се политици. Често, твърде оптимистично, всеки следващ скандал тутакси е обявяван за прословутата \"последна капка\". Но чашата така и не прелива.", "date": "2019.09.26", "title": "Пеевски - \"господарят на играта\""}
{"url": "https://www.dnevnik.bg/sviat/2019/09/26/3968059_brekzit_jegi_slaba_lira_zashto_falira_tomas_kuk/", "text": "Британският туроператор \"Томас Кук\" (Thomas Cook) стана жертва на няколко неблагоприятни стечения на обстоятелствата. Сред тях са промяната в навиците за пътувания, възходът на сайтовете за онлайн резервации, рязкото поевтиняване на британската лира и дори необичайно топлото лято, което отказа от пътувания европейците от северните части на континента. Собствени проблеми като дълга от 1.6 милиарда британски лири попречиха на компанията да реагира на промените. Всички тези неблагоприятни обстоятелства накараха 178-годишната компания да обяви  прекратяване на дейността  си рано в понеделник, създавайки неприятности на  стотици хиляди туристи. Според анализатори \"Томас Кук\", която беше начело на започналия в средата на 80-те бум на пакетните почивки, реагира прекалено бавно на отказа на потребителите да купуват пътешествията си от физически офиси. Компанията бе изпреварена от онлайн платформи като  Airbnb  и компании за резервации през интернет, които могат отделно да предлагат или да комбинират хотел, кола под наем и самолетен превоз. Това оказва натиск върху цените чрез сравненията при пазаруването. Компанията има затруднения да се адаптира към променящата се среда за организиране на пътуванията и отдаването под наем, каза Майкъл Хюсън, главен анализатор на пазара в CMC Markets UK. Тя навлезе в онлайн бизнеса, като 48% от резервациите й са направени през интернет към миналата година, обаче не действа достатъчно бързо. 500 туристически агенции и 105 самолета, които тя притежава, а действат като посредници. Феликс Колбек, шеф на отдела за туризъм в Университета за приложни науки в Мюнхен, каза, че класическият бизнес модел при туристическите агенции и туроператорите, който бе много силен десетилетия наред във Великобритания, \"от известно време е отживелица\". Колбек коментира, че при сегашната ситуация, \"ако като  туристическа компания  нямаш екслузивен достъп до определени капацитети, хотелски съоръжения, курорти или пазари, за да можеш да ги предлагаш на по-високи цени, имаш трудности\". Главният изпълнителен директор Питър Фанкхаузер води компанията в тази посока, но се натъкна на проблеми заради несигурността около Брекзит и по-слабата британска лира.      Не само Thomas Cook Group PLC се сблъсква с такъв натиск. Конкурентът й TUI Group AG с централа в Хановер пренасочи акцента в дейността си от туристическите оператори към собствени круизи и хотели. Други фактори обаче атакуват британската туристическа компания. Представители на компанията посочват  несигурността около Брекзит,  която е свързана както с притесненията на потребителите за последиците върху финансите им, така и определения момент за напускане на ЕС, като се има предвид неизпълненият срок 31 март, който тази година съвпадна точно с подготовката за натоварения туристически период за Великден. Туристическите агенции трябваше да определят насоки какво ще се случи при Брекзит без споразумение с ЕС. Същевременно заради Брекзит британската лира поевтиня и покупателната способност на британските туристи намаля. След 2010 година Туристическите компании се пренасочиха към Западното Средиземноморие като испанските Канарски острови, но търсенето и за тези дестинации отслабна. Репутацията на компанията пострада след смъртта през 2006 на двама клиенти на Корфу, Гърция, вследствие на отравяне с въглероден оксид. Делото се влачи с години, а съдебен следовател постанови, че \"Томас Кук\" е \"нарушил задължението да се отстояват интересите на клиента\". Докато компанията полага усилия да реформира бизнеса си в съответствие с новата среда и да намали разходите, тя бе ударена от необичайно топло лято през 2018 година, което според туроператора е накарало туристите от Великобритания и Скандинавия да се откажат от плановете да заминат за по-топли страни. В случая с туристите, които са взимали решение за пътуване в последния момент, се оказало, че пазарът за пътувания тип last minute е изключително конкурентен, що се отнася до цените. \"Групата подобно на конкурентите й е засегната от комбинация от неблагоприятни условия - от политически вълнения и тероризъм в някои от най-популярните й дестинации до необичайни климатични модели, заради които туристите се отказват от пътувания, а освен това несигурността около Брекзит, заради който британската лира поевтиня, отказвайки клиентите от резервации на почивки, отбеляза Хелал Миах, инвестиционен анализатор в The Share Centre. Големите дългове стесняват възможностите на компанията за маневриране. \"Макар и другите туристически компании да са засегнати от същите фактори, дългът на \"Томас Кук\" е различният фактор\", каза Миах. ", "date": "2019.09.26", "title": "Брекзит, жеги, слаба лира: защо фалира \"Томас Кук\""}
{"url": "https://www.dnevnik.bg/sport/2019/09/26/3967812_tehnologichnite_legla_s_koito_tokio_2020_shte_osiguri/", "text": "Безпилотни автомобили,  \"слънчеви пътища\" ,  3D телевизионни холограми , подиуми от рециклирана пластмаса... Всичко това ще бъде част от летните игри в Токио догодина, като Япония отново показа напредъка си в развитието на технологиите с отношение към всеки детайл по организацията на надпреварата. За възможно най-голям комфорт на спортистите организаторите представиха легла, които са в крак с най-новите иновации. Рамките на леглата ще бъде изработена от \"лек картон с висока устойчивост\", докато матраците са специално проектирани за подобряване на съня на състезателите, твърдят организаторите. Матракът се състои от три отделни секции, поддържащи горната, средната и долната част на тялото. Твърдостта на всяка секция може да бъде регулирана според личните нужди, за да отговаря на формата на тялото на всеки спортист. \"За пръв път в историята на олимпийските и параолимпийските игри всички легла и спално бельо са направени почти изцяло от възобновяеми материали\", казват организаторите. Възглавниците ще имат вдлъбнатина в средата, осигуряваща добра опора за шията и главата, независимо дали спортистите спят по гръб или настрани. Всички рамки на леглата ще бъдат направени от картон с висока устойчивост, способен да поддържа тежести до 200 килограма. След игрите всички материали ще бъде рециклирани в нови хартиени и пластмасови изделия. Общо 18 хиляди легла ще бъдат доставени в олимпийското село, а други 8 хиляди ще бъдат на разположение на параолимпийците. Компанията Airweave, която е партньор на игрите, ще достави леглата, като завивките ще бъдат в синьо и бяло.", "date": "2019.09.26", "title": "Технологичните легла, с които Токио 2020 ще осигури комфорт на спортистите"}
{"url": "https://www.dnevnik.bg/bulgaria/2019/09/26/3968218_izbori_bez_izbor_-_koi_koi_e_sred_kandidatite_za_kmet/", "text": "Познати лица, издигнати по неизбежност, краен националист, любител на Путиновата политика, борец \"срещу монополите\" с отнемани адвокатски права и напълно непознати граждани ще са конкурентите на сегашния варненски кмет Иван Портних в изборите за местна власт. Това показва информацията, разпространена от Общинската избирателна комисия във Варна. Политическите партии и коалиции в страната са издигнали общо 11 кандидати, като единственият независим е отпаднал при регистрацията заради недостатъчен брой подписи, събрани в негова подкрепа. Без изненади ГЕРБ е регистрирала за участие в изборите досегашния кмет на града Иван Портних. Кандидатът на БСП за България е депутатът и бивш министър на образованието Анелия Клисарова. Димитър Карбов е издигнат от \"Национален фронт за спасение на България\". Както винаги партия \"Възраждане\" е регистрирала за участие в изборите лидера си Костадин Костадинов, а ВМРО – БНД - Николай Евтимов. Коалиция \"Демократична България – Обединение\" издигна за участие в изборите Стела Николова, а Радикалдемократическата партия в България - Милена Димитрова. Кандидатът на Български социалдемократи е Цветан Атанасов, а от името на коалиция \"Ние, гражданите\" в изборите ще участва Светлозар Николов. За участие в предстоящите избори са регистрирани още Добрин Стефанов от коалицията \"Движение заедно за промяна\" и Костадин Георгиев от \"Християндемократическа партия на България\". Общинската избирателна комисия е заличила регистрацията на инициативния комитет, подкрепил кандидатурата на Дойчин Ников като независим кандидат за кмет на Варна. Причината за това е, че след извършената проверка на списъка с избиратели, подкрепящи Ников, в него са установени само 1813 валидни подписа вместо необходимите 2 хил.                               (ГЕРБ) стана кмет на Варна за първи път през лятото на 2013 г., когато спечели частичните избори след оставката на злополучния кмет на града Кирил Йорданов. Той подаде оставка в началото на март с.г. след три пълни и един недовършен мандат, които спечели последователно като кандидат на БСП, като независим кандидат, подкрепян от леви формации и най-накрая като кандидатура на ГЕРБ.                               беше номинирана за кандидат – кмет на Варна след тежък конфликт между местната организация на БСП и националното й ръководство. Варненската организация на БСП бе решила да подкрепи  лидера на партия \"Възраждане\" Костадин Костадинов за кандидат-кмет на Варна , на което остро се противопостави централното партийно ръководство на социалистите. В началото на лятото то свали политическото си доверие от Борислав Гуцанов и поиска той да освободи поста като председател на структурата в морския град, но голяма част от членовете й застанаха зад него. На 15 септември пленум на БСП реши Анелия Клисарова отново да е кандидат за кмет на Варна, както и през 2015 г., а Борислав Гуцанов изобщо да отпадне от листата на партията за представители в Общинския съвет.                           който през 2011 г., след разногласия с лидера на \"Атака\" Волен Сидеров напусна парламентарната група на \"Атака\" в сегашния състав на варненския Общински съвет, представлява \"Национален фронт за спасение на България\". През юни т.г. неговото име попадна в скандал заради обвинения на самотна майка, че е била цинично обиждана от него по време на сесия на Общинския съвет в града. Карбов отрече, но с уговорката, че \"даже да е имало някаква обида, която да е прозвучала в ушите на някого\", е готов да поднесе своите извиня. Кандидатът на ВМРО проф. д-р      е хирург уролог и до този момент не е участвал в местната власт във Варна. Кандидатът на \"Демократична България – Обединение\"      е адвoкaт. Тя е cъoргaнизaтoр нa протестите \"Мaрш зa прaвocъдиe\" във Варна. Aвтoр и инициaтoр е нa пиcмaта, изпратени от Фeйcбук oбщнocтта на бългaрcкитe aдвoкaти дo прeзидeнтa Румен Радев зa cпирaнe нa избoрa нa Гeoрги Чoлaкoв зa прeдceдaтeл нa Върховния административен съд. Кандидатът на партия \"Възраждане\"                               е известен с крайните си националистически, расистки и ксенофобски позиции. Преди да създаде собствената си партия, той премина последователно през ВМРО и НФСБ. Едно от най-атрактивните представяния на кандидатура за предстоящите избори във Варна беше това на кандидата на Български социалдемократи                               Той е собственик на \"Ретро музей\" в един от варненските молове и обяви, че ще се регистрира за участие в предстоящите избори в \"присъствието\" на восъчна фигура на руския президент Владимир Путин. \"Аз харесвам неговата политика\", казва Атанасов. Неговият \"музей\" представлява на практика лишена от контекст антикварна сбирка от вещи, восъчни фигури и автомобили, използвани в периода на комунистическата диктатура в България. Кандидатът на коалиция \"Ние, гражданите\"                               има твърде противоречива слава. Той е адвокат, който се представя като специалист в защитата на граждани, изпаднали в невъзможност да изплащат кредитите си, но през 2017 г. бе обвинен от своя подзащитна, че е получил хонорар от 3500 лв., без да изпълни задълженията си. По тази причина през 2017 г. Дисциплинарният съд на адвокатурата го лиши от правото да упражнява адвокатска професия в продължение на 9 месеца. Николов е \"инициатор на референдума \"Банк стоп\" за \"финасово освобождение на България\" и в продължение на години се представяше за борец срещу банките, мобилните оператори, електро- и топлоразпределителните дружества и др. Той е смятан и за много близък до председателя на СДС във Варна Янко Станев. Радикалдемократическата партия в България, която издига за кандидат–кмет на Варна не е разпространила до момента информация за нея. Оскъдни данни могат да бъдат събрани и за от коалицията \"Движение заедно за промяна\".                           Според малкоизвестен варненски сайт, в който статия за него се появи два дни, след като Районната избирателна комисия публикува имената на кандидатите за кмет на Варна, той е адвокат. \"Кара мотор от филма \"Мисията невъзможна\" също като Том Круз, практикува професията си в 200-годишна варненска къща възстановена лично от него и мечтае всеки варненец да е богат и щастлив, пише още за него.Минава през 5 администрации – Окръжен съд, Административен съд, Областна администрация, Община Варна, а преди това в община Девня\". \"Християндемократическа партия на България\", издигнала Костадин Георгиев, не е обновявала информацията на сайта си за изборите в България от 2014 г. насам.", "date": "2019.09.26", "title": "Избори без избор - кой кой е сред кандидатите за кмет на Варна (допълнена)"}
{"url": "https://www.dnevnik.bg/evropa/2019/09/26/3968067_ezikovi_sreshti_v_muzeia_zemiata_i_horata_shte/", "text": "Европейският ден на езиците се отбелязва всяка година на 26 септември по инициатива на Европейската комисия и Съвета на Европа. На самия ден или в седмиците преди и след 26 септември на   различни места в Европа  се провеждат езикови уроци, игри, дискусии, конференции, радиопредавания, конкурси с участието на езикови и културни институти, асоциации, университети и училища. По повод Европейския ден на езиците през 2019 г. на 26 септември (четвъртък) между 17.30 и 20.30 ч. в Националния музей \"Земята и хората\" ще бъдат отворени информационни щандове на 22 езика, на които гостите ще имат възможност да участват в игри и забавни активности, както и да се включат в speak dating (eзикови срещи) на 12 езика, съобщи Представителството на ЕК в България. Повече информация можете да намерите  тук . На щанда на Дирекцията за писмени преводи на Европейската комисия ще можете да научите повече за 24-те официални езика на Европейския съюз, да разберете с какво се занимават преводачите на комисията и как можете да станете стажант при тях, както и за текущия конкурс за млади преводачи Juvenes Translatores. Подробности ще откриете на  страницата на събитието във фейсбук . Столичната библиотека ще бъде домакин на многоезичната пътуваща изложба \"Алиса в Страната на чудесата\", която ще представи издания на книгата на над 30 езика.", "date": "2019.09.26", "title": "\"Езикови срещи\" в музея \"Земята и хората\" ще отбележат Европейския ден на езиците"}
{"url": "https://www.dnevnik.bg/bulgaria/2019/09/26/3968244_jurnalisti_nastoiavat_natiskut_v_bnr_da_se_razsledva/", "text": "Асоциацията на европейските журналисти ще поиска международно разследване на случващото се в Българското национално радио. Сдружението свиква днес в 12 ч. протест под формата на символична жива верига, която да свърже сградата на радиото и Телевизионната кула, под наслов  \"Да дадем сигнал!\" Замисълът е в живата верига да се наредят символично 111 души, каквото е мястото на България в класацията за свободата на изразяване на \"Репортери без граници\". \"Ще пренесем на ръце сигнала, който в онзи злополучен петък, 13-и не успя да стигне от БНР до кулата и програма \"Хоризонт\" замлъкна за близо 5 часа в цялата страна. И в същото време ще дадем сигнал, че: Ще защитаваме свободата на словото; Ще настояваме за отговорност; Ще искаме уважение към професията; Ще задаваме въпроси и ще изискваме отговори; Няма да търпим бездействащи институции\", пише съсловната организация. Казусът с БНР показва огромен институционален проблем, който заплашва цялостното функциониране на България като правова държава, се казва в позиция на асоциацията. В нея се напомня, че журналисти от радиото свидетелстваха през миналата седмица за силен външен натиск върху ръководството за свалянето на журналистката Силвия Великова от ефир заради начина, по който тя отразява процедурата по избор на нов главен прокурор като включва и критични гласове. На среща с членовете на Съвета за електронни медии редколегията на програма \"Хоризонт\" съобщи за натиска над генералния директор Светослав Костов, който заема поста от 3 месеца след избор на СЕМ. На свой ред ДАНС и прокуратурата не установиха техническа причина за спирането на ефирното излъчване на 13 септември. Днешният протест предхожда насроченото за утре заседание на медийния регулатор, който ще решава дали да прекрати правомощията на генералния директор. Самият Костов вече даде знак, че не възнамерява да подава исканата му от редколегията оставка. Асоциацията на европейските журналисти настоява разследването на случая да не приключва с персонални промени, а да стигне до хората, оказвали натиск върху генералния директор. Според нея обаче в случая държавата е в сериозна институционална криза, защото казусът със спирането на сигнала се разследва от зам.-главния прокурор Иван Гешев - единственият кандидат за поста главен прокурор, заради отразяването на чиято кампания е бил осъществяван натискът. \"Няма как някой да обвинява сам себе си, няма как прокурор да разследва случай, в който е замесено и неговото име. На който и да е прокурор в България да бъде възложено разследването, няма как да бъде гарантирана неговата обективност, при положение, че ще трябва да разследва бъдещия си началник и при положение, че цялата прокурорска колегия към Висшия съдебен съвет единодушно и категорично подкрепя своята единствена номинация\", пише журналистическата асоциация. \"Този случай се превръща в огромно предизвикателство за функционирането на българската държава - държавата трябва да може да гарантира справедливо разследване, а в момента не може\", отбелязва сдружението и затова настоява българските власти да поискат международно разследване на случая, в което да се обърне сериозно внимание на възможното влияние от страна на прокуратурата; СЕМ да спази закона и да отстрани генералния директор на БНР Светослав Костов. Да се обяви нов конкурс, а до провеждането му да се помисли за временно управление от медийни професионалисти с безспорен авторитет. При следващото изменение на Закона за радиото и телевизията да се предвиди по-широка професионална и гражданска квота в Съвета за електронни медии; Журналистическата професия да бъде уважавана и да се прекрати неправомерния натиск над работещите в медиите; Да започне сериозен обществен дебат за ролята на обществените медии, така че да се гарантира, че те ще служат на обществото, а не на силните на деня.\"", "date": "2019.09.26", "title": "Журналисти настояват натискът в БНР да се разследва от международен екип"}
{"url": "https://www.dnevnik.bg/sviat/2019/09/26/3968102_za_nju_iork_moreto_e_vse_po-goliama_zaplaha/", "text": "Стени от пясък в Манхатън и Бруклин, дюни, издигащи се над изложените на най-голям риск от наводнения плажове, мащабни проекти в проучвателна фаза - Ню Йорк иска да бъде модел в превантивните мерки срещу покачването на морското равнище, но работите в тази насока напредват бавно и цената се очертава астрономическа. След урагана \"Санди\" на 29 октомври 2012 г., отнел живота на 44 души, причинил щети за 19 млрд. долара и парализирал дни наред американската икономическа столица, нюйоркчани вече не се съмняват в климатичните промени. В един град, който е толкова гъстонаселен, че никой не си и помисля да напусне крайбрежните квартали, изложени на най-голям риск от наводнение, общината е отдала приоритет на укрепването на 850-те километра крайбрежни зони. Тя обяви серия от мерки, за да се защити от водата, която до 2100 г. би могла да се покачи с 1.80 метра, както и от очертаващите се повтарящи се бури. На югоизток, на полуостров Рокауейс, близо до летище \"Кенеди\", и на юг, в Стейтън айлънд, двата района, които бяха най-тежко засегнати от \"Санди\", бяха издигнати 15 километра дюни, милиони тонове пясък бяха изсипани, за да се укрепят плажовете на Рокауейс и Кони айлънд в Бруклин. Няколко милиарда долара бяха вложени за защита на електропреносната мрежа и метрото, необходими за движението на 8.5-те милиона нюйоркчани. Стени, направени от контейнери с пясък, специално проектирани срещу наводнения, се появиха в няколко квартала, по-специално в Бруклин и в Манхатън, близо до Уолстрийт - временна мярка за защита за пет години в очакване на по-трайни укрепления, които да предпазят историческия и финансов център на Ню Йорк. Според официалните прогнози 37 процента от сградите във финансовия квартал на Манхатън ще бъдат изложени на буреносни вълни до 2050 г. и 20 процента от улиците до 2100 г. Работата по най-амбициозните планове все още не е започнала. Кметството трябва да започне през 2020 г. тригодишни строителни дейности за издигане на по-голяма височина на големия парк покрай Ийст ривър в Южен Манхатън. Кметът демократ Бил де Блазио представи през март проект за защита на финансовия квартал на Манхатън, където са съсредоточени 10 процента от работните места в града. Зоната ще бъде защитена от ивица земя, която ще позволи да се спечелят 150 метра земя от Ийст ривър и да се \"абсорбира енергията на евентуална буря\", обяснява Стив Коен, експерт по екологичната политика в Института за земята към Колумбийския университет. Но тези работи ще отнемат години, ще струват до 10 милиарда долара и финансирането е несигурно. Освен тези проекти, касаещи отделни квартали, инженерният корпус към американската армия проучва планове за територията на цял Ню Йорк. Сред проектите, които трябва да бъдат доизпипани до 2020 г. и чиято стойност варира от 15 до 120 милиарда долара, най-скъпият - и най-невероятен - предвижда система от подводни бариери в естуара на Ню Йорк. Този план ще предотврати с 92 процента рисковете от наводнения, но може да задуши екосистемата. В другата крайност, за сумата от 15 милиарда долара, стои един по-класически проект за крайбрежни диги и бариери, които намаляват риска от наводнение само с 25 процента. Решението ще бъде взето, като се отчете и мнението на градските власти и на гражданите, но едно нещо е сигурно: работата по тези планове се очертава продължителна, а глобалната сума от 20 милиарда долара, която беше първоначално обявена, вече е само частица от цялата сумата според общината. Което кара някои нюйоркчани да се притесняват. \"Седем години след \"Санди\" за защита срещу големите бури. Трябва да се събудим, преди да стане прекалено късно\", казва Джъстин Бренън, общински избраник от най-изложените на риск квартали на Бруклин и председател на общинска комисия, отговаряща за подготовката на града за справяне с последиците от климатичните промени. \"Има огромна пропаст между това, което град Ню Йорк можа да направи, и това, което трябваше да е направено\", подчертава също Роланд Луис, председател на неправителствената организация \"Уотърфронт алайънс\", която действа активно по всички проблеми, свързани с нюйоркското крайбрежие. \"Ние сме един от големите градове в света, ние сме много богати и при все това не сме способни да се защитаваме пред новата климатична действителност\", допълва той. Подобно на много представители на местната власт Луис изразява съжаление от крещящата липса на съдействие от страна на федералните власти - правителството на Доналд Тръмп, скептично към климатичните промени, не само че не помага финансово на града, но \"действа активно в обратната посока\", казва Луис. Той посочва като пример решението на правителството да премахне по-специално някои закони, целящи намаляването на американските емисии на парникови газове. Въпреки всички препятствия и риска градът да бъде връхлетян от нов ураган, преди да бъдат завършени всички укрепителни съоръжения, Стив Коен от Колумбийския университет остава оптимист. \"Разбира се, хората биха искали проектите да напредват по-бързо\", допълва той. \"Но онова, което може да им прилича на протакане, е всъщност анализиране и планиране. По-добре е да направим нещата както трябва, вместо да допуснем грешки\", казва той.", "date": "2019.09.26", "title": "За Ню Йорк морето е все по-голяма заплаха"}
{"url": "https://www.dnevnik.bg/hrana_i_napitki/2019/09/26/3967100_koi_e_hristo_filyov/", "text": "                         Роден и израснал в София, желанието на Христо да готви го отвежда в Софийската професионална гимназия по туризъм. Първият му стаж е като сладкар в ресторант \"Модера\", следва кухнята на хотел \"Триада\", после – ресторант \"Корсо\" и \"Лаура кетъринг\". През 2016 започва като стажант в хотел \"Маринела\", където по-късно остава да работи, а през следващата година печели титлата \"Най-добър млад готвач на България\". Води го амбицията да бъде най-добър в това, което прави, и мечтае да се научи да приготвя отровната риба фугу. Обича да експериментира с ароматите, а любимата му подправка е прясната мащерка.", "date": "2019.09.26", "title": "Кой е Христо Фильов"}
{"url": "https://www.dnevnik.bg/hrana_i_napitki/2019/09/26/3967101_terin_ot_kalmar_s_centur_ot_morski_diavol/", "text": "                         Тубата от калмар пюрирайте в блендер. Готовото пюре разстелете тънко между два листа хартия за печене и вакуумирайте. Гответе sous-vide за 8 минути на 65˚C, след което го шокирайте в ледена вода. Морския дявол почистете и овкусете, обвийте го в листа нори и вакуумирайте. Гответе sous-vide за 20 минути на 62˚C. Шокира се в ледена вода. Готовия морски дявол увийте в листата от калмар и затоплете на пара, преди да бъде подреден в чинията. Краставицата нарежете на батоне и вакуумирайте заедно със сока от зелена чушка. Гответе sous-vide за 6,5 минути на 63˚C, след което шокирайте в ледена вода. Преди да аранжирате в чинията, сотирайте в тиган и овкусете със сол. След като свалите от огъня, оваляйте в прах от краставица и подредете в чинията. Праза оцветете леко с горелка и вакуумирайте с разтопено масло. Гответе sous-vide 60 минути на 85˚C. Всички продукти за пюрето от нори обработвайте в термоблендер на 85˚C за 7 минути. Минете през фина цедка и преди аранжиране затоплете в касерол. Ориза разварете заедно с мастилото от сепия и пюрирайте в блендер. Разстелете на сладкарска хартия и дехидратирайте на 72˚C за 6 – 8 часа. Изсушения чипс пържете в олио на 170˚C за около 10 секунди и отцедете върху кухненска хартия. 1 туба от калмар, почистена 1 лист нори 100 г морски дявол сол и пипер 80 г краставица 40 мл фреш от зелена чушка 30 г прах от краставица 50 г праз лук 50 г масло 3 листа нори 40 мл даши 20 мл оризов оцет 10 мл мирин 100 г ориз 2 г мастило от сепия", "date": "2019.09.26", "title": "Терин от калмар с център от морски дявол"}
{"url": "https://www.dnevnik.bg/sviat/2019/09/26/3968296_nad_1000_sa_arestuvanite_sled_protesti_v_egipet/", "text": "Над 1000 души са били арестувани в Египет след антиправителствените демонстрации от миналата седмица, съобщават местни неправителствени организации, предаде \"Франс прес\". В отговор на призив на живеещ в изгнание в чужбина бизнесмен стотици хора се осмелиха в петък вечерта да пренебрегнат забраната за антиправителствени протести. Те излязоха в Кайро и в други градове, за да поискат оставката на президента със скандирания \"Чупката, Сиси!\". Силите на реда разпръснаха демонстрантите със сълзотворен газ, след което арестуваха стотици демонстранти, журналисти и политически активисти. По информация на Египетския център за свободи и права от петък са били арестувани 1003 души. Центърът за икономически и социални права съобщи за 1298 ареста.", "date": "2019.09.26", "title": "Над 1000 са арестуваните след протести в Египет, съобщават активисти"}
{"url": "https://www.dnevnik.bg/na_put/2019/09/26/3968198_burgas_vleze_v_turisticheski_top_10_na_nai-priiatnite/", "text": "Бургас попадна в топ 10 на градовете в света, където чужденците се чувстват най-приятно докато шофират. С всички условности на обхвата и критериите на проучването, заключението е на портала за търсене и сравняване на оферти за наемане на автомобили  Discover Car Hire , който е анкетирал пътешествениците къде им е било най-приятно да шофират докато се наслаждават на гледките наоколо. Допитването включва 2599 пътешественици на четири колела. Днес, когато все повече хора пътешестват с кола - лична или под наем, а маршрутът се чертае от навигационни системи, преживяванията им стават все по-важни за представителите на туристическата индустрия, обясняват мотивите на анкетата нейните автори. С изненада установили, че в топ 10 попадат градове, за които не всеки е чувал, нито очаквал да бъдат включени. Ето кои са в топ 10: 1. Гран Канария, Канарски острови 2. Измир, Турция 3. Кернс, Австралия 4. Кефалония, Гърция 5. Сплит, Хърватия 7. Нок, Ирландия 8. Понта Делгада, Азорски острови 9. Йоханесбург, Южна Африка 10. Варшава, Полша. Авторите отбелязват, че сред първите десет са попаднали достатъчно на брой островни дестинации, за да се предполага, че туристите обичат да шофират на части от сушата, необременени с многокилометрови транспортни мрежи. От обясненията се разбира, че анкетираните са оценявали не толкова организацията на движението, колкото красивите гледки по пътя и близостта до културно-исторически и природни забележителности, плажове и места за пазаруване. Причината е, че GPS-ът отнема от стреса при пътуване на непознато място. Все пак се подчертава, че достъпът до тези обекти е удобен, осъществява се по добри пътища и с осигурено паркиране. Оценявано е и поведението на местните шофьори, често нетърпеливи и непредсказуеми. В прессъобщението за анкетата предимствата на Бургас не се коментират отделно, но се отбелязва, че най-непопулярни сред шофьорите са Дубровник, Лондон, Глазгоу, Белфаст и Атина. Общо в списъка са включени 74 града в света. Вижте го  тук. От справка в сайта на компанията се вижда, че най-търсените чрез него дестинации са 40 като България влиза в това число с близо 300 оферти за коли под наем от 24 града, което я поставя преди Канада, Чехия, Холандия.", "date": "2019.09.26", "title": "Бургас влезе в туристически топ 10 на най-приятните градове за шофиране в света"}
{"url": "https://www.dnevnik.bg/evropa/2019/09/26/3968297_evrodeputati_iskat_ot_dvama_kandidati_za_komisari/", "text": "Двама от  най-спорните кандидати  за еврокомисари ще се явят пред евродепутати днес, за да отговорят на въпроси за потенциален конфликт на интереси, предаде \"Политико\". Според вътрешен документ на Европейския парламент Рована Плумб от Румъния и Ласло Трочани от Унгария ще бъдат разпитани от членове на Комисията по правни въпроси. В сряда евродепутатите решиха да повикат Плумб, предложена за еврокомисар по транспорта, за да обясни защо не е декларирала два заема на стойност почти 1 милион евро пред ЕП. Един от заемите е бил за покупка на недвижимо имущество, а другият – за политическо дарение за нейната Социалдемократическа партия. \"Взе се решение, че са необходими допълнителни разяснения по този въпроси и тя ще бъде поканена на среща в комисията, за да отговори на въпросите\", се казва в документа. Евродепутатите ще разпитат и Трочани, който бе номиниран за еврокомисар по политиката на съседство и разширяването, за адвокатска кантора, която е основал през 1991 г. \"Зелените поискаха дискусията да бъде отново отворена и повдигнаха доста въпроси, свързани с неговата адвокатска кантора и връзките й с унгарското правителство\", се казва в документа. Трочани е бивш правосъден министър в правителството на Виктор Орбан. Официалните изслушвания  на номинираните за комисари ще се проведат между 30 септември (на този ден ще е  изслушването  на българския кандидат Мария Габриел) и 8 октомври. Очаква се новата Европейска комисия на Урсула фон дер Лайен да встъпи в длъжност на 1 ноември. Преди това Европейският парламент трябва да одобри целия й състав на пленарно заседание на 23 октомври.      Ако евродепутатите не остнат доволни от двамата номинирани заради финансовите въпроси, комисията може да препоръча те да не получат работата в ЕК. В сряда евродепутатите се съгласиха да поискат от Йоханес Хан от Австрия, предложен за еврокомисар по бюджета, да продаде дяловете си в няколко компании. Евродепутатите ще поискат допълнителна информация за Януш Войчеховски от Полша, номиниран за еврокомисар по селското стопанство, във връзка с апартамент, който притежава в Брюксел. Няколко други предложени за еврокомисари – Жозеп Борел от Испания, Силви Гулар от Франция,  Дидие Рейндерс  от Белгия, Вера Йоурова от Чехия и Елиза Ферейра от Португлаия, получиха зелена светлина от комисията. В съобщението обаче се казва, че крайнолявата група Европейска обединена левица е опитала да отвори отново дискусиите за връзките на Гулар с базирания в САЩ институт Berggruen. Гулар, бивш министър на отбраната, предложена за еврокомисар по единния пазар, декларира, че е спечелила 300 хил. долара за три години от института. Процесът на проверка на комисията е \"абсолютно несериозен\", каза френският евродепутат Мано Обри, член на комисията от Европейска обединена левица. \"Не разполагаме с никакви средства да разследваме и да проверим информацията\", добави тя. По думите й \"цялата процедура е крайно политизирана, блоковете защитават кандидатите си\" и има \"двойни стандарти\".", "date": "2019.09.26", "title": "Евродепутати искат от двама кандидати за комисари обяснения за финансите им"}
{"url": "https://www.dnevnik.bg/bulgaria/2019/09/26/3968323_parlamentut_shte_e_v_predizborna_vakanciia_za_dve/", "text": "Народното събрание ще е във ваканция за две седмици в средата на октомври - от 16 до 25 октомври включително. Почивката е във връзка с предстоящите местни избори, които ще бъдат на 27 октомври. В този период обаче ще има заседания на парламентарни комисии. А на депутатите няма да се признават други транспортни разходи освен тези, които са направени за участие в комисиите. Проектът за решение за ваканция беше подписан от представители на всички парламентарни групи без БСП. В негова подкрепа гласуваха 99 депутати, 22 бяха против, а четирима се въздържаха. Решението мина без дебати. Излизането в предизборни ваканции е практика в Народното събрание, а мотивът е, че голяма част от депутатите са ангажирани с организацията на изборите в избирателните си райони. Някои от народните представители пък са и кандидати за кметове по места. Неформални други причини са да не се позволява парламентарната трибуна да се ползва за предизборна агитация, както и да не се позволява народните представители да правят предизборни визити и пътувания за сметка на бюджета на парламента.", "date": "2019.09.26", "title": "Парламентът ще е в предизборна ваканция за две седмици през октомври"}
{"url": "https://www.dnevnik.bg/evropa/2019/09/26/3968320_iztochnogermancite_se_chuvstvat_grajdani_vtora_klasa/", "text": "Мнозинството германци в бившия комунистически изток се чувстват граждани \"втора класа\" почти три десетилетия след падането на Берлинската стена, въпреки че настигат икономически западните региони, стана известно от правителствен доклад, цитиран от \"Ройтерс\". Агенцията коментира, че изводите в доклада помагат да се обясни възходът в подкрепата за крайнодесните сред източните гласоподаватели. \"Много индикатори показват, че сме постигнали голям напредък в сближаването на условията за живот между изтока и запада от 1990 г.\", коментира представителят на германското правителство за бившите източногермански провинции Кристиан Хирте. Към 2018 г. икономическата сила на Източна Германия е нараснала до 75% от западногерманската спрямо 43% през 1990 г. Заетостта на изток е висока, като заплатите се равняват на 84% от западните. Нагласите на хората обаче създават една различна картина. В годишния доклад за \"състоянието на германското единство\" се цитира скорошно проучване, направено за правителството, според което 57% от източногерманците се чувстват граждани \"втора класа\". Само 38% от интервюираните на изток оценяват обединението като успех, включително едва 20% от хората под 40 години. \"Това недоволство се изразява в изборните резултати на изток и запад през последните години, които показват значителни разлики\", се отбелязва в доклада. Избирателите на изток бягат от традиционните партии – консерваторите на канцлера Ангела Меркел и нейните коалиционни партньори социалдемократите – и се насочват към крайнодясната \"Алтернатива за Германия\" и крайнолявата \"Левица\". Хирте, признавайки, че процесът на сближаване все още не е завършен, посочва, че 2 милиона души, особено млади хора и жени, са напуснали региона през поседните три десетилетия. Той все пак подчертава, че \"положението на изток е много по-добро, отколкото всички си мислим\". По думите му въпреки запазващите се структурни слабости \"след обединението има изключително положително развитие\". Икономическите и социалните условия в изтока са много по-добри, отколкото можехме да очакваме и прогнозираме преди 30 години, допълва Хирте, цитиран от ДПА и БТА.  От обединението на страната заплатите и пенсиите са нараснали по-бързо, отколкото в западните провинции, като сега разполагаемият доход е съпоставим, тъй като разходите за живот в източните провинции са по-ниски, уточнява Хирте. Като цяло (изтокът - бел. ред.) е изключително привлекателен не само за основаване на бизнес, но и за хората. От 2017 г. повече хора се местят от запад на изток, отколкото от изток на запад, посочва още той. ", "date": "2019.09.26", "title": "Източногерманците се чувстват граждани \"втора класа\" 30 г. след падането на стената"}
{"url": "https://www.dnevnik.bg/bulgaria/2019/09/26/3968303_sudiia_kapka_kostova_puskaneto_predsrochno_ot_zatvora/", "text": "По случая с предсрочното условно освобождаване на Джок Полфрийман съдът си е свършил работата и е взел всички обстоятелства предвид. Предсрочното освобождаване на Полфрийман не е изключение, има такива случаи в цялата страна. Това обяви в ефира на БНТ съдия Капка Костова от Съюза на съдиите. Вчера организацията призова членовете на съдийската колегия на Висшия съдебен съвет да подадат оставки, тъй като не са изпълнили задачата си да защитават независимостта на съдебната власт. Повече по темата четете  тук . От наша гледна точка един осъден бе предсрочно освободен, след като е изтърпял 13 години и половина от 20-годишното си наказание. Освобождаването е за остатъка от 6.5 г. и ако извърши друго престъпление, ще изтърпи и тези години, обясни съдията. Тя посочи, че това не отменя факта на неговото осъждане, не повлиява размера на наложеното наказание и не става дума за помилване, амнистия или оправдаване. Посочи, че е прегледала практиката на различни апелативни съдилища в цялата страна и е видяла други случаи на предсрочно освобождаване при остатък от 6-7 години от присъдата. Този случай не е прецедент, обяви Костова. Не се наемам да обсъждам по каква причина от една седмица цари истерия по този случай, това вероятно е работа на социални психолози и психиатри, коментира тя. Костова обяви, че след като внимателно е прочела определението на съда за случая на Полфийрман, за разлика от други коментатори по темата е установила, че са взети предвид всички обстоятелства, детайлно са обсъдени и едва тогава съдебният състав е направил изводи за това, че целите на наказанието в крайна сметка са постигнати. Съдът си е свършил работата. Не е направил произволни изводи, заключи тя. Костова отхвърли твърденията (лансирани от бащата на убития Андрей Монов – Христо Монов - бел. авт.), че съдът е излязъл с определение, а не с решение по случая, което не може да бъде оспорвано. Обясни, че това не е вярно и не е от фатално или ключово значение под каква форма се е произнесъл съдът. Има немалко случаи в практиката на върховния съд, в които съдебен акт, назован по някакъв начин, се проверява и контролира и се постановява решение на върховния съд. Важна е същността на акта и какви въпроси решава, допълни съдията. Тя посочи и че практиката на българските съдилища е различна, но от проучването, което е направила, е видяла, че повечето излизат с определения, а с решение обикновено излиза само едно от апелативните съдилища в страната.", "date": "2019.09.26", "title": "Съдия Капка Костова: Пускането предсрочно от затвора на Полфрийман не е изключение"}
{"url": "https://www.dnevnik.bg/sviat/2019/09/26/3968325_iaponiia_shte_vloji_92_mlrd_v_proekti_za_vtechnen_gaz/", "text": "Япония планира да вложи близо 1 трлн. йени, или 9.2 млрд. долара, в проекти в различни страни, свързани с развитието на производството и доставките на втечнен природен газ (ВПГ). Това заяви днес министърът на икономиката, търговията и промишлеността на Япония Ишу Сугавара на открилата се в Токио международна конференция на производителите и потребителите на ВПГ. Държавни и частни компании в Япония ще инвестират 1 трилион йени за финансирането на проекти в сферата на ВПГ по цял свят. Това ще доведе до развитие на пазара на ВПГ, а също и до нови свежи източници на доставки за азиатските пазари, където търсене бързо нараства, допълни Сугавара. Вестник \"Никей\" посочва, че финансиране могат да предоставят японската корпорация \"Джапан ойл, газ енд металс\" (Japan Oil, Gas and Metals National Corporation - JOGMEC), Японската банка за икономическо сътрудничество (JBIC), а също и частни компании. С тези мерки Япония очаква да намали зависимостта си от доставките на петрол от страните от Близкия изток, особено след терористичните нападения срещу обекти на саудитската национална петролна компания \"Сауди Арамко\" (Saudi Aramco).", "date": "2019.09.26", "title": "Япония ще вложи $9.2 млрд. в проекти за втечнен газ"}
{"url": "https://www.dnevnik.bg/sport/2019/09/26/3968294_grigor_dimitrov_se_poizmuchi_no_zapochna_s_pobeda_v/", "text": "Григор Димитров започна успешно участието си в турнира от категория АТП 250 в Ченду. Българският тенисист се наложи със 7:5, 7:5 срещу Даниел Еванс от Великобритания. В четвъртфиналите негов съперник ще е Александър Бублик от Казахстан или австралиецът Джордан Томпсън. Димитров имаше възможност да приключи мача значително по-спокойно, след като сервираше да победата при 5:3. Тогава съперникът му проби и успя да изравни.    Първият сет беше много оспорван и вървеше без пробиви. В началото двамата имаха по една възможност за пробив, но не се възползваха. След това дойде ред на серия от бързи сервис геймове, за да се стигне до 12-ия гейм. В него Димитров проби и спечели сета. Българинът продължи добре и с ранен пробив поведе с 3:0 във втория сет. Той запази преднината си до 5:3, когато сервираше за спечелване на мача. Еванс съумя да улови последната си възможност за връщане на пробива и след това изравни за 5:5. Димитров взе следващия си сервис гейм и в отново не позволи да се стигне до тайбрек, като проби, за да стигне до 7:5 и спечели срещата.  ", "date": "2019.09.26", "title": "Григор Димитров се поизмъчи, но започна с победа в Ченду"}
{"url": "https://www.dnevnik.bg/sviat/2019/09/26/3968333_blumburg_ruskata_chastna_armiia_vagner_se_srajava_za/", "text": "Наемници на руската частна военна компания  (ЧВК) \"Вагнер\"  вече воюват в Либия на страната на маршал Халифа Хафтар, сражаващ се срещу признатото от ООН правителство на страната. Това съобщава агенция  \"Блумбърг\" , като се позовава на запознати източници, сред които представители на Либия и западни държави. Около 100 руски наемници са пристигнали в Либия в началото на месеца, за да се включат в настъплението на Либийската национална армия. Пристигането им е съвпаднало с нов, по-интензивен етап в кампанията с въздушни удари срещу столицата Триполи. Един от командирите е потвърдил пред агенцията, че руснаци участват в сражения в Либия и някои са загинали при сблъсъци. Събеседник на \"Блумбърг\", близък до руското правителство, казва, че Москва се е дистанцирала от международно признатото правителство и разчита, че Хафтар ще получи преимущество в борбата за либийската столица. Къде другаде се смята, че действа \"Вагнер\" Прессекретарят на Кремъл Дмитрий Песков казва, че няма информация в Либия да има руски наемници. Британският в. \"Телеграф\"  писа  през март, че в Либия са пристигнали стотици наемници в поддръжка на Хафтар. Източник в Лондон твърди, че руските наемници там са \"почти взаимозаменяеми с ГРУ\", имайки предвид старото съкращение на руското военно разузнаване, и че се занимават основно с осигуряване на безопасност за руския флот на две пристанища. Либийски представители опровергаха тази информация. Освен Русия сред страните, залагащи силно на Хафтар, е и  Турция , а Франция е  обвинявана  от либийското правителство, че се застъпва за него. Неговата Либийска национална армия започна офанзива към Триполи в началото на април, но срещна трудности. Сред държавите, в които има информация за действащи сили на ЧВК \"Вагнер\", са  Сирия  и  Централноафриканската република , където бяха  убити  руски журналисти, разследвали дейността ѝ. За бойци на компанията в Либия  се говори  и отпреди публикацията на \"Телеграф\". Медийни публикации досега са свързвали компанията с ресторантьора  Евгений Пригожин , но той отрича.", "date": "2019.09.26", "title": "\"Блумбърг\": Руската частна армия \"Вагнер\" се сражава за Хафтар в Либия"}
{"url": "https://www.dnevnik.bg/bulgaria/2019/09/26/3968340_polfriiman_e_poluchil_prepis_ot_iskaneto_na_cacarov_za/", "text": "Софийският градски съд отново изпрати на Върховния касационен съд делото по искането за условно предсрочно освобождаване на Джок Полфрийман, съобщи институцията. Това е станало след изпълнени указания и доказателства за връчен препис от  искането на главния прокурор  за възобновяване на делото на осъдения. Невръчването на такъв препис на Полфрийман стана причина вчера  Върховният касационен съд (ВКС) да откаже  да образува производство по искането на главния прокурор Сотир Цацаров за възобновяване на делото за предсрочно освобождаване на австралиеца Джок Полфрийман.  Икономия на време, а не процесуален пропуск е причината вчера съдията докладчик по делото да разпореди то да бъде изпратено незабавно във ВКС след уведомяване на страните за искането на главния прокурор, обясняват от съда в съобщение до медиите. От него се разбира, че такъв препис вече е връчен на Полфрийман. Съобщенията от получените уведомления щяха да бъдат допълнително внесени, докато делото се администрира във ВКС, допълват оттам.", "date": "2019.09.26", "title": "Полфрийман е получил препис от искането на Цацаров за възобновяване на делото"}
{"url": "https://www.dnevnik.bg/biznes/2019/09/26/3968358_ombudsmanut_se_obiavi_protiv_purvite_tri_ot/", "text": "Решение, при което не се изплаща обезщетение в първите три дни от болничния от работодателите, практически няма да реши проблема със злоупотребите, а само ще утежни положението на болния във времето, когато има най-големи разходи за лечение, и така работещите са застрашени от оставане без доходи в труден за тях момент. Това е позицията на омбудсмана Диана Ковачева по повод дебатите по темата. В последните месеци работодателски организации предложиха да се въведе период на изчакване при изплащане на болничните. \"Решението първите три дни от болничния лист да се изплащат от работодателя беше взето през 2010 г. като временна антикризисна мярка, която тогава бизнесът подкрепи. През последните години обаче ясно се вижда, че с нея се злоупотребява, защото води до изгодна и безнаказана кражба\",  коментира в тази връзка  председателят на Асоциацията индистриалния капитал Васил Велев. По данни на организацията от 2013 до 2018 г. се наблюдава двойно увеличение на изплатените от НОИ болнични. Социалния министър  Бисер Петков определи  като социално неприемливи искането на работодателите първите три дни от болничните да са неплатени или да се изплащат от Националния осигурителен институт (НОИ). Той предложи да се разгледа възможността за ограничаване на максималния брой дни, за които личните лекари могат да издават болнични листове. Ковачева допълва, че предложението първите три дни да бъдат за сметка на работещите граждани ги поставя в положение да плащат осигуровки, а да не получават обезщетение при загубена работоспособност, което е неприемлива възможност. Омбудсманът е на мнение, че ключов въпрос при решаването на проблема трябва да бъде упражняването на по-ефективен контрол както при издаването на болничните листове, така и по спазването на режима, определен от здравните органи за работник в състояние на временна неработоспособност. В заключение Ковачева призовава към конструктивен експертен диалог между представители на всички заинтересовани страни, като не се допуска отнемане на установени права на работещите и осигуряващи се граждани.", "date": "2019.09.26", "title": "Омбудсманът се обяви против първите три дни от болничния да се плащат от работещите"}
{"url": "https://www.dnevnik.bg/evropa/2019/09/26/3968345_maika_li_e_transseksualen_muj_koito_rajda_dete_da_kaza/", "text": "Човек, който е роден като жена, но по-късно става мъж и ражда дете, в правно отношение трябва да бъде смятан за майка, реши английският висш съд, цитиран от \"Ройтерс\". Фреди Макконъл, транссексуален мъж, поискал да бъде признат за баща на сина си, роден миналата година, в акта за раждане, но му било казано, че трябва да бъде посочен като майка. Макконъл прибегнал до съдебни действия, за да спре решението, заявявайки, че то нарушава неговите права и тези на сина му. Съдия Андрю Макфарлейн обаче отвърли твърдението и заключи, че Макконъл е майката. \"Сега е медицински и правно възможно за даден човек, чийто пол е признат по закон като мъжки, да забременее и да роди дете\", посочи Макфарлейн. \"Макар полът на този човек да е мъжки, неговият родителски статут, който произтича от биологичната му роля при раждането, е този на майка.\" Макконъл, роден като жена, започнал да живее като мъж, когато бил на 22 години. По-късно преминал през двойна мастектомия и терапия с тестостерон. Официалните му документи били променени, за да показват, че полът му е мъжки. През 2016 г. прекъснал терапията с тестостерон и забременял чрез вътрематочна инсеминация, използвайки донорска сперма. Детето му се родило през януари 2018 г. Групата активисти Stonewall определи решението като дълбоко разочароващо и заяви, че законът има отчаяна нужда от осъвременяване. \"Смятаме, че решението е една пропусната възможност да се изпрати положително послание\", коментира Лаура Ръсел, директор по комуникациите.", "date": "2019.09.26", "title": "Майка ли е транссексуален мъж, който ражда дете? Да, каза английски съд"}
{"url": "https://www.dnevnik.bg/kultura/2019/09/25/3960720_kakvo_predstoi_prez_noviia_teatralen_sezon/", "text": "                         Сезонът в Народния театър ще премине под знака на 170-годишнината от рождението на Иван Вазов. През лятото тя ще бъде отбелязана с драматизация по романа на класика на българската литература \"Нова земя\", по която вече работят Юрий Дачев и Мирела Иванова. Книгата беше преиздадена преди броени дни от издателство \"Кръг\". Още по време на публикуването си тя не е била добре приета от критиката, но Вазов е смятал, че е по-добра от романа \"Под игото\". Премиерата е предвидена за 9 юли, когато е и рожденият ден на класика. Единайсти А клас се събира по традиция години наред заедно със своята учителка, другарката Пеева, която вече е на 90 години. Въпреки че всеки от бившите ученици е потеглил по своя път, тяхната малка общност се е съхранила. Избликват неочаквани спомени, избухват стаени конфликти, прокрадва се неутихващата през десетилетията ревност между две от героините, целували едно и също момче...      Актьорът и драматург  Режисьор: Ивайло Христов Сценография: Никола Тороманов Музика: Кирил Дончев С участието на: Марин Янев, Стеефан Мавродиев, Стоян Алексиев, Елена Телбис и Пламен Димов Вече са започнали репетициите и на   от Андре Русен. Режисьор е Юрий Дачев, а в екипа са Емануела Шкодрева, Павел Иванов, Кръстьо Лафазанов и Васил Драганов. Премиерата е предвидена за . През декември на Сцена \"Апостол Карамитев\" предстои премиерата на спектакъла   с участието на Николай Урумов. Херман Кох е холандски писател, телевизионен продуцент и актьор. Автор на разкази, журналистически колонки и романи, в които смесва сатира, драма, съспенс и психологически трилър. Постига международно признание с  романа си \"Вечерята\" , публикуван на български от издателство \"Колибри\" и преведен на 55 езика. Централно място в него заема въпросът до каква степен родителят е отговорен за постъпките на детето си. Втората премиера в Театър \"София\" ще се състои през януари 2020 г. Тя ще бъде по приказната пиеса, написана в поетична форма, Режисурата е поверена на Катя Петрова, а спектакълът ще бъде мащабен, което налага и повече време за репетиции.      Основа на спектакъла са едни от най-известните песни на Стефан Вълдобрев. \"По-полека\" е плод на двегодишен труд и е копродукция между Младежкия театър и Драматичен театър - Пловдив. Главни герои на представлението са няколко двойки - служител на престижна банка и красиво момиче на повикване, бъдещи младоженци, запътили се към сватбата си, но попаднали в капана на съмненията, майка и дъщеря, които носят урната с праха на главата на семейството, двама рапъри в третокласен клуб. Зрителите ще чуят песните на Вълдобрев \"Две луни\", \"Пропаганда\", \"Хромозоми\", \"Силикон\", \"ЕксплоАдирам\", \"Вълк\", \"Едно\", \"Бряг с цвят най-зелен\", \"Аз ли съм, или не съм\", \"Тази песен не е за любов\", \"Холивуд\". И, разбира се, \"По-полека\". Пиесата \"Ромео и Жулиета\" няма нужда от представяне, както и преводът на Валери Петров. Но всеки спектакъл по най-поставяния драматург в света е предизвикателство за екипа, който се впуска в това начинание. Режисьорът Анастасия Събева вече е работила на сцената на Младежкия театър. \"Алиса в Страната на чудесата\" (2016 г.) все още се играе всеки месец, а за работата си по костюмите Свила Величкова получи награда \"Аскеер\" през 2016 г.      Адаптациите не са нещо ново за режисьора Крис Шарков. Още през 2013 г. той направи спектакъла \"Презрението\" по едноименния филм на Жан-Люк Годар и романа на Алберто Моравия. Сега той драматизира \"Сцени от един семеен живот\" на Ингман Бергман. Филмът е направен като телевизионен минисериал, но има и киноверсия. В него се разказва за Юхан и Мариане - наглед щастливо семейство, чийто брак е разтърсен, след като Юхан заявява, че обича по-млада жена. Филмът е известен и с това, че е повлиял върху работата на Уди Алън. Жан-Пиер Мартинес е един от най-играните съвременни драматурзи. Автор е на над 50 пиеси. В \"Стрип покер\" семейство кани новите си съседи, за да се запознае с тях. Неочаквано това води до игра на покер, в която всеки участник разкрива тайните си, което води до много комични ситуации. Пиесата вече е играна в градове като Париж, Мадрид и Маями.      2 нови постановки и едно ателие очакват в началото на новия сезон зрителите на Театрална работилница \"Сфумато\". Представлението \"Мишеловката\" се фокусира върху репетицията на пиеса в пиесата в \"Хамлет\". В трактовката на младия режисьор Боян Крачолов Хамлет е болезнено чувствително човешко същество, захвърлено в Дания. Докато героят търси отмъщение, в замъка пристига театрална трупа. Хамлет им предлага да изиграят \"Убийството на Гонзаго\", но прави промени в текста. Крачолов си задава въпроса как е протекла репетицията на това представление и изгражда \"Мишеловката\" върху своите отговори. В работата си с текста на Шекспир той си служи с превода на Александър Шурбанов. Моноспектакълът на актьора Димитър Марков е независим проект, който влезе в основната програма на театъра през Малкия сезон на \"Сфумато\". Това е опит за сценична адаптация на 12-ата глава на \"Одисей\" на Джеймс Джойс. В романа главният герой Леополд Блум преживява своята одисея в един-единствен ден в Дъблин. Около 17.00 часа следобед той попада в \"леговището на циклопа\" - кръчмата на Барни Кърнан, от която бива измъкнат от опасен сблъсък с ирландски шампион по тласкане на гюле, известен като Гражданина. Междувременно в Театрална работилница \"Сфумато\" вече тече ателието   върху любовта и смъртта в живота и творчеството на А. П. Чехов. То се състои от две части с водещ Маргарита Младенова. Годениците на писателя са били наричани \"Антоновки\" и са били 10 на брой. Затова и са поканени 10 актриси, които ще се опитат да влязат в тази ситуация. \"  е с водещ Иван Добчев. В него фокусът е върху всички герои на Чехов, които предусещат смъртта и виждат в нея изход.      На 22 октомври ще се състои премиерата на скандинавската пиеса . Режисьор на постановката е Марий Росен, а в нея участват Йоана Буковска-Давидова, Елена Атанасова и Радина Думанян. На 15 декември в афиша на театъра ще влезе и спектакъл за най-малките зрители. Това ще бъде  по Ханс Кристиан Андерсен и ще бъде режисьорски дебют на куклената актриса Анна-Валерия Гостанян. Кулминацията на сезона е предвидена за 12 юни, 2020 г. Тогава театърът ще отбележи 55-годишнината от създаването си с премиерата на пиесата  , която спечели последното издание на конкурса на театъра за съвременна българска драматургия \"Славка Славова\". Режисьор на постановката е Ивайло Христов, а ролите са поверени на Светлана Янчева, Анастасия Лютова и Весела Бабинова. Представлението е по пиесата \"Сън в лятна нощ\" на Шекспир, но в него са включени и други известни герои на драматурга: Ромео и Жулиета, Хамлет и Офелия, Отело и Дездемона, лейди Макбет и Макбет, Клеопатра и Марк Антоний. \"Защитавайки изконното право на всеки човек да осъществи най-важното си предназначение, с което идва на тази свят, а именно – да получава и да дава любов, се опитвам със средствата на трагикомедията и гротеската да предпазя младия човек от илюзията, че това е проста и безопасна работа\", пише за работата си режисьорът Димитър Еленков. от Оскар Уайлд Камерна сцена \"Методи Андонов\" Премиера: 3 и 4 октомври Смехът на Уайлд е ведър и безгрижен, но зад тази светлина и лекота се крие едно съмнение, което и днес продължава да вълнува хората – способни ли сме да обичаме от все сърце, да приемаме другия без предразсъдъци, да се отдаваме напълно, да разбираме и прощаваме без лична изгода, без излишна гордост и егоизъм.      В \"Без задръжи\" испанският драматург Жорди Галсеран показва лъжата от различните й страни - тя може да бъде както инструмент за манипулация, така и благородно средство за предпазване на чувствата на другия. Представлението преплита естетиката на комедията с тази на филмите ноар, а за пореден път бива доказано, че няма нищо по-смешно от това да гледаш как другите страдат. Една история за всеки, който е, ще бъде, имал е или има баща. Истерично смешна и сърдечна среща с един мъж, който остава вкъщи с двете си малки деца, за да даде възможност на жена си да прави кариера. В тежката битка между мъжкото начало и дълга към семейството кое надделява? Дали ще оцелее, дали ще се пречупи? Дали ще намери начин да се наспи, да се изкъпе, да остане насаме с НЕЯ – неизживяната си страст? Какво го прави щастлив? Четири премиерни заглавия ще могат да гледат зрителите на Театър \"Българска армия\" до средата на ноември. Кпасимир Спасов вече работи по пиесата   на Майк Бартлет. Другите спектакли са  на Оскар Уайлд и  по Ерик-Еманюел Шмит.      Драматичен театър - Пловдив Освен копродукцията \"По-полека\" театърът започва сезона и със . Режисьор е Стайко Мурджев, сценография - Петя Буюкова. Музиката е на Петър Дундаков. В представлението участват: Ивана Папазова, Димитър Банчев, Атанас Атанасов, Мариана Йотова, Боряна Братоева, Елена Кабасакалова. Премиерата беше на сцена на кръстопът на 12 септември. Следващите дати са на 8 и 31 октомври. В \"Само за жени\" Дарио Фо и Франка Раме с чувство за хумор въвличат зрителите в битката за равноправие на жени от различни епохи, започвайки от Ева. Дарио Фо и Франка Раме са известни не само като творци, но и като активни граждани, които защитават своите политически и социални възгледи. Това им създава множество проблеми с държавните власти, полицията, цензурата, телевизията. Главните герои Томас и Алекса цял живот си разменят писма, а любовта им остава неосъществена. Това обаче не прави пиесата по-малко действена, а и е намигване към съвременната култура на чата. \"История, която няма нищо общо с вас, но в която няма да спрете да се откривате\", казва режисьорът Георги Михалков.      ПОСЛЕДНИЯТ ЯНКИ  Класикът на американската драматургия пренася зрителите в психиатрия, за да разкаже историята на две семейни двойки. Милър се намира на територията, на която се чувства най-удобно - семейната драма. Това е картина на едно общество, чиито членове се чувстват излъгани и където успехът е станал равен на провала. Това е пиеса за мъжете, които се опитват да разберат жените и никога не успяват. Постановката е адаптация по пиесата \"Слуга на двама господари\" на Карло Голдони. Три любовни истории се развиват в градчето Росито.", "date": "2019.09.26", "title": "Какво предстои през новия театрален сезон"}
{"url": "https://www.dnevnik.bg/evropa/2019/09/26/3968372_bulgariia_obmislia_sudebno_osporvane_na_chast_ot/", "text": "България вероятно ще поиска отмяна на част от пакета \"Мобилност\" пред Съда на ЕС, ако не се стигне до компромис по най-спорните въпроси. Това съобщи евродепутатът Петър Витанов (Алианс на социалистите и демократите) пред  EURACTIV България . Той е постоянен член на транспортната комисия в Европейския парламент. Във вторник Комисията по транспорт в ЕП даде зелена светлина за започване на преговорите между парламента, Европейската комисия и държавите членки по правилата за реформа на транспортния сектор в ЕС. Триалогът ще започне на 1 ноември и ще се води от новата Европейска комисия. Целта е да се постигне компромис по правилата, станали известни като пакета \"Макрон\". Шест държави се противопоставят на част от промените – България, Румъния, Полша, Унгария, Латвия и Литва. Пакетът \"Макрон\" въвежда нови правила за командированите шофьори, сред които по-високо минимално заплащане и регламентиране на времето за почивки в хотели. Най-спортният въпрос е за връщането на празните камиони в страната им на произход веднъж на всеки четири седмици. Това ще попречи на транспортните фирми от Централна и Източна Европа да предоставят услугите си на богатия вътрешен пазар на Западна Европа, т.нар. каботаж. Шестте държави поддържат позицията, че задължението за връщане на празните камиони ще е незаконна протекционистка мярка, която засяга сериозно компаниите от техните държави, води до загуба на работни места, по-голяма икономическа емиграция и противоречи на правото на ЕС. Българските представители са едни от най-гласовитите противници на пакета \"Макрон\". Петър Витанов коментира, че българското правителство и местният транспортен бранш трябва да допуснат компромиси с някои от промените, за да бъде договорена отмяната на най-спорните предложения. \"Връщането на празния камион (в държавата по произход) противоречи на основен принцип на ЕС – свободното движение на стоки и капитали. По мнение на специалисти тази мярка може да бъде оспорена в Съда на ЕС и би паднала\", казва Петър Витанов. По този въпрос българските евродепутати и българското правителство са единни. \"Това е национална позиция\", уточнява Витанов. Това означава, че България може да започне преговорите за търсене на компромис със заплаха за предаване на съд. \"Няма как да задължиш някой да отиде някъде другаде. Противоречи на свободния пазар\", казва Витанов. Защита на екологията Шестте държави ще атакуват пакета \"Мобилност\" и с екологични аргументи. Връщането на празния камион в държавата му на произход не би спомогнало за борбата с вредните емисии и няма икономическа логика. По време на преговорите ще се поиска изработване на оценка за въздействие на предлаганите мерки – по отношения на икономиката и трудовия пазар, както и по отношение на влиянието му върху климата. Има червени линии, които не можем да се съгласим да прекрачим, коментира преди седмица българският транспортен министър Росен Желязков след срещата си ресорните министри на еднакво мислещите държави по пакета \"Мобилност\", която се състоя на 20 септември в Брюксел. Проблемът е, че България все още не е изработила позицията си за възможните компромиси, защото местният транспортен бранш е против почти всички нови правила в пакета \"Макрон\". Други страни вече имат по-фокусирана позиция. Полша се обявява главно срещу задължението за връщане на празните камиони.", "date": "2019.09.26", "title": "България обмисля съдебно оспорване на част от пакета \"Мобилност\""}
{"url": "https://www.dnevnik.bg/sviat/2019/09/26/3968357_sasht_shte_razpolojat_500_voenni_v_litva_za_6_meseca/", "text": "САЩ ще изпратят през октомври 500 военни в Литва за срок от шест месеца, съобщи \"Ройтерс\". \"Посланието е, че силите на САЩ могат да дойдат когато, където и в каквато численост са необходими\", каза пред \"Ройтерс\" литовският министър на отбраната Раймундас Кароблис. Целта на разполагането на този контингент е да бъдат засилени позициите на НАТО срещу руското военно присъствие в региона, отбеляза \"Асошиейтед прес\". САЩ инвестират в Европа, за да възпрат евентуална агресия от страна на Русия, правейки разходи за военни обучения, модернизиране на бази и разполагане на американско военно оборудване. Но същевременно президентът Доналд Тръмп призовава европейските си съюзници да харчат повече за отбрана, отбеляза \"Ройтерс\". Москва казва, че няма намерение да нахлува в балтийските страни и Полша, и обвинява НАТО, че дестабилизира Европа, като разполага войски близо до границите на Русия. Съюзнически войски от Великобритания, Канада, Франция и Германия са разполагани на ротационен принцип в Полша, Литва, Латвия и Естония, откакто Русия анексира Кримския полуостров през март 2014 г. Освен войници новият американски контингент ще включва 30 танка \"Ейбрамс\", 25 бронирани машини \"Брадли\" и 70 други автомобила.", "date": "2019.09.26", "title": "САЩ ще разположат 500 военни в Литва за 6 месеца"}
{"url": "https://www.dnevnik.bg/zelen/2019/09/26/3968400_s_procedurni_hvatki_ekoministurut_dimov_otloji_deloto/", "text": "За днес беше насрочено последното дело за необходимостта от екооценка при промяна на плана за управление на Национален парк \"Пирин\". При обявеното гражданско присъствие и силен медиен интерес се оказа, че министърът на околната среда Нено Димов, по чиято жалба бе заведено делото, е предприел процедурни ходове, за да не може то да се гледа. Димов е оттеглил пълномощните на тримата юрисконсулти по делото и е издал заповед за отпуск на четвъртия юрист, с когото ведомството разполага. Самият министър е представил болничен лист с дати от вчера до утре. Според документа той не може да се яви на делото заради стомашно разстройство. Жалбата на екоминистър Нено Димов  беше депозирана срещу последното отсъждане на Върховния административен съд (ВАС) по казуса от март тази година. Тогава съдът  постанови за пореден път , че планът за управление на Национален парк \"Пирин\" може да се актуализира само след екооценка. Повече по темата можете да прочетете  тук . Част от присъстващите на заседанието на ВАС днес след отлагането на делото занесоха в Министерството на околната среда активен въглен и тоалетна хартия за Нено Димов. Сред тях бяха представители на обжалвалите и спечелили досегашните дела за нуждата от екооценка на плана за националния парк като например Тома Белев от Асоциацията на парковете в България (виж  тук)  и граждани, настояващи казусът да бъде решен и организирали се за присъствие  във фейсбук .", "date": "2019.09.26", "title": "С процедурни хватки екоминистърът Димов отложи делото за Пирин, което сам заведе"}
{"url": "https://www.dnevnik.bg/sport/2019/09/26/3968383_iliana_raeva_strashno_e_che_heiturstvoto_izliza_izvun/", "text": "Крайните български фенове и породеното от тях хейтърство в интернет имат отрицателен ефект върху отбора по художествена гимнастика. Това заяви председателят на българската федерация Илиана Раева във връзка с публикации в \"просташки тон\" в чуждестранни форуми. По думите ѝ става въпрос за феномен, който е изключително грозен. \"Това рефлектира доста лошо към отношението на нашите съперници, на нашата международна федерация за всичко, което се изписва по форуми\", заяви Раева в сутрешния блок на Би Ти Ви. \"Нямате представа колко неприятности ни донесе всичко това. То води до негативно отношение към националния отбор и към всичко, което правим. По някакъв начин почерняте труда ни, тези невероятни неща, които правим\", продължи тя. \"Много е страшно това хейтърство, което съществува в България. Най-страшното е, че то излиза извън рамките на България. Тук ние можем да си ги търпим, да ги изолираме... Говорила съм многократно с нашите момичета - те не им влияят, но започнаха да влияят на отношението към българския национален отбор\", добави Раева. Председателят на националния отбор повтори мнението си, че България има най-силния ансамбъл в художествената гимнастика.", "date": "2019.09.26", "title": "Илиана Раева: Страшно е, че хейтърството излиза извън България и пречи на отбора"}
{"url": "https://www.dnevnik.bg/sviat/2019/09/26/3968520_silen_trus_e_registriran_v_istanbul/", "text": "Земетресение е усетено в ранния следобед в Истанбул, съобщи \"Ройтерс\", позовавайки се на очевидци. Трусът е усетен в Сливен, Бургас и Варна, съобщава агенция \"Фокус\". Европейският геофизически институт  регистрира  първоначален магнитуд от 5.8 и епицентър в район, западно от най-многолюдния град на Турция. Първите данни сочат, че земетресението е станало на 12 км дълбочина в Мраморно море - на 64 км западно от Истанбул, на 35 км югозападно от Буюкчекмедже и само на 22 км от Силиври, в който официално живеят над 53 000 души. Засега няма съобщения за разрушения, жертви и пострадали, но трус с подобна сила е способен да регистрира сериозни поражения.", "date": "2019.09.26", "title": "Силен трус е регистриран в Истанбул"}
{"url": "https://www.dnevnik.bg/kultura/2019/09/26/3968401_los_andjelis_taims_aga_znae_kak_da_pravi_vpechatlenie/", "text": "Малък бисер на фокусираното кино, \"Áга\" разказва една миниатюрна история толкова красиво, че изцяло ни обхваща \", отбелязва в  ревюто  си за филма на българския режисьор Милко Лазаров филмовият критик на \"Лос Анджелис таймс\" Кенет Тюран малко преди предстоящата на 27 септември прожекция на творбата в Laemmle Royal в известния град на киното. Критикът обяснява как филмът, който наскоро бе обявен за  българския претендент за наградите за чуждоезичен \"Оскар\"  догодина, съдържа всички елементи на класически етнографски документален филм, чието действие се развива в далечната северносибирска руска Република Саха. \"Въпреки че героите говорят местния якутски език, филмът се оказва внимателно изградена притча, която ни вкарва в един измислен живот, сякаш той е истински\", пише Тюран. \"Истински са изумителните гледки на зимата в тази плашещо мразовита част на света, замръзналата необятност, която е завладяваща и поетична в своята почти пълна празнота\", продължава ревюто, в което авторът разказва повече за сюжета и видимото от името на главния герой Нанук вдъхновение в сценария на Лазаров и Симеон Венциславов, почерпано от знаковия етнографски документален филм от 1922 г. \"Нанук от севера\" на Робърт Флаерти. \"Независимо какви са корените му, незабравимото нещо в \"Áга\" е начинът, по който неговите красиво заснети и безупречно композирани изображения ни държат - както епичните снимки на открито, така и топлите интимни моменти на закрито. Тихо и ненатрапчиво, това е филм, който знае как да направи впечатление и го прави\", завършва критикът, който е и директор на наградите за литература на изданието, както и филмов наблюдател за Националното обществено радио в САЩ. \"Áга\" е копродукция между България, Германия и Франция и е втори игрален филм на Милко Лазаров след първия \"Отчуждение\" от 2013 г., който бе селектиран във Венеция. Разпространението му в САЩ започна с представяне в Ню Йорк на 4 септември и е поето от Big World Pictures, а пълният списък с прожекции в страната е публикуван  тук . Миналата година филмът  покори и публиката на \"Берлинале\" , с което стана първият български филм от 29 години насам, получил възможността да закрие големия кинофорум.", "date": "2019.09.26", "title": "\"Лос Анджелис таймс\": \"Áга\" знае как да прави впечатление"}
{"url": "https://www.dnevnik.bg/evropa/2019/09/26/3968492_brjuksel_za_bulgarskoto_obrazovanie_nedostatuchen/", "text": "В България престижът на преподавателската професия е нисък, а заетите в нея застаряват. Усилията за модернизиране на системата за образование и обучение продължават, но подобряването на нейното качество, приложимост за пазара на труда и приобщаващ характер продължава да бъде предизвикателство. Това са част от изводите в годишния доклад на Европейската комисия за образованието в частта му за България.  Сред другите изводи е, че демографските тенденции и увеличаващият се недостиг на умения означават, че България трябва да инвестира повече в квалификацията на своята настояща и бъдеща работна сила. Нуждата от повишаване на квалификацията и преквалификация на възрастното население е голяма, но участието в обученията за възрастни е слабо. Предприети са стъпки за повишаване на приложимостта на професионалното образование и обучение за пазара на труда. Преподавателите Престижът на преподавателската професия е нисък. Въпреки че процентът на завършилите програми за обучение на преподаватели е приблизително колкото средния за ЕС, само 60% от завършилите в действителност започват да упражняват професията. Ниските заплати са основният фактор, който възпира младите хора да изберат преподавателската професия. Други отрицателни фактори са , намерили отражение например в недостатъчните възможности за професионално развитие или във влошаването на дисциплината в час. Преподавателската професия е особено непривлекателна за мъжете, които съставляват едва 17% от преподавателите в училищата (средна стойност за ЕС - 28%). Само 17.7% от преподавателите смятат, че професията им се оценява от обществото, а само 57% смятат, че предимствата на това да бъдеш преподавател надхвърлят недостатъците (OИСР, 2019 г.). Почти половината от преподавателите са на възраст над 50 години и съответно е вероятно да достигнат възрастта за пенсиониране в рамките на следващите 10 години; 10% вече са над 60 години. Започва да се очертава  и се очаква той да се задълбочи. Нуждата от  с цел справяне с предизвикателствата в класните стаи е голяма. В доклада се посочва, че от началото на образователната реформа през 2016 г. със Закона за предучилищното и училищното образование са предприети редица стъпки за повишаване привлекателността на професията. Въпреки това тя продължава да е изправена пред важни предизвикателства. Изтъква се, че за да се избегне евентуална криза поради високия брой пенсиониращи се преподаватели, се изпълняват планове за удвояване на заплатите на преподавателите до 2021 г. в сравнение с размера им от 2017 г., като  ще достигнат 120% от средната за България работна заплата. Инвестиции Според еврокомисията, въпреки че публичните разходи за образование се увеличават, системата продължава да бъде недостатъчно финансирана. През 2017 г. общите бюджетни разходи в България за образование се повишиха с 8% в реално изражение в сравнение с предходната година, като се равняват на 3.6% от БВП. Въпреки това подобрение  са все още сред най-ниските в ЕС и са значително под средната стойност за ЕС от 4.6%.  спешно се нуждае от модернизация. Съществуват значителни различия в качеството на учебните заведения, като по-бедните общини са поставени в особено неблагоприятно положение (УНИЦЕФ, 2018 г.). В училищата често липсват основни съоръжения или оборудване, а освен това те не разполагат с лаборатории или спортни съоръжения. В допълнение поддържането на подходящо отопление през зимата е предизвикателство в редица училища в по-бедните общини. Налице са по-малко на брой добре снабдени с цифрови технологии училища и свързани училища в сравнение със средните стойности за ЕС. Мрежата на детските градини и яслите също не е достатъчно развита. Образованието в ранна детска възраст Участието в образованието и грижите в ранна детска възраст продължава да бъде слабо, което възпрепятства ранното придобиване на познавателни и социално-емоционални умения. От 2014 г. насам в България процентът на участие за деца на възраст от 4 години до задължителната училищна възраст намалява. Последните налични данни показват равнище на записване от 83.9%, което е значително по-ниско от средната стойност за ЕС от 95.4%. Въпреки текущите усилия   продължава да бъде проблем. През 2018 г. делът на лицата, преждевременно напускащи системата за образование и обучение (възрастова група 18-24 години), е 12.7%, което все още надвишава националната цел на България по стратегията \"Европа 2020\" от 11% и средната стойност за ЕС от 10.6%. От 2010 г. насам не е отбелязан съществен напредък, като делът варира около 12-14%. Твърде ранното напускане на образователната система без подходящо образование и умения е особено проблематично сред ромите и в селските райони, където бедността е на по-високи равнища, а качеството на образованието обикновено е по-ниско. Въпреки че се изпълняват редица мерки за подобряване на качеството и равенството в образователния подход, съществуващите данни показват, че са налице важни  . В данните от PISA за 2015 г. се посочва, че около 40% от подрастващите в България не притежават основни компетентности в областта на четенето, математиката или науката, като процентът на ниски резултати е над 60% сред учениците в неравностойно положение (ОИСР, 2016 г). Цифровите умения сред младежите са на ниско равнище: само 53% от младите хора на възраст 16-19 години оценяват своето ниво на цифрови умения като основно или над основното в сравнение със средната стойност за ЕС от 83%.  е по-малко вероятно да посещават детска градина и е много по-вероятно да отпаднат от училище. Висше образование Броят на студентите продължава да намалява, докато участието на студенти в неравностойно положение е твърде слабо. , записани в университети, продължава да намалява главно поради демографските тенденции, но също така и поради националната политика за намаляване на броя на студентите в някои учебни области. През 2018 г. броят на записаните студенти е бил с 20% по-нисък за бакалавърска степен и с 15% по-нисък за магистърска степен, отколкото през 2013/2014 г. Същевременно броят на докторантите се е увеличил със 7% за същия период. Броят на чуждестранните студенти се увеличава, но недостатъчно, за да компенсира големия брой българи, учещи в чужбина. Завършването на   се е увеличило слабо до 33.7% през 2018 г., но все още е под националната цел на България по стратегията \"Европа 2020\" (36%) и средната стойност за ЕС от 40.7%. Неравнопоставеността между половете продължава да съществува, като 40.8% от жените в тази възрастова група са завършили висше образование в сравнение с 27% от мъжете. Има мерки за повишаване на приложимостта за пазара на труда, но като цяло висшето образование все още . Профилът на висшистите не съответства на квалификациите, които се търсят на пазара на труда. Наличните данни показват, че България продължава да има един от най-високите проценти висшисти в областта на социалните науки, стопанската дейност и правото, докато броят на висшистите в областта на науките, технологиите, инженерството и математиката остава нисък. Забелязват се някои положителни тенденции (например намаляване на броя на студентите по бизнес администрация и увеличаване на студентите по ИКТ и в медицинските специалности). Привлекателността на областите на НТИМ (наука, технологии, инженерство и математика), по отношение на които търсенето на пазара на труда е голямо, е все още твърде слаба. Професионално образование и обучение Наличните данни показват лек спад в общия брой на записаните ученици в гимназиалния етап на професионалнoто образование и обучение (50.7% през 2017 г., което все още е над средната стойност за ЕС от 47.8%). Процентът на заетост на наскоро завършилите е нараснал значително през 2018 г., достигайки до 66.4% в сравнение с 59.1% през предходната година. Въпреки това през 2018 г. той продължава да бъде значително под средната стойност за ЕС от 79.5%. Обучение за възрастни Нуждата от повишаване на квалификацията и преквалификация на населението е голяма, се посочва в доклада. В България 17.4% от трудоспособното население на възраст 25-64 години (приблизително 677 000 души) са  . Въпреки че този процент е малко под средния за ЕС (21.9%), той е особено проблематичен, тъй като съответства на удвоения брой на свободните работни места, за които се изисква елементарно ниво на умения (357 000).  Само 2.5% от хората на възраст 25-64 години в България са преминали обучение през четирите седмици, предхождащи наблюдението на работната сила (средна стойност за ЕС: 11.1%). Предприети са стъпки за повишаване на пригодността за заетост на групите в неравностойно положение и за намаляване на регионалните различия в равнищата на заетост сред населението в трудоспособна възраст. Липсва всеобхватна система за обучение и оценяване на преподавателите и за обучение в областта на образованието за възрастни, като предлагането не е достатъчно. Заключенията за Европейския съюз можете да видите  тук .", "date": "2019.09.26", "title": "Брюксел за българското образование: недостатъчен бюджет и лоша инфраструктура"}
{"url": "https://www.dnevnik.bg/bulgaria/2019/09/26/3968516_v_seul_boiko_borisov_be_otlichen_za_prinos_kum/", "text": "Вицепрезидентът на Университета за чужди езици \"Ханкук\" в Сеул Чу Ки-сонг удостои премиера Бойко Борисов с почетен знак за принос към българистиката и развитието на двустранните отношения. Министър-председателят е на официално посещение в Южна Корея до 28 септември. От 2005 г. в университета в Сеул съществува Катедра по грецистика и българистика в университета, като годишно около 15-20 корейски студенти се записват да изучават български език. Днес премиерът подари на катедрата книги, а студентите от своя страна го удостоиха с плакет за признание за приноса му към развитието на българската студентска програма в \"Ханкук\". \"Убеден съм, че отношенията между България и Република Корея ще се развият много бързо в редица сфери след днешните разговори – и в областта на енергетиката, и на туризма, машиностроенето. Затова трябват кадри\", каза пред студентите Борисов, цитиран от правителствената информационна служба. Борисов посочи, че през последната година и половина в София се откри Глобалният мозъчен тръст на Китай и бе открит офис на Световната банка. Добави, че миналата година страната председателства Съвета на ЕС, а догодина предстои да председателства Берлинския процес. Премиерът изтъкна още, че България е получила много добър ресор в Европейската комисия, а от вчера българката Кристалина Георгиева е начело на Международния валутен фонд.", "date": "2019.09.26", "title": "В Сеул Бойко Борисов бе отличен за принос към българистиката"}
{"url": "https://www.dnevnik.bg/sviat/2019/09/26/3968538_kremul_obvini_nato_che_prenebregva_ideia_na_putin_za/", "text": "В руското президентство считат, че НАТО оставя без внимание предложение, отправено от президента Владимир Путин за мораториум на разполагането на ракети със среден и малък обсег. Това заяви пред журналисти говорителят на Кремъл Дмитрий Песков, цитиран от ТАСС и РБК. Говорителят на НАТО Оана Лунгеску каза, потърсена от руската агенция, че генералният секретар Йенс Столтенберг счита идеята за \"нереална\". Вчера  \"Комерсант\"  съобщи за писмо от 19 септември, написано от Путин до алианса, в което повдига темата за ракетите със среден и малък обсег. Свързан с тях договор - един от стълбовете на глобалната сигурност - на практика спря да съществува, след като и двете страни по него (Съединените щати и  Русия ) се изтеглиха. До краха на договора се стигна, след като Вашингтон обвини Москва в разработка на крилати ракети, които нарушават договора. Русия отрича. Писмото, което според \"Комерсант\" е изпратено и на Европейския съюз и Китай, призовава както за мораториум върху разполагането им в Европа (и другаде по света), така и за нова система за проверка на изпълнението с допълнителни механизми, включително за местата, предвидени за подобни разполагания. \"Безсмислица\" Досега Русия заявяваше, че е готова да разположи такива ракети само ако САЩ го направят първи. Западът поставя това твърдение под въпрос, тъй като подкрепя американските обвинения, че Москва вече го е направила чрез известните като 9М729 ракети. Миналия месец Пентагонът изпита крилати ракети с обсег над 500 км за пръв път, откакто двете страни излязоха от договора, и с това  предизвика реакцията на Русия . \"Комерсант\" цитира неназован дипломат от НАТО, според когото такъв мораториум е \"безсмислица\". Русия \"предлага мораториум... докато разполага такива оръжия\", обяснява той. \"И преди сме го чували... но не заслужава доверие, защото игнорира реалността - Русия вече разполага (ракети 9М729) в нарушение на договора\", казва за ТАСС говорителят Лунгеску. Песков обаче обясни, че писмото, изпратено \"в основните страни на Европа и Азия\" и \"в различни международни организации\", е част от усилията на Путин да не се допусне нарастване на напрежението заради края на договора за ракетите.", "date": "2019.09.26", "title": "Кремъл обвини НАТО, че пренебрегва идея на Путин за разполагането на ракети"}
{"url": "https://www.dnevnik.bg/sport/2019/09/26/3968545_snimka_na_denia_dokumentut_koito_sochi_che_levski_e/", "text": "Документ, показващ, че футболният \"Левски\" е основан през 1911 г., беше представен от клуба. \"Сдружението притежава проткол №1 от 1911 година, но ще го покажем при откриването на експозицията. Той не е в най-доброто си състояние. Там пише, че \"Левски\" е основан на 10 май 1911 година съгласно учредителния протокол\", каза Илия Христов от сдружението \"Сини сърца\" на пресконференция, свързана с официалното откриване на клубната експозиция. Той показа и членска карта, като според твърдението му тя също сочи, че \"Левски\" е основан през 1911 г.", "date": "2019.09.26", "title": "Снимка на деня: Документът, който сочи, че \"Левски\" е основан през 1911 г."}
{"url": "https://www.dnevnik.bg/evropa/2019/09/26/3968554_evroparlamentut_blokira_rumunskiia_kandidat_za_komisar/", "text": "Предложената за еврокомисар по транспорта Рована Плумб от Румъния е в конфликт на интереси, който възпрепятства нейната кандидатура, решиха евродепутати. Новината съобщи служител на ЕС, цитиран от \"Ройтерс\". Правната комисия на Европейския парламент \"току-що гласува, че румънският кандидат за комисар Рована Плумб не трябва да премине към изслушване\", съобщи в \"Туитър\" Тибо Клейнер, един от висшите сътрудници на еврокомисаря, отговарящ за човешките ресурси, Гюнтер Йотингер. Изслушванията на кандидатите за еврокомисари ще се състоят от 30 септември до 8 октомври. Те са предварително условие за назначаване, преди новата Европейска комисия да може да встъпи в длъжност на 1 ноември. Правната комисия на ЕП  има правомощието  да спре изслушвания на кандидати за еврокомисари, ако се установи конфликт на интереси след оценка на финансовите им декларации. \"Процедурата за един от номинираните за комисари е спряна по отношение на изслушването\", каза говорителят на еврокомисията Мина Андреева, добавяйки, че има редица опции оттук нататък. Още от избирането й за кандидат за еврокомисар Плумб бе сочена като  едно от проблемните лица . Бивш министър на околната среда, след това министър за европейските фондове, 59-годишната румънка бе обвинена, че е разработила правителствено решение в полза на компания, близка до бившия силен човек на левицата в страната й - Ливиу Драгня, който е в затвора от май. Румънският парламент обаче отказа през 2017 г. да й отнеме имунитета, с което принуди антикорупционната прокуратура да закрие делото. Вчера  евродепутатите решиха  да повикат Плумб, за да обясни защо не е декларирала два заема на стойност почти 1 милион евро пред ЕП. Един от заемите е бил за покупка на недвижимо имущество, а другият – за политическо дарение за нейната Социалдемократическа партия.", "date": "2019.09.26", "title": "Европарламентът блокира румънския кандидат за комисар заради конфликт на интереси"}
{"url": "https://www.dnevnik.bg/evropa/zemedelie/2019/09/26/3968553_planira_se_po-dobra_integraciia_na_sistemite_za/", "text": "Системите за обмяна на знания и иновации в земеделието трябва да бъдат по-добре интегрирани в държавите - членки от ЕС, като ЕК е предложила конкретни стъпки в бъдещата Обща селскостопанска политика, която ще започне да действа от 2020 г. В четвъртък комисарят по земеделието Фил Хоган прие четвъртия поред доклад за системите за знания и иновации в земеделието, става ясно от съобщение на Главна дирекция \"Земеделие\" в ЕК. Докладът идва в момент, в който Европейският парламент, комисията и Съветът на ЕС обсъждат бъдещата Обща селскостопанска политика. ЕК предлага обмяната на знания и иновации да бъде заложена като междусекторна цел в Общата селскостопанска политика. Идеята е държавите членки, които за първи път трябва да изготвят т.нар. стратегически планове в сектора на селското стопанство, които ще бъдат основата за разпределението на бъдещите европейски фондове, да заложат в тях конкретни действия. По-специално във въпросните планове трябва да бъдат описани организационната структура и подобряването на сътрудничеството, свързано с потоците от знания и консултиране и услугите за подкрепа на иновациите между различните участници. Представеният в четвъртък  доклад  показва, че финансираните от селскостопанската политика на ЕС оперативни групи чрез европейското партньорство за иновации, както и проектите от линия на програмата \"Хоризонт 2020\", които обединяват науката, консултантите, фермерите и лесовъдите, са се оказали ефективни, тъй като се е стигнало до по-бързо и по-добро използване на резултатите от проектите на практика. Същевременно обаче един от изводите в доклада е, че националните и регионалните системи за знания и иновации не са достатъчно интегрирани, като производителността им варира значително в различните държави - членки на ЕС, и дори в различните региони на една и съща държава.", "date": "2019.09.26", "title": "Планира се по-добра интеграция на системите за иновации в земеделието в ЕС"}
{"url": "https://www.dnevnik.bg/bulgaria/2019/09/26/3968550_kratki_novini_sudut_otmeni_domashniia_arest_na/", "text": "                         . Спасители издирват изгубила се в Рила туристка Директорът на Планинската спасителна служба Емил Нешев съобщи, че имат оскъдна информация за причините, довели до инцидента. Туристката се движи сама и е тръгнала в посока над Седемте рилски езера, съобщи БНТ. Изгубилата се жена е рускиня. Тръгнала е към Рилския манастир и не може да даде точни координати за местоположението си. Най-вероятно се намира някъде в района над хижа \"Иван Вазов\". Височината там е около 2400 метра. Времето в планината е много лошо. По непотвърдена информация лифтът на Паничище не работи заради лошото време. Възможно е да бъде пуснат заради спасителите. В спасителната операция участват 11 спасители от Дупница. Изпратени са екипи от Благоевград. Съдът отмени домашния арест на Маринела Арабаджиева Апелативният специализиран съд отмени домашния арест на Маринела Арабаджиева и тя се връща в ареста, съобщиха от прокуратурата. Преди седмица първоинстанционният съд ѝ наложи мярка за неотклонение  \"домашен арест\"  заради влошено здравословно състояние. Арабаджиева, която днес бе придружена в съда от медицинска сестра, се разплака, чувайки окончателното определение на магистратите, предаде БНР. Хотелиерът Ветко Арабаджиев, съпругата му Маринела, малкият им син Вълчо и още няколко души са обвинени в участие в престъпна група за пране на пари и данъчни престъпления. Ветко и Маринела Арабаджиеви бяха обявени за издирване с червена бюлетина на Интерпол, а на 7 март  бяха задържани  в курорт край Барселона, в къщата на българина Георги Семерджиев, известен като Жоро Шопа. В края на май съпрузите бяха екстрадирани от Испания и бяха задържани под стража. След 7 месеца в ареста Ветко Арабаджиев  бе освободен под гаранция  от половин милион лева. 10 души са обвинени за трафик на мигранти към Сърбия и Западна Европа Специализираната прокуратура повдигна обвинение на 10 души за участие в организирана престъпна група за трафик на мигранти. Те са задържани на 25 септември при акция на прокуратурата и ГДБОП в София и Костинброд. Според държавното обвинение  групата е действала от октомври 2018 г., като е набирала установили се в София и областта мигранти, както ихора, превеждани нелегално от Турция от други трафиканти. Участниците уреждали транспортирането им до границата и прехвърлянето им в Сърбия с автомобили или през \"зелена граница\", където били поемани от местни хора. Ръководителят на групата и петима от участниците за задържани за до 72 часа и предстои да се реши за колко от тях ще бъде поискан постоянен арест. Другите четирима от групата са с по-леки мерки за неотклонение - \"парична гаранция\" между 5 000 и 10 000 лева, защото съдействат на разследването.", "date": "2019.09.26", "title": "Кратки новини: Съдът отмени домашния арест на Маринела Арабаджиева"}
{"url": "https://www.dnevnik.bg/evropa/2019/09/26/3968577_i_ungarskiiat_kandidat_za_evrokomisar_e_sprian_zaradi/", "text": "Номинираният от Унгария за еврокомисар Ласло Трочани е в конфликт на интереси, което пречи на неговата кандидатура, предаде \"Ройтерс\", позовавайки се на служители от ЕС. Малко преди това стана ясно, че  и кандидатурата на румънския кандидат , Рована Плумб, е била блокирана. По време на  разговори с двамата в правната комисия на Европейския парламент  им е било казано, че не могат да продължат с  изслушванията  пред ресорните комисии в ЕП следващата седмица заради несъответствия във финансовите им декларации, заявиха официални лица. Решението ще затрудни унгарския премиер Виктор Орбан, който предложи бившия си правосъден министър, както и румънското правителство, което се намира в политическа криза. Евродепутатите от правната комисия разпитаха Трочани, който бе номиниран за еврокомисар по политиката на съседство и разширяването, за адвокатска кантора, която е основал през 1991 г. Веднага след представянето на Трочани като унгарския кандидат за екипа на Фон дер Лайен последваха критики, че той е лично отговорен за отслабване върховенството на закона в Унгария. Той бе министър на правосъдието и член на Върховния съд в страната и сега специалисти по международно право и представители на неправителствени организации изразиха притеснения, че точно Трочани може да получи ресора разширяване на ЕС и отношения със съседните държави. Действията му в Унгария се тълкуват като много неподходящи за пост, който би трябвало в района на Западните Балкани да се занимава именно с върховенството на закона, което е един от основните дефицити за започване на преговори за членство. Трочани стои зад закона, с който бе забранено на неправителствени организации да работят с бежанци и кандидати за убежище, както и зад поправките, довели до закриване на американската програма на Централноевропейския университет в Будапеща. Изслушванията на кандидатите за еврокомисари ще се състоят между 30 септември и 8 октомври. Те са предварително условие за назначаване, преди новата Европейска комисия да може да встъпи в длъжност на 1 ноември. Правната комисия на ЕП  има правомощието  да спре изслушвания на кандидати за еврокомисари, ако се установи конфликт на интереси след оценка на финансовите им декларации. Служител от ЕС каза, че бъдещият председател на еврокомисията Урсула фон дер Лайен може да поиска от правителствата в Унгария и Румъния да изберат нови кандидати, ако двамата не могат да изчистят конфликтите на интереси преди изслушванията. БТА отбелязва, че предстои да бъде изяснено дали двамата кандидати все пак могат да се явят на насрочените за следващата седмица устни изслушвания. Ако не бъдат допуснати, Букурещ и Будапеща трябва да изпратят други кандидати. Дори да положат устен изпит, спорните кандидати може да бъдат отхвърлени от изпитните комисии. По-рано днес говорители на ЕП уточниха, че ако кандидат-еврокомисар бъде отхвърлен от европарламента, евродепутатите няма да могат да спазят първоначалния срок и да одобрят новата Европейска комисия на 23 октомври.", "date": "2019.09.26", "title": "И унгарският кандидат за еврокомисар е спрян заради конфликт на интереси"}
{"url": "https://www.dnevnik.bg/sviat/2019/09/26/3968583_sauditskiiat_prestolonaslednik_e_poel_cialata/", "text": "Саудитският престолонаследник Мохамед бин Салман ал Сауд е поел отговорност за смъртта на Джамал Хашокжи. Признанието му обаче не е, че е поръчал смъртта на бившия съветник на монархията, превърнал се в журналист и противник на властта, а че е отговорен като ръководител на държавата. Това съобщава  агенция \"Ройтерс\" , като се позовава на съдържанието на документален филм, който предстои да бъде излъчен от телевизия Пи Би Ес на 1 октомври. В  трейлъра  на филма се загатват думите на Мохамед бин Салман пред журналиста Мартин Смит, но не могат да се чуят. Според \"Ройтерс\" принцът казва по-нататък: \"Нося цялата отговорност, защото това се случи под мой надзор.\" Саудитците, убили Хашокжи в консулството на Рияд в Истанбул, обаче действали без негово знание, уверява той. Другата седмица се навършва година от убийството на Хашокжи, който изчезна в саудитското консулство в Истанбул и смъртта му бе потвърдена дни след това. Досегашното разследване в Рияд (което международни екипи, включително в Турция, поставят под въпрос) сочи, че заместник-ръководителят на разузнаването е поръчал Хашокжи да бъде върнат в родината си при пристигане в посолството. Изпратените да го върнат обаче са го убили след неуспешен опит да го убедят. Доклад на ООН призова и принцът да бъде разследван заедно с други високопоставени служители. Как е възможно това убийство да се случи без знанието на Мохамед бин Салман, пита журналистът Смит. Отговорът на престолонаследника: \"У нас живеят 20 млн. души. Имаме 3 млн. правителствени служители.\" Част от разговора през декември миналата година, изглежда, не е бил пред камерата, уточнява \"Ройтерс\".", "date": "2019.09.26", "title": "Саудитският престолонаследник е поел \"цялата отговорност\" за убийството на Хашокжи"}
{"url": "https://www.dnevnik.bg/sport/2019/09/26/3968588_bulgarin_se_e_spusnal_sus_snoubord_ot_osemhiliadnika/", "text": "Владимир Павлов е станал  първият българин, успял да се спусне със сноуборд от осемхилядник . Това обяви той във \"Фейсбук\". Павлов съобщи, че е направил успешно спускане от Манаслу (8163 м), който е осмият по височина връх на планетата. По думите му непрекъснатото спускане е било от 8150 м до 6200 м. Павлов посочва, че е отворил нова сноуборд линия под лагер 4 на 7450 м. Той се е изкачил без кислород до 7450 м, след което е ползвал бутилка заради \"тежките условия и приоритет на сноубординга\". \"Благодаря на всички, които повярваха и подкрепиха проекта ми. Благодаря на всички, които дариха средства в кампанията ми\", заяви Павлов.", "date": "2019.09.26", "title": "Българин се е спуснал със сноуборд от осемхилядника Манаслу"}
{"url": "https://www.dnevnik.bg/politika/2019/09/26/3968581_v_cialata_strana_36_288_kandidati_za_mestnata_vlast/", "text": "Общо 36 288 кандидати ще участват в изборите за кметове и общински съветници у нас на 27 октомври т.г. Избирателите с право на глас са 6 227 901, съобщи говорителят на Централната избирателна комисия (ЦИК) Александър Андреев днес. Крайният срок за регистрация на кандидатите в общинските избирателни комисии бе във вторник, а утре официално започва предизборната кампания. Кандидатите за кметове на общини са 1254, а за общински съветници - 29 515. В изборите за кмет на кметства, които ще се проведат на 1968 места, ще участват 5059 кандидати, а за районни кметове в София, Пловдив и Варна - 460. Най-много кандидати за кмет на община има за Столичната община - 19, а за община Пловдив са 14. В 397 кметства има само по един кандидат, но избирателите ще имат опция \"Не подкрепям никого\" в бюлетината. Кандидатите на тези избори са с близо 12 хил. по-малко от тези през 2015 г., когато са били 48 084. Тогава за кметове на общини са се кандидатирали 1600 души, за общински съветници - 35 772, за кметове на кметства - 10 077, а за районни кметове - 635. Тогава се избираха кметове в села с над 100 жители население, или в 3188 села, а сега няма да се провеждат избори в села с население под 350 (сега избори за кмет на кметство ще има само в 1968 села - бел. авт.).", "date": "2019.09.26", "title": "В цялата страна: 36 288 кандидати за местната власт"}
{"url": "https://www.dnevnik.bg/sviat/2019/09/26/3968601_delikatnite_programi_za_prane_se_okazaha_nai-vredni_za/", "text": "Програмите за деликатно пране пращат стотици хиляди микрофибърни влакна в природата повече, отколкото обикновеното пране. Това показва експеримент на учени от Нюкасълския университет, цитиран от в. \"Гардиън\". \"Откритието беше изненада\", коментира професор Грант Бурж, морски микробиолог, който е бил начело на изследването. \"Човек би очаквал деликатният цикъл да защитава дрехите и да води до по-малко  отделяне на влакна . Но внимателното ни проучване показа, че е точно обратното.\" Този тип програми, които ползват двойно повече вода от обикновеното, не са толкова агресивни, колкото други, които сменят посоката на въртене по-често и въртят барабана с по-висока скорост. Оказва се, че именно използваният обем вода е най-важният фактор, водещ до отделянето на  микрочастиците от полиестера. Модната индустрия произвежда над 42 млн. тона  синтетични влакна  всяка година. 80% от тях се ползват за създаването на полиестерни дрехи; други тестове показват, че единичното изпиране на синтетични тъкани може да освободи между половин милион и 6 млн. микрофибърни влакна. Повечето перални машини нямат филтри за тях и така те завършват пътя си в световния океан. Тези частици сега  биват откривани  от най-дълбоките падини на Тихия океан до Антарктика, както и във всяко едно звено на хранителната верига.", "date": "2019.09.26", "title": "Деликатните програми за пране се оказаха най-вредни за природата"}
{"url": "https://www.dnevnik.bg/sviat/2019/09/26/3968628_i_glavniiat_prokuror_na_sasht_be_namesen_v_skandala_za/", "text": "Името на министъра на правосъдието Уилям Бар, който е и главен прокурор на САЩ, бе замесено в скандала за натиск от президента Доналд Тръмп върху Украйна да разследва негов политически опонент. Той е посочен изрично като представен от Тръмп като негов личен пратеник по въпросите, повдигнати в разговора с новоизбрания украински президент. Това стана с публикуването по настояване на парламента във Вашингтон на доклада от 12 август на все още анонимен информатор от разузнавателните среди на САЩ. С него той уведомява главния инспектор на службите, че \"централна фигура в този натиск е личният адвокат на президента Рудолф Джулиани и, изглежда, участва и главният прокурор Уилям Бар\". Освен това в текста подробно се описва как адвокати и служители на Белия дом веднага са предприели действия за блокиране на достъпа до данните да телефонния разговор и премахване на електронната версия на казаното в него дума по дума. Това не било единственият подобен случай. Адвокат на информатора, чиято самоличност е защитена от федерален закон, заяви в сряда, че той е готов да се яви на изслушвания в Конгреса на САЩ и да разкаже подробно какво знае.  В текста му се казва още, че информацията за това идва от няколко източника от американската администрация в продължение на 4 месеца и че макар да не е бил очевидец на повечето случаи, информаторът е установил припокриване на повечето обстоятелства от различните му източници. Това потвърждава догадките в американските медии от тази сутрин, че, изглежда, докладът се позовава не само на съдържанието на телефонния разговор на Доналд Тръмп с украинския президент Володимир Зеленски на 25 юли. \"Загрижен съм за това, че тези действия носят риск за националната сигурност на САЩ и подкопават усилията на американското правителство да сдържа и да се бори с чуждестранна намеса в американските избори\", казва авторът на доклада.      Описвайки това, което е научил за разговора от 25 юли от половината от дузината служители, присъствали в стаята или слушали разговора, авторът посочва, че Тръмп е притискал Зеленски да помогне в доказване на подозренията, че твърденията от 2016 г. за руска намеса в полза предизборната кампания на американеца са дошли от Украйна. Освен това той изрично искал украинците да открият и предадат сървърите, използвани от Националния съвет на Демократическата партия, които са били прегледани от американска компания за киберсигурност, стигнала до заключение, че проникването в тях е от руски хакери. Тръмп изрично похвалил главния прокурор на Украйна Юрий Луценко и подхвърлил, че може би новият украински президент ще го остави на поста му. От март 2019 г. насам Луценко направи поредица сензационни твърдения за Байдън, намеса на украинци в американските избори от 2016 г. и връчен му от посолството на САЩ в Киев предполагаем списък за недосегаеми украинци, които след това бяха оттеглени. Служители на Белия дом били силно притеснени от съдържанието на разговора, който трябвало да опишат за архива, както и че са видели обсъждания на юристи от президентската администрация как да постъпят, защото, изглежда, имат пред себе си безспорен случай на злоупотреба с президентската власт за лична изгода, което е престъпление. На сайта на украинския президент е пуснат преразказ на телефонния разговор още вечерта и в него се казва, че Тръмп е поискал \"да се довършат корупционни разследвания, които задържат сътрудничеството между Украйна и САЩ\". В документа на информатора, както и в разпространената в сряда стенограма на разговора се казва, че е говорено само за един случай - този с Джо Байдън.      През това време в Белия дом не само започнали да ограничават достъпа до стенограмата, но и я прехвърлили в специална електронна система за съхраняване на секретна и поверителна информация с особено голямо значение. \"Един служител на Белия дом ми каза, че това е груба злоупотреба със системата, защото съдържанието на разговора изобщо не е нещо с изключителна важност за националната сигурност.\" Нататък в документа се разказва за срещи, свързани с исканията на Тръмп към Зеленски, на 26 юли в Киев на Кърт Волкър (специалният представител на САЩ за Украйна) и на 2 август в Мадрид на Рудолф Джулиани. Имената на трима служители от най-тесния кръг на Зеленски присъстват в текста. Информаторът описва също, че посланикът на САЩ в Киев Мари Йованович е сменена от поста на 6 май 2019 г., след като от март месец насам Луценко, иначе силно приближен на изгубилия изборите Петро Порошенко, започна да твърди, че действия срещу кампанията на Тръмп за Белия дом през 2016 г. се извършвали с помощта на посолството в Украйна. \"От средата на май чувах от няколко американски официални лица, че те са дълбоко загрижени от факта, че Джулиани заобикаля процеса за взимане на решения за националната сигурност, за да контактува с украинските власти и да пренася напред-назад съобщения между Киев и президента.\"", "date": "2019.09.26", "title": "И главният прокурор на САЩ бе намесен в скандала за импийчмънт"}
{"url": "https://www.dnevnik.bg/evropa/2019/09/26/3968473_okazvaneto_na_pomosht_za_samoubiistvo_ne_vinagi_e/", "text": "Италианският Конституционен съд реши, че невинаги е престъпление да се оказва помощ на човек, изпитващ \"непоносимо страдание\", да се самоубие, отваряйки път за законодателна промяна в католическата страна, предаде \"Гардиън\". Очаква се парламентът да проведе дебат по въпроса, към който се насочи вниманието заради дело в Милано на активист, помогнал на парализиран мъж да умре в Швейцария. Всеки, който \"подпомага самоубийствените намерения на пациент, поддържан жив чрез манипулации за поддържане на живота и страдащ от необратимо заболяване\", не трябва да бъде наказван при определени условия, заяви съдът. Той трябваше да се произнесе по случая на музикалния продуцент Фабиано Антониани, познат като DJ Фабо, останал парализиран и сляп след пътен инцидент през 2014 г. Марко Капато, член на италианската Радикална партия, закарал Антониани до Швейцария през февруари 2017 г., където му било помогнато да умре на 40 години. В момента в Италия оказването на помощ или подбуждането на човек към самоубийство се наказва с между 5 и 12 години затвор. Капато приветства решението, като написа в \"Туитър\": \"Тези, които са в състоянието на Фабо, имат правото да получат помощ. От днес всички ние сме по-свободни.\" Италианската епископска конференция изрази \"недоволство и дистанциране\" от решението на съда, цитирайки думи на папа Франциск, който в петък говори против асистираното самоубийство и евтаназията. \"Можем и трябва да отхвърлим изкушението, подпомагано и от законодателни промени, да използваме лекарства, за да удовлетворим желанието на болен човек да умре\", каза папата. Италианските епископи поискаха депутатите да \"признаят тези ценности\", когато обсъждат въпроса. Според съда състоянието на пациента трябва да \"причинява физическо и психологическо страдание, което той или тя смята за непоносимо\". След одобрение от местна етична комисия обществените здравни власти трябва да потвърдят, че всички условия са изпълнени. По думите на Капато асистираното самоубийство е запазено за тези, които имат физическите и финансовите средства да пътуват до Швейцария, където то е разрешено. \"Чувствам се сякаш съм в клетка. Бих искал да избера да умра без страдания\", написа Антониани на президента Серджо Матарела преди смъртта си в Швейцария. В миланския съд Капато е обвинен в \"подбудителство и оказване на помощ за самоубийство\", но съдът поиска пояснения по сегашното законодателство. Капато вероятно ще бъде оправдан след решението на Конституционния съд.", "date": "2019.09.26", "title": "Оказването на помощ за самоубийство невинаги е престъпление, реши съд в Италия"}
{"url": "https://www.dnevnik.bg/sport/2019/09/26/3968607_barselona_beshe_globen_po_sluchaia_grizman_s_300_evro/", "text": "Испанският шампион \"Барселона\" беше санкциониран заради случая около трансфера на Антоан Гризман. Спортната комисия към испанската федерация глоби клуба с 300 евро. Причина за наказанието е това, че клубът е водил непозволени преговори с френския национал, докато той все още е бил футболист на \"Атлетико\" (Мадрид). \"Барселона\" обяви, че ще обжалва глобата. През лятото  \"дюшекчиите\" поискаха Ла Лига да забрани на Гризман да играе за \"Барселона\" . Впоследствие \"Мундо\" съобщи, че информация от  изтекъл мейл показва, че каталунците и французинът са общували помежду си още през пролетта . Гризман беше привлечен на \"Камп ноу\" през юли, когато цената за откупуването му падна от 200 млн. евро до 120 млн. евро. Комисията, наложила глобата, потвърждава, че има нарушение на правилата, но освобождава нападателя от отговорност. Според обяснението няма доказателства, че Гризман е подписал, докато още е бил обвързан с \"Атлетико\". Имало обаче доказателства, че \"Барселона\" се е свързал с футболиста, без да уведоми преди това писмено \"Атлетико\".", "date": "2019.09.26", "title": "\"Барселона\" беше глобен по случая \"Гризман\" с... 300 евро"}
{"url": "https://www.dnevnik.bg/evropa/regioni/2019/09/26/3968676_brjuksel_shte_podpomogne_razvitieto_na_13_nauchni/", "text": "Експерти на Европейската комисия от  Съвместния изследователски център  ще предоставят съдействие и насоки на 13 български научноизследователски и иновационни центъра, за да им помогнат да представят новаторските си идеи на пазара, да улеснят предаването и разпространението на знания и да засилят връзките си с предприятията и участието си в европейски и международни проекти за сътрудничество. Експертите ще помагат на 13-те центъра също така да подобряват правната, управленската и оперативната си рамка, да се справят с въпросите на държавните помощи и да откриват възможности за финансиране, включително със средства на ЕС. Сред 13-те центъра има четири \"центъра за върхови постижения\", т.е. институции за фундаментални научни изследвания, и девет \"центъра за компетентност\", чиято основна дейност са приложните научни изследвания с потенциал за внедряване в промишлеността. Става дума за сектори като мехатроника, цифрови технологии, творчески и игрални отрасли и биотехнологии, както и други области, в съответствие с приоритетите, предвидени в стратегията на България за интелигентна специализация – нейната стратегия за промишлеността и иновациите въз основа на местните конкурентни предимства. Този проект за съдействие ще се изпълнява до края на юни 2020 г., с допълнителен бюджет от 250 000 евро от Европейския фонд за регионално развитие като добавка към 170-те милиона евро, заделени за научни изследвания и иновации по българската програма \"Наука и образование за интелигентен растеж\" за 2014 – 2020 г., финансирана със средства от ЕС. Резултатите ще допринесат за съставянето на новите програми по линия на политиката на сближаване за периода 2021 – 2027 г. и ще подпомогнат усилията на България да осъвремени научноизследователската и иновационната си екосистема, се посочва в съобщение на Еврокомисията.", "date": "2019.09.26", "title": "Брюксел ще подпомогне развитието на 13 научни центъра в България"}
{"url": "https://www.dnevnik.bg/photos/2019/09/26/3968684_snimka_na_denia_episkopskata_bazilika_na_filipopol/", "text": "Започна специалната церемония по откриването на \"Стената на толерантността\" в Епископската базилика на Филипопол в Пловдив, организирана от фондация \"Америка за България\" и община Пловдив.  Епископската базилика на Филипопол въплъщава вековна история, култура и традиции.", "date": "2019.09.26", "title": "Снимка на деня: Епископската базилика на Филипопол"}
{"url": "https://www.dnevnik.bg/sviat/2019/09/26/3968703_makdonalds_shte_zapochne_da_prodava_hamburgeri_s/", "text": "Американската верига за бързо хранене \"Макдоналдс\" (McDonald's) ще предлага сандвичи с безмесни кюфтета от следващата седмица в Канада. Тя ще заложи на заместителите на месо, изработени от компанията  Beyond Meat. Акциите на Beyond Meat, които поскъпнаха почти тройно от излизането на компанията на борсата през май, повишиха стойността си с 10 процента днес преди началото на търговията, а на \"Макдоналдс\" останаха без промяна. Най-голямата в света верига за бързо хранене се присъединява към  Кей Еф Си (KFC)  и \"Тим Хортънс\" (Tim Hortons) в тенденцията да предлагат безмесни продукти в менютата си, като използват тези на Beyond Meat. \"Макдоналдс\" вече продава бургери с  кюфтета на безмесна основа  в Германия и Израел в партньорство с \"Нестле\" (Nestle), която е на път да пусне свои кюфтета \"Осъм\" (Awesome Burger) в търговските вериги и ресторанти в САЩ. \"Нестле\" пусна своите кюфтета на растителна основа \"Инкредибъл\" (Incredible) през април в няколко европейски страни. Същия месец \"Макдоналдс\" започна да продава тези кюфтета в сандвича \"Биг веган Ти Ес\" (Big Vegan TS) в 1500 ресторанта в Германия. Сандвичите с кюфтета на Beyond Meat, които нямат изкуствени оцветители, овкусители и консерванти, ще се продават на цена 6.49 канадски долара плюс данъка в 28 ресторанта в провинция Онтарио, Канада, от понеделник. /БТА", "date": "2019.09.26", "title": "\"Макдоналдс\" ще започне да продава хамбургери с вегански кюфтета в трета държава"}
{"url": "https://www.dnevnik.bg/razvlechenie/2019/09/26/3968683_kinomaniia_shte_predstavi_nai-noviia_film_na_udi_alun/", "text": "Филмът на Уди Алън \"Един дъждовен ден в Ню Йорк\", заради който  режисьорът поиска от \"Амазон студиос\" обезщетение  в размер на 68 млн. долара, ще бъде представен в рамките на тазгодишното издание на фестивала \"Киномания\" на 16 ноември от 19 ч. в зала 1 на НДК, обявиха организаторите му.  Романтичната комедия събира на едно място звездите Тимъти Шаламе, Ел Фанинг, Селена Гомес, Лийв Шрайбър, Джуд Лоу и бележи завръщането на Алън към познати от много негови филми Ню Йорк заедно с оператора - трикратен носител на \"Оскар\" - Виторио Стораро.  Филмът разказва за Гетсби Уелс - колежанин от много богато семейство с по-голям преуспяващ брат и доста възрастни родители, който не се престарава особено с ученето. Той пристига в Ню Йорк заедно с приятелката си Ашли, която е колкото наивна за света на възрастните и градския живот, толкова и предпазлива. Ашли интервюира режисьора Роланд Полард за новия му високобюджетен филм, за който вече е ясно, че е провал. През това време Гетсби се разхожда из Ню Йорк и успява да се увлече по младата актриса Шанън.       Комедията \"Един дъждовен ден в Ню Йорк\" бе заснета през 2017 г., но в пика на движението #MeToo 83-годишният Алън бе засегнат от повторната поява на твърденията, че през 1992 г. е насилвал осиновената си дъщеря Дилън Фароу. Разследването по случая не откри нищо и към Алън не бяха повдигнати обвинения. Режисьорът винаги е настоявал, че е невинен. Но Шаламе и Селена Гомес дариха хонорарите си за кампания в подкрепа на жертвите на сексуално насилие. През февруари тази година режисьорът заведе дело за 68 млн. долара срещу \"Амазон\" заради отменения от тяхна страна договор за разпространение на заглавието и продукцията на още четири филма. Официалното твърдение на компанията е, че коментарите на Алън към движението #MeToo са ги накарали да отменят договора. Премиерата на филма  в крайна сметка се състоя три години след заснемането му - в Полша на 26 юли тази година. Той се разпространява в редица страни в Европа и по целия свят като Белгия, Италия, Испания, Бразилия и Мексико, но все още липсват американски и британски разпространители. Тази година Алън приключи в Испания и  снимките на бъдещия си филм  Rifkin's Festival. ", "date": "2019.09.26", "title": "\"Киномания\" ще представи най-новия филм на Уди Алън"}
{"url": "https://www.dnevnik.bg/evropa/2019/09/26/3968704_monitoringoviiat_doklad_na_evrokomisiiata_se_ochakva/", "text": "Докладите на Европейската комисия по механизма за сътрудничество и проверка за България и Румъния се очакват до края на октомври. В отговор на въпрос на \"Дневник\" Кристиян Виганд, говорител по въпросите на правосъдието в комисията, припомни, че при представянето на последните доклади Европейската комисия на Жан-Клод Юнкер обяви, че ще има още един преди встъпването в длъжност на новата ЕК. Говорителят все пак отбеляза, че не може да потвърди конкретна дата. Европейската комисия на Урсула фон дер Лайен трябва да встъпи в длъжност на 1 ноември. През юни говорител на ЕК потвърди, че целта, поставена от Юнкер, е да се прекрати наблюдението до края на мандата на тази комисия, като подчерта, че изпълнението от България на всички изисквания е решаващо. Говорителят направи този коментар в отговор на въпрос, свързан със заявката на министъра на правосъдието Данаил Кирилов да се оттегли, ако тази година наблюдението над България не отпадне. Заканата на министър Кирилов породи въпросителни, тъй като преди това еврокомисарят по правосъдието Вера Йоурова отхвърли възможността евронаблюдението над България да бъде приключено през мандата на Юнкер.", "date": "2019.09.26", "title": "Мониторинговият доклад на Еврокомисията се очаква до края на октомври"}
{"url": "https://www.dnevnik.bg/bulgaria/2019/09/26/3968710_tristrankata_othvurli_ideiata_noi_da_plashta_purvite/", "text": "Националният съвет за тристранно сътрудничество не одобри  законопроекта на \"Воля\",  който предлага обезщетението за първите три дни от болничния лист да се изплаща за сметка на Националния осигурителен институт, съобщи БТА. Сега първите три дни от болничния лист се плащат от работодателя, като обезщетението е 70% от заплатата. След това обезщетението се поема от фондовете на НОИ и покрива 80% от заплатата. Предложението на \"Воля\" беше подкрепено принципно от работодателските организации с някои възражения и алтернативни предложения, а синдикатите КНСБ и \"Подкрепа\" и Министерството на труда и социалната политика не подкрепиха промените, предава информационната агенция. Министърът на труда и социалната политика Бисер Петков не се ангажира дали ще има промяна в режима на изплащане на болничните и, ако има, в каква посока ще е тя. Миналата седмица Асоциацията на индустриалния капитал предложи въвеждане на изчаквателен период - неплащане на болничните в период от три дни. Сдружението на общопрактикуващите лекари пък предложи болничният да се анулира, ако пациентът не се лекува в дома си, ако това му е предписано, не си е направил нужните изследвания или не се е явил на контролен преглед, съобщи вчера БНТ. Наскоро стана известно, че  за  първите шест месеца  на годината броят на болничните листове е по-голям, отколкото през цялата 2018 г. Премиерът Бойко Борисов заяви, че управляващите са готови да се преборят с явлението \"фалшиви болнични\" и дори заплаши с арести на лекари. Според работодателски съюзи около празнични дни броят на ползваните болнични се увеличава с 20-30%. Има различни идеи как да стане това, например с премахване на обезщетението за първите три дни или намаляване на размера му.", "date": "2019.09.26", "title": "Тристранката отхвърли идеята НОИ да плаща първите три дни от болничния"}
{"url": "https://www.dnevnik.bg/bulgaria/2019/09/26/3968696_gerb_poiska_smetnata_palata_da_prikljuchi_proverkata/", "text": "Сметната палата ще направи одит на дейността на Българското национално радио (БНР) за времето от началото на 2017 г. до 30 септември 2019 г., като трябва да излезе със заключение до края на януари следващата година. Това реши днес парламентарната комисия по култура и медии, като одобри внесено от депутати от ГЕРБ проекторешение. По-късно то беше прието и от другата ресорна комисия - по бюджет и финанси. Според седмичната програма на депутатите утре текстът трябва да мине и през пленарната зала. Проектът за решение беше внесен по спешност от шефа на парламентарната група на ГЕРБ Даниела Дариткова и депутатите Александър Ненков и Красимир Ципов миналия петък - часове след като премиерът Бойко  Борисов обяви в кулоарите на парламента, че ще иска проверка . Борисов настоя за одита в разгара на скандала около  свалянето от ефир на журналиста Силвия Великова  и  безпрецедентно дългото спиране на ефирното излъчване  на радиото на 13 септември. Регулаторите - Съветът за електронни медии и Комисията за регулиране на съобщенията, вече направиха проверки в държавното радио заради прекъснатото излъчване и установиха, че става дума за нарушение от страна на ръководството на медията.  Прокуратурата също установи нарушение , тъй като не откри данни замлъкването на програма \"Хоризонт\" да е било резултат от необходима профилактика. След заседанието на медийната комисия шефът на Сметната палата  Цветан Цветков обясни, че при проверката ще се преценява доколко са законосъобразни решенията, свързани с  изпълнението на бюджета на радиото, на назначения през юни тази година генерален директор Светослав Костов и неговия предшественик Александър Велев, както и на управителните съвети, с които двамата са работили. Ще бъдат проверени разходите за възнаграждения по трудови и извънтрудови правоотношения, разходите за издръжка и капиталовите разходи, включително свързаните с тях обществени поръчки, каза пред журналисти Цветков. Според него предвиденият четиримесечен срок е достатъчен. По-рано председателят на бюджетната комисия Менда Стоянова съобщи, че одитът на Сметната палата ще провери също как е решен казусът с музикалните състави на радиото, заради които имаше протести тази година, съобщи БНР. Решението за одит може да отложи заседанието на регулатора Приемането на решение за одит може да забави произнасянето на Съвета за електронни медии за съдбата на генералния директор на БНР.  Заседанието на регулатора по темата е насрочено за утре , след като миналата седмица журналисти от \"Хоризонт\" изнесоха данни за натиск над ръководството на държавното радио за отстраняване на Силвия Великова, която е известна с критичността си към работата на прокуратурата и към единствения кандидат за главен прокурор Иван Гешев. Задължително условие, за да се състои заседанието обаче е петимата членове на регулатора присъстват. По-рано днес журналисти от различни медии и граждани протестираха в защита на свободата на словото. Под мотото \"Да дадем сигнал\" те оформиха жива верига до Телевизионната кула, възстановявайки символично прекъснатия сигнал на 13 септември. Скандалът около държавното радио се превърна в тема и за австрийския вестник \"Дер щандарт\", който обобщава в днешния си брой, че журналистите от общественото радио в България предупреждават за \"усилващ се политически натиск\" над работата им. В статията се цитират огласените мината седмица от Силвия Великова думи на шефа на радиото: \"Аз или ти - това е въпросът. Ако ти не си отидеш, аз изхвърчам, няма да си намеря работа, децата ми ще гладуват.\" Вестникът обяснява, че Великова критикува съдебната система и избора на главен прокурор. \"За важната позиция има само един кандидат... който се смята за близък до правителството\", затова от седмици има протести в София и други големи градове срещу \"непрозрачната номинация\" и \"предрешения избор\", посочва статията.", "date": "2019.09.26", "title": "Сметната палата ще проверява БНР до края на януари догодина"}
{"url": "https://www.dnevnik.bg/gradska_sreda/2019/09/26/3968716_predstoi_izgrajdaneto_na_skeit_park_okolo_pametnika_na/", "text": "Първата крачка за изграждането на скейт парк около Паметника на съветската армия е направена – главният архитект на София Здравко Здравков издаде виза за проектирането му, съобщи \"Капитал\". Съоръжения за екстремни спортове и спортни площадки е планирано да се появят в Княжеската градина, но един от проблемите е къде точно те да се разположат. В общинското направление \"Архитектура и градоустройство\" са обсъдени три варианта: до Паметника на съветската армия - голямата рампа, езерото \"Баба Яга\" и Street скейт площадката откъм бул. \"Цар Освободител\". За превръщането на езерото \"Баба Яга\" в скейт парк, където да се кара скейтборд, BMX, кънки, лонгборд и др., инициатор е гражданската организация Sofia Skate City, която вече е представила идеен проект. Процедурата по одобрението му се бави, тъй като мястото има статут на паметник, заради което е необходимо и становището на Министерството на културата. \"Искаме езерото \"Баба Яга\" да се превърне в модерен скейт парк. За целта сме разработили идеен план, без остойностяване. Искаме да разберем дали ще бъде разрешено, за да предвидим оттук насетне следващите стъпки\", коментира пред \"Капитал\" идеологът на инициативата Делян Стефанов. Според решението на Здравков застрояване се допуска само, ако то обслужва основната паркова функция. Идеята е да се използват градските пространства, които вече са предпочитани от скейтбордистите и практикуващите екстремни спортове. Тепърва предстои Министерството на културата ще трябва да одобри визата, издадена от Здравков, и после ще стане ясно какви са възможностите за изпълнение на идейния проект.", "date": "2019.09.26", "title": "Предстои изграждането на скейт парк около Паметника на съветската армия"}
{"url": "https://www.dnevnik.bg/sport/2019/09/26/3968709_stoichkov_shte_chakame_s_godini_da_se_vurnem_na_golemi/", "text": "Легендарният български футболист Христо Стоичков заяви, че националният отбор го очаква дълъг път, за да стане отново част от елита. Думите му дойдоха преди приятелския мач в Кърджали между звездите на България от 1994 г. и тези на Турция от 2002 г., които спечелиха бронзовите медали на световното в Япония и Южна Корея. \"Времето минава, но спомените остават. Също както при тяхното поколение, така и при нашето, ще чакаме с години да се върнем на големи форуми. Имахме хъс за победа, младото поколение това го няма\", каза Стоичков. Той допълни, че футболистите трябва да са максимално отдадени на колектива, ако искат да постигнат успехи. Според Стоичков никога българин няма да повтори постижението му да спечели в една година \"Златната топка\" и да стане голмайстор на световното първенство. \"Ако не си дисциплиниран и нямаш отговорност, каквито и качества да имаш, няма как да прогресираш. Трябва да гониш целите и да ги минеш\", каза още Стоичков.", "date": "2019.09.26", "title": "Стоичков: Ще чакаме с години да се върнем на големи форуми"}
{"url": "https://www.dnevnik.bg/sviat/2019/09/26/3968746_niama_bulgari_postradali_ot_zemetresenieto_v_istanbul/", "text": "Няма пострадали български граждани по време на земетресението в Истанбул, съобщи Министерството на външните работи. Земетресението  бе регистрирано около 14.00 часа  на 26.09.2019 г., с магнитуд 5.8 по скалата на Рихтер, както и последвалият вторичен трус с магнитуд 4.0. Епицентърът на земетресението е в Мраморно море, на територията на община Силиври. По официални данни на кмета на Истанбул и Дирекцията по бедствия и аварии – AFAD, няма пострадали или ранени граждани. Земетресението е причинило незначителни материални щети. Властите са предприели незабавни превантивни мерки чрез спиране на газоподаването в рискови сгради и райони, осигуряване на храна, напитки и стоки от първа необходимост на хора, които се страхуват да се приберат в жилищата си. Допълнителни екипи на Гражданска защита са изпратени в Истанбул от други градове.", "date": "2019.09.26", "title": "Няма българи, пострадали от земетресението в Истанбул"}
{"url": "https://www.dnevnik.bg/sviat/2019/09/26/3968505_za_kakva_zloupotreba_moje_da_bude_obvinen_prezidentut/", "text": "Срещу президента Доналд Тръмп започна проверка като началото на процедура за отстраняването му от власт от двукамарния американски парламент. Все още изобщо не е ясно в какво може да бъде обвинен той. Засега спектърът на споменаваните нарушения е много широк: - лично облагодетелстване от президентския пост, - нарушаване законите за финансиране на предизборни кампании, - неправилно пренасочване на средства за строеж на стената по границата с Мексико, - подхвърляне на идея служителите без притеснения да нарушават закона в постигане на целите му, защото той ще ги амнистира. Всичко това радикално разширява обхвата на бъдещите разследвания за импийчмънт и заплашва да отблъсне колебаещите се републиканци в Конгреса и Сената. Препоръките на юристи са за фокусиране върху по-конкретни казуси, свързани с дейността му от Белия дом, по които има силни доказателства и определенията в Конституцията са най-ясни. Но в основния закон на страната формулировката все пак е обща - там се казва, че президент се отстранява за \"държавна измяна, корупция или други тежки престъпления или незаконни действия\". Бившият президент Джералд Форд бе казал навремето в Конгреса, че \"нарушение, подлежащо на импийчмънт, е това, което мнозинството в Камарата на представителите реши в конкретен момент от историята\". - възпрепятстване на правосъдието и злоупотреба с органите на реда и закона и техни служители; - преследване на политически опоненти; - злоупотреба с правомощия във външната политика; опити за възпрепятстване или намеса в разследванията на Конгреса; - разпространяване на лъжи сред американците. Шест комисии на Камарата на представителите имат задача да извършат проверки и ако установят предполгаеми престъпления, да докладват на правната комисия. Тя формулира текста на решението за обявяване на президента на САЩ за негоден да изпълнява задълженията си заради нарушаване на Конституцията и други закони. Процедурата се предава на Сената, където е същинското гласуване. Решението \"за\" или \"против\" импийчмънт се взима с квалифицирано мнозинство от две трети (67 сенатори). Държавна измяна е единственото престъпление, ясно дефинирано в Конституцията. То е, когато някой започне война срещу САЩ или \"подпомага или облекчава\" врага. Тръмп няма как да попадне под този казус, защото САЩ не са във война с Украйна или Русия, обяснява за \"Ройтерс\" Пол Розенцвайг, бивш федерален прокурор на Вашингтон и член на екипа, разследвал през 1998 г. Бил Клинтън. Федерален закон определя за служители от публичната администрация като Тръмп, че става дума за искане с корумпираща сила на вещ или някаква сума в замяна на това да повлияе върху ефекта от официален акт. При разследване за импийчмънт от конгресмените не се изисква да се придържат към определението за корупция в Наказателния кодекс и могат да го дефинират по-общо като корумпираща употреба на президентската власт с цел извличане на лична изгода, обясняват юристи. Според Розенцвайг корупция е потенциално едно от обвиненията, които Камарата на представителите може да отправи към президента. Няколко специалисти по конституционно право казват, че това определение умишлено е оставено толкова общо и може да бъде конкретизирано от членовете на Конгреса. От текстове на основателите на САЩ става ясно, че те са били загрижени как да се попречи на президентите на страната да злоупотребяват с общественото доверие, разказва Розенцвайг. \"Те са говорили за неща като обещаване на амнистия за приятели, с което защитаваш собствената си престъпна дейност, говорили са за обвързаността на хората с чуждестранни правителства и за това президентът да печели от това, че е в Белия дом.\" Правни експерти казват, че от известното за телефонния разговор на 25 юли с украинския президент Володимир Зеленски вече има силни основания за импийчмънт на Тръмп. В разпространеното официално обобщение на разговора се вижда, че президентът иска от Зеленски да му направи \"услуга\", като разследва действия на Джо Байдън, засягащи Украйна и бизнеса на сина му там. Президентът замрази за близо 3 месеца помощта за Украйна и макар да я освободи на 12 септември, все още около 30 от 391 млн. долара остават под въпрос. В доклада до инспектората на разузнаването информатор посочва, че посланието на президента било, че първо иска да види дали украинците \"ще поемат топката\", преди да разблокира военната помощ. Джак Шарман, адвокат в кантората Lightfoot, Franklin & White, работил в разследвания за импийчмънт, казва за \"Ройтерс\", че защитниците на президента вероятно ще настояват, че той притежава обширни правомощия да контролира федералните средства. Но според Шарман това е оборим аргумент. Ключовият въпрос, който конгресмените би трябвало да си задават, е дали в името на лична политическа полза Тръмп е злоупотребил с тази власт като основен фактор в американската външна политика. Ако злоупотребата се докаже, това ще е достатъчно за импийчмънт.", "date": "2019.09.26", "title": "За каква злоупотреба може да бъде обвинен президентът Тръмп"}
{"url": "https://www.dnevnik.bg/ot_vas/novini_ot_vas/2019/09/26/3968361_tulcha/", "text": "Град в Източна Румъния, административен център на окръг Тулча, Северна Добруджа.", "date": "2019.09.26", "title": "Тулча"}
{"url": "https://www.dnevnik.bg/sviat/2019/09/26/3968580_za_dve_godini_dvoino_poveche_pravitelstva_lujat_i/", "text": "Все повече правителства по света използват \"Фейсбук\", за да разпространяват лъжи, да потискат опозицията и да се намесват в други държави. Само за две години броят им се е удвоил и вече в около 70 държави поне една партия или институция манипулира социалните мрежи. Това показва задълбочено проучване на изследователи от Оксфордския университет, цитирано от в. \"Ню Йорк таймс\". \"Фейсбук\" остава основната цел на  дезинформационните кампании . \"Технологиите на социалните мрежи дават нови начини за действие на пропагандата и дезинформацията\", коментира Саманта Брадшоу, която е един от авторите на изследването. Вече не става въпрос за отделни хакери или активисти, нито за  тийнейджъри, събиращи кликбейти от мазето , посочва директорът на Оксфордския интернет институт Филип Н. Хауърд. Поне седем държави са се опитали да влияят на други страни: Китай, Индия, Иран, Пакистан, Русия, Саудитска Арабия и Венецуела. Тези възможности вече не са само по силите на големите държави; по-малки страни вече лесно могат да проведат свои операции, за да ограничат правата на човека, да дискредитират опоненти и да потиснат недоволството. Сред дадените примери са  Азербайджан ,  Зимбабве  и  Бахрейн . Разследвания на дезинформационни кампании в Мианма показват, че военни са били обучавани от руски агенти как да ползват социални мрежи. Възходът на Китай Китай се позиционира като силен играч на глобално ниво в последната година. Страната отдавна използва пропаганда на национално ниво, но  протестите в Хонконг  показаха, че разширява усилията си. През август \"Фейсбук\", \"Туитър\" и \"Ютюб\" изтриха акаунти, свързани с Пекин и разпространявали дезинформация за протестите. Изборите в САЩ На изборите за президент в САЩ догодина и чужди, и американски групи могат да приложат тактиките, използвани от Русия през 2016 г. Техниките се разпространяват и това е опасното, коментира директорът по разследванията в анализаторската компания Graphika Бен Нимо. \"Всеки, който иска да повлияе на изборите през 2020 г., може да копира руските операции от 2016 г.\" Алгоритми, не реклами Рекламите във \"Фейсбук\" не са основният носител на дезинформация – кампаниите вместо това предпочитат да създават \"вирусно\" съдържание, което се разпространява лесно благодарение на алгоритмите на социалната мрежа. Регулацията се фокусира върху съдържанието, сочи Брадшоу, но проблемът са големите структурни недостатъци на \"Фейсбук\", които улесняват разпространението на лъжи. А социалната мрежа не е взела мерки спрямо тях.", "date": "2019.09.26", "title": "За две години двойно повече правителства лъжат и тормозят опозицията във \"Фейсбук\""}
{"url": "https://www.dnevnik.bg/biznes/2019/09/26/3968754_lauda_shte_leti_do_viena_ot_sofiia_ot_oktomvri_a/", "text": "Австрийската нискотарифна авиокомпания \"Лауда\", част от \"Райънер\", започва да лети между София и Виена от 28 октомври, а между Бургас и Виена - от април 2020 г. Това се разбира от прессъобщение на компанията и справка в сайта й. Към днешна дата е възможна покупката на билет на цена 19.99 евро и дори по-ниска за някои дати, показа проверка на \"Дневник\". Полетите между София и австрийската столица ще се изпълняват 5 пъти седмично – без сряда и неделя. Полетите от и до Бургас ще са всеки вторник и петък. Притежаваната от починалия през май състезател от \"Формула 1\" Ники Лауда авиокомпания от миналата година е част от ирландския нискотарифен превозвач \"Райънер\". Заедно двете компании осъществяват полети от България до 15 държави.", "date": "2019.09.26", "title": "\"Лауда\" ще лети до Виена от София от октомври, а догодина - и от Бургас"}
{"url": "https://www.dnevnik.bg/sviat/2019/09/26/3968762_djouzef_stiglic_ne_ochakva_kriza_kato_prez_2008_g_no/", "text": "Макар към днешна дата да не прогнозира икономически катаклизъм, подобен на настъпилия през 2008 г., носителят на Нобелова награда за икономика  Джоузеф Стиглиц  очаква поредица от фалити. Освен това той се чуди защо централните банки отсега \"пропиляват\" козовете. В интервюто си за \"Франс прес\" Стиглиц заявява, че е \"обезпокоен\" от неотдавнашните инжектирания на десетки милиарди долари от  Управлението на федералния резерв  (УФР) на САЩ на американския междубанков пазар. В момента той наблюдава \"значително забавяне на растежа, което ще доведе до определен брой фалити\", загатвайки за неотдавнашния фалит на британския туроператор  \"Томас Кук\"  (Thomas Cook). \"Не е задължително лошото управление на една компания да се отразява на растежа, но при забавяне на икономиката компаниите фалират\", констатира Стиглиц. Той очаква и други компании да поемат по същия път, без обаче това да доведе до финансов катаклизъм, подобен на кризата от 2008 година. Според него тази ситуация изнервя хората, но за да се предизвика световна криза, трябва да настъпят повече трусове. Той обаче не изключва възможността от криза на някои нововъзникващи пазари. Американският икономист е объркан от решението на УФР да понижи лихвата, както и от подновяването на програмата за изкупуване на държавни облигации от Европейската централна банка. Стиглиц се опасява, че взетите мерки за съживяване на задъхващата се световна икономика няма да доведат до желания резултат.", "date": "2019.09.26", "title": "Джоузеф Стиглиц не очаква криза като през 2008 г., но поредица от фалити - да"}
{"url": "https://www.dnevnik.bg/analizi/2019/09/26/3968756_predsrochnoto_osvobojdavane_djok_polfriiman_ne_e/", "text": "                         Справедливо ли е осъдени за тежки престъпления да излизат преди да са изтърпели цялото си наказание? Този въпрос е във фокуса на общественото внимание вече цяла седмица, след като Софийският апелативен съд (САС) освободи предсрочно Джок Полфрийман, осъден на 20 години затвор за убийството на Андрей Монов. Австралиецът излезе на свобода над 6 години и половина преди да изтече наказанието му, тъй като според съда е изпълнил двете условия, заложени в закона – да е изтърпял поне половината от присъдата си и да е представил доказателства, че се е поправил. Смисълът на института за предсрочно освобождаване е да спести средства на държавата от издръжка на лишени освобода, а и същевременно да ѝ им даде възможност да се реинтегрират в обществото, докато бъдат наблюдавани. По закон предсрочното освобождаване е условно и ако до изтичане на остатъка от присъдата осъденият извърши друго престъпление, той ще трябва да изтърпи както него, така и новото си наказание. Как обаче се прилага този правен институт в България? Изключение ли е освобождаването на затворници с толкова тежки присъди като Джок Полфрийман при около 1/3 остатък от наказанието им? Това са сред основните теми, разисквани от всички, не само от близките на Андрей Монов, който беше убит с нож в края на декември 2007 г. при схватка в центъра на София. Справка на Свободна Европа в скорошната съдебната практика по десетки подобни дела показва, че казусът \"Полфрийман\" не е прецедент. Макар че апелативните и окръжните съдилища в провинцията обичайно уважават подобни молби, ако остатъкът от съответната присъда е няколко месеца или около година, всъщност в закона няма такова изискване. Наказателно-процесуалният кодекс дори регламентира, че съдът не може да откаже да освободи предсрочно затворник единствено на основание, че му остава голям остатък от наказанието, ако е изтърпял поне половината от него Осъден на 20 г. за убийство с над 7 г. остатък Само два месеца преди Джок Полфрийман да бъде освободен предсрочно, САС уважава такава молба от мъж, осъден на 20 години затвор за убийство, палеж и длъжностно присвояване. Остатъкът от присъдата на Д.Д. към 26 юли е 7 години и 2 месеца. Подобно на случая с Полфрийман, Софийският градски съд (СГС) отказва да го освободи предсрочно, след което определението му е отменено от втората инстанция. \"Нормата на чл. 439а, ал.3 от НПК предвижда, че размерът на неизтърпяната част от наказанието не може да бъде единствено основание за отказ от постановяване на условно предсрочно освобождаване, без да се изследва цялостно поведението на осъдения по време на изтърпяване на наказанието. САС намира, че в настоящия случай е налице именно такава хипотеза\", приема съставът на съда с председател Николай Джурковски. Апелативните съдии посочват, че в докладите на затворническата администрация за поведението на осъдения Д.Д. са отразени \"много добро интелектуално ниво, широка обща култура, богати интереси и социални потребности\". \"Подробно е описано поведението на лишения от свобода в затвора, което се откроява само с положителни изяви, осъденият е бил награждаван многократно\", отбелязва още САС, уточнявайки, че затворникът е участвал в различни дейности, предлагани му от затворническата администрация и е полагал труд, включително и доброволен. Приликите с мотивите на Софийския апелативен съд по отношение на Полфрийман не са малко. В неговия случай съставът, председателстван от Калин Калпакчиев, също бе откроил получени от австралиеца 13 награди, участието му във всички достъпни коурсове за обучение и квалификация, полагенто на труд, включителкно и доброволен, както и завършването на висше образование дистанционно. И в двата случая съдът посочва, че затворниците демонстрират добро поведение и не са наказвани. Както е известно, Джок Полфрийман има налагани наказания, които обаче в последствие за заличени и по закон не следва да се взимат предвид. Освен това те не са му налагани заради проява на физическа агресия, стана ясно от определението на САС Осъден на 14 г. за наркотрафик с остатък близо 5 г. Паралел между производството за предсрочно освобождаване на австралиеца би могъл да се направи и с това, проведено по молба на И.С., който излиза на свобода на 2 юли. Той е осъден на 14 г. затвор за трафик на 36 кг амфетамини, като към този момент е изтърпял над 7 години и 4 месеца и има остатък от наказанието от над 4 години и 10 месеца. От мотивите за предсрочното му освобождаване към определението на съдия Петя Крънчева от Софийския градски съд, става ясно, че затворникът \"не е наказван, с много добра трудова дейност е в условията на местата за лишаване от свобода, като рисковете от рецидив и вреди, са със снижени стойности\". Съдът отбелязва също, че според докладите на затворническите власти осъденият \"се е включвал активно в социалните дейности за осмисляне на свободното време. Налице са изцяло позитивни промени в осъденото лице, предприети в линия на поведение към осъзнаване на минали грешки и извличане на поука от тях\". \"Независимо от високия размер на остатъка, който следва да се търпи, в размер на 4 години, 10 месеца и 18 дни, настоящият съдебен състав прие, че всъщност, изтърпените до момента 9 години, 1 месец и 12 дни, в пълна степен съответстват на заложеното от закона, относно изпълнение целите на наказанието до степен, че И.С. да осмисли своето поведение и в бъдеще време да не допуска каквито и да било грешки от криминогенен характер, както и да спазва законите и добрите нрави в обществото\", се казва още в определението на съдия Крънчева. Наред с тези два примера, попада и друг осъден за убийство, който е предсрочно освободен от затвор от състава на САС, уважил и молбата на Джок Полфрийман. В същия ден, когато съдиите Калин Калпакчиев, Весислава Иванова и Виолета Магдалинчева се произнасят в полза на австралиеца, те правят това и по отношение на осъдения за убийство Б.Д. За разлика от случая с Полфрийман, по това производство няма становища на Българския хелзинкски комитет (БХК), нито искане на главния прокурор Сотир Цацаров за възобновяване на производството. И в двата случая апелативните съдии обсъждат подробно всички положителни данни от докладите на затворническата администрация, за да приемат, че са налице достатъчно доказателства, че осъдените са се поправили. Б.Д. е осъден на 17 години затвор, като от тях му остават да изтърпи 4 години и 8 месеца. Основните данни за поведението му и това, че осъзнава какво е извършил и се е поправил, САС черпи от докладите на затворническите власти: признава и осъзнава вината си, осъзнава факторите, допринесли за криминалното му поведение, налице е мотивация за промяна; трудово е ангажиран, отговорно изпълнява задълженията си и поддържа добри взаимоотношения на работното място; с осъзнати нагласи за водене на законосъобразен живот, липсва безразсъдно и рисково поведение; осъзнава последствията от действията си, успява да реализира целите си по социално приемлив начин. \"Освен безупречното му поведение по време на изпълнение на наказанието, съществено значение за този извод имат и данните за липса на други осъждания на ефективно лишаване от свобода, т.е това се явява първото пребиваване на лицето в пенитенциарно заведение. Двете му осъждания за непредпазливо престъпление по транспорта и на пробация за престъпление против собствеността, не са от естество да формират извод за това, че Б.Д. е изградил трайни криминални навици. В случая следва да се отдаде роля и на факта за съхранени отношения с близките и запазени сeмейни връзки, които са предпоставки за бъдещо успешно социализиране на лицето\", обобщава Софийският апелативен съд. Никой от тези случаи обаче не провокира общественото внимание като този с австралиеца Джок Полфрийман. Роля в тази посока изиграха и публичните коментари на представители на трите власти, които вместо да разяснят сисъла и условията, при които действа института на предсрочното освобождаване, атакуваха съда, обвинявайки го в политическа ангажираност и некомпетентност. От друга страна бездействието на Висшия съдебен съвет (ВСС) стигна до там, че кадровиците в съдебната власт не реагираха дори на призиви за линч и затвор за съдиите, произнесли определението. Въпреки че основна конституционна функция на съвета е именно да защитава независимостта на съда.", "date": "2019.09.26", "title": "Предсрочното освобождаване: Джок Полфрийман не е прецедент"}
{"url": "https://www.dnevnik.bg/bulgaria/2019/09/26/3968766_deloto_polfriiman_shte_se_gleda_den_predi_izbora_na/", "text": "Дeлoтo пo иcĸaнeтo на главния прокурор Сотир Цацаров за спиране на пpeдcpoчнoто ocвoбoждaвaнe нa Джoĸ Πoлфpиймaн ще се гледа във Върховния касационен съд (ВКС) на 23 октомври, ден преди насрочения във Висшия съдебен съвет избор на нов главен прокурор с единствен кандидат Иван Гешев. Датата бе определена след публично разпределение на процеса във ВКС днес от  втори опит . Съдия докладчик ще бъде Жанина Начева, а останалите членове на състава са Бисер Троянов и Надежда Трифонова. През уикенда австралиецът Джок Полфрийман  беше освободен предсрочно  от Централния софийски затвор, където излежаваше 20-годишна присъда за убийството на Андрей Монов през 2007 г. Определението на съда за освобождаването му предизвика политически протести и сигнал срещу председателя на съдебния състав Калин Калпакчиев, както и искане от Сотир Цацаров за възобновяване на процеса за условното му предсрочно освобождаване. Вчера ВКС отказа да образува производство по искането на главния прокурор и върна на Софийския градски съд документите за окомплектоване. Така се наложи днес да бъде направен втори опит за започване на процеса. Председателят на съдебния състав Жанина Начева бе сред върховните съдии, които през 2015 г. гледаха делото срещу бившия вътрешен министър Цветан Цветанов за отказа му да разпореди подслушване на бившия шеф на антимафиотите във Велико Търново Орлин Тодоров. Тогава съдът върна процеса, станал известен като делото за шестте \"Не\", по който Цветанов получи 4-годишна присъда от Апелативния съд. Начева бе  подписала решението с особено мнение . По същото дело, но няколко месеца по-рано  отвод си направи друг от върховните съдии , определени днес да гледат процеса за Полфрийман - Бисер Троянов. Троянов е във ВКС от 2011 г., като преди това бе говорител на Централната избирателна комисия, излъчен през 2001 г. от тогавашните управляващи от НДСВ, а през 2009 г. бе назначен като член на ЦИК от квотата на ГЕРБ.", "date": "2019.09.26", "title": "Делото за Полфрийман ще се гледа ден преди избора на главен прокурор"}
{"url": "https://www.dnevnik.bg/bulgaria/2019/09/26/3968783_pravozashtitnici_kum_vss_bez_nezavisim_sud_ne_moje_da/", "text": "Фондация \"Български адвокати за правата на човека\" обвини Съдийската колегия на Висшия съдебен съвет във вмешателство в работата на съда и посегателство срещу независимостта му. Повод е позицията на колегията след сигнала на  ВМРО срещу  съдия Калин Калпакчиев, председател на състава, който миналата седмица  освободи предсрочно  австралиеца Джок Полфрийман , осъден за убийството на Андрей Монов през 2007 г. Тогава съдийската колегия заяви, че споделя усещането на близките на Монов за  нарушен баланс между правото и справедливостта , и предостави сигнала на Инспектората на ВСС за проверка. Днес правозащитната неправителствена организация заявява, че вече не е изненадващо, когато политици правят популистки изказвания, особено преди избори. Различно е, когато съдийската колегия на ВСС, веднага след изрична уговорка, че не може да се намесва в правораздавателната дейност и да обсъжда, контролира или ревизира съдебни актове, в действителност изразява становище по същество на съдебния акт, като го обявява за постановен при \"нарушен баланс между правото и справедливостта\", се казва в позицията. \"Неопределеността на тази формулировка и представянето ѝ като споделяне на \"усещане\" или уговорката, че дадени изявления се правят \"като гражданин\", не могат да завоалират, а още по-малко да оправдаят подобно вмешателство в съдебната дейност и посегателство срещу авторитета и независимостта на съда. Според нас в една правова държава е недопустимо подобно поведение да възприемат именно органите, призвани да защитават независимостта на съда и да реагират в съответствие с правомощията си, когато ѝ се посяга. Именно подобно поведение може да бъде тълкувано не само като бездействие за защита на конкретните съдии и съдийска независимост въобще, но и като натиск върху съда и накърняване престижа на съдебната власт, каквито Националният младежки комитет на ВМРО-БНД вижда извършени от другиго в сигнала си, предоставен от ВСС на Инспектората\", заявяват от организацията. От там добавят, че такова поведение \"оставя впечатление за целенасочено създаване на негативни настроения срещу определени съдии\". От фондацията припомнят случая с  оставката на полския зам.-министър на правосъдието Лукаш Пебяк , след като беше съобщено, че е организирал кампании за оклеветяване на съдии. \"В тежък ущърб на правата на човека е да се атакуват необосновано НПО, които ги защитават (и чиито становища държавните органи, включително Министерството на правосъдието, търсят и ползват редовно). Без независимост на съда обаче права на човека просто не може да има\", завършва позицията на \"Български адвокати за правата на човека\".", "date": "2019.09.26", "title": "Правозащитници към ВСС: Без независим съд не може да има права на човека"}
{"url": "https://www.dnevnik.bg/evropa/2019/09/26/3968648_ruskata_mafiia_v_germaniia_otstupva_samo_na_arabskite/", "text": "                         За пръв път официален доклад на Федералната криминална служба (ФКС) на Германия анализира и т.нар. кланова престъпност. Проблемът всъщност не е нов - отдавна се знае, че на територията на Германия има големи фамилни кланове, които се занимават с престъпна дейност. Но в последния доклад на службата, представен тази седмица в Берлин, за пръв път се посочва, че този вид организирана престъпност \"все повече попада във фокуса на разследващите органи\". Това не е изненадващо: в медиите напоследък все по-често се появяват информации за организирана престъпна дейност, зад която стоят големи фамилии с различна националност. В доклада на Федералната криминална служба за организираната престъпност се казва, че през 2018 година тези кланове са натрупали 28 милиона евро от криминална дейност. Основно става дума за контрабанда и търговия на наркотици и взломни кражби, става ясно от документа. Борбата срещу клановата престъпност междувременно се е превърнала в приоритет за разследващите органи и политиката: \"В нашата страна няма място за криминални паралелни общности\", обяви вътрешният министър Хорст Зеехофер при представянето на доклада. Налагат свои собствени правила Критици смятат, че властите твърде късно са забелязали и осъзнали важността на проблема. Някои дори твърдят, че те са игнорирали напълно наличието на криминални фамилни структури в Германия. Тези кланове провокират правовия ред по всевъзможен начин: те не зачитат държавата и нейните представители, смущават обществения ред, присвояват си правото да налагат свои собствени правила и обявяват цели региони за своя неприкосновена територия, посочи президентът на Федералната криминална служба Холгер Мюнх. Подобно на вътрешния министър, той също говори за съществуването на \"паралелни общности\". Влиянието на арабските кланове в средите на организираната престъпност междувременно е нараснало дотолкова, че за пръв път в доклада на Федералната криминална служба на тях е посветена отделна глава, посочва \"Берлинер цайтунг\". По националност чуждите престъпни кланове се подреждат така: най-голям е делът на ливанските кланове (24.4%), следвани от турските, албанските, сръбските, сирийските, унгарските и македонските престъпни групи. Най-често арабските и турските кланове се замесват в престъпления с наркотици или извършват посегателства срещу личната собственост. По данни на Федералната криминална служба клановете, чиито следи водят към чужбина, например към Турция или Ливан, през 2018 г. са успели да натрупат 16 милиона евро от нелегална дейност. Държавата е успяла да си върне повече от 2/3 от тези пари - например чрез конфискуването на недвижима собственост. \"Руската мафия\" По броя на заведените следствия срещу престъпни групировки руската мафия отстъпва само на арабско-турските кланове. Понятието \"руска мафия\" всъщност е неофициално, то се ползва предимно от журналистите. В доклада на криминалните служби за 2018 година се говори за \"руско-евразийска организирана престъпност\". На организираните престъпни групировки, създадени в Германия от преселници от бившия СССР, в това и число и от чеченци, е посветена отделна глава в годишния отчет на Федералната криминална служба. От тази група най-голям е делът на бандите, зад които стоят руски граждани, следвани от тези на арменци, грузинци, литовци, молдовци, украинци. Тези кланове се занимават основно с кражби на скъпи автомобили, търговия с наркотици, рекет, киберпрестъпност, финансови престъпления и търговия с хора. Отделна подгрупа представлява чеченската организирана престъпност. През 2018 германската полиция е разследвала 8 престъпления, в които са били замесени чеченски групировки, седем от които са за рекет с прилагане на насилие. Или както посочват авторите на доклада, \"чеченските престъпни групировки се отличават с изключително висока склонност към насилие\". В три от конкретните случаи става въпрос за убийства или опит за убийство, се уточнява в документа. Сред чеченците и лицата, произхождащи от различни републики в Северен Кавказ, има и особено опасни ислямисти. Според Федералната криминална служба много от тях са потенциално готови да извършват и терористични актове.", "date": "2019.09.26", "title": "Руската мафия в Германия отстъпва само на арабските кланове"}
{"url": "https://www.dnevnik.bg/sport/2019/09/26/3968784_nacionalite_ot_sasht_94_i_zvezdite_na_turciia/", "text": "В шоу мач футболните национали на България, които бяха в основата на четвъртото място на световното първенство в САЩ през 1994 г., завършиха 2:2 със звездите на Турция, спечелили бронзовите медали на мондиала през 2002 г. Впечатление в двубоя, чието времетраене беше 60 минути, направи раздаването на двата отбора на стадиона в Кърджали. Националите бяха близо до победата, но гол на турците в заключителните минути оформи крайния резултат. Българите два пъти повеждаха след голове на Ивайло Йорданов и Дончо Донев. За Турция вкараха Тюмер Метин от дузпа и Хасан Кабзе. В състава на България бяха Данчо Господинов, Даниел Боримиров, Цанко Цветанов, Ивайло Йоранов, Златко Янков, Христо Стоичков, Красимир Балъков, Бончо Генчев, Георги Гинчев, Петър Михтарски, Дончо Донев, Илиан Илиев, Станислав Ангелов, Мюмюн Кашмеров, Георги Пеев, Радостин Кишишев, Елин Топузаков и Александър Александров.", "date": "2019.09.26", "title": "Националите от САЩ '94 и звездите на Турция сътвориха голово шоу в Кърджали"}
{"url": "https://www.dnevnik.bg/bulgaria/2019/09/26/3968692_kandidatite_za_kmetove_v_sofiia_pulniiat_spisuk/", "text": "Общо 19 ще са претендентите на предстоящите след месец местни избори за кметския пост в столицата. Толкова са кандидатите, подали документи и регистрирани до последния възможен момент от общинската избирателна комисия, показва регистърът на комисията. Сериозна се очертава и конкуренцията за кметските места в 24-те района на София, за които ще се състезават общо 341 кандидати. Най-много желаещи има да са кметове на районите \"Красно Село\" и \"Овча купел\", за където има по 18 кандидата. Най-малък е интересът към \"Кремиковци\", за където има 8 претенденти за районен кмет. По 16 човека ще се борят за кметския стол в \"Слатина\", \"Лозенец\", \"Искър\", \"Младост\", \"Студентски\" и \"Люлин\". След края на срока за регистрация средкандидатите за кмет на София няма особени изненади или играчи, които се явяват в последния момент. От неспоменаваните досега имена е това на Тодор Славков. След като беше сочен за кандидат за кмет на Правец, а на изборите 2015 г.  се пробва да влезе в столичния общински съвет като съветник,  сега внукът на Тодор Живков се кандидатира за кмет на столицата. Той е издигнат от Движение \"Напред България\", създадено в началото на 90-те години от вече покойния му баща Иван Славков. Районните кметове: нови лица В надпреварата за районни кметове ГЕРБ и СДС вадят нови лица в райони, където на миналите избори загубиха от претенденти, издигнати от Реформаторския блок. В \"Оборище\", където на предишните местни избори управляващите загубиха на втори тур с около 10 процента при преднина на първи тур, сега издигат Петър Митев. Настоящият кмет Васил Цолов ще се бори като независим за нов мандат, а \"Демократична България\" също имат нов кандидат - Николай Александров. В \"Средец\", където реформаторите имаха най-сериозна подкрепа и Мария Ачкова спечели на балотаж с над 66 на сто, този път претендент на десните е  бившият енергиен министър и настоящ общински съветник от Реформаторския блок Трайчо Трайков.  Ачкова се отказа да се кандидатира за нов мандат. Тук ГЕРБ и СДС издигат районния заместник-кмет Любомир Ковачев, който явно е от квотата на сините в коалицията с ГЕРБ, тъй като е член на СДС. Районът ще е един от ключовите в следващия кметски мандат, тъй като в него например попада урбанизираната част на Борисовата градина, а за парка предстои приемане на Подробен устройствун план, който да уреди строежите, търговските площи и др. През районният кмет минават и обществените съгласувания за различни строителства, преустройства и реконструкции на сгради в идеалния център, много от които са паметници на културата и са със защитен статут. И макар районният кмет да няма правомощия да спира строителства или да върне устройствуния план, би могъл да излиза с отрицателни становища, да сигнализира за нередности и проблеми. А достъп до документите има назначеният от него и главен архитект на района. В \"Красно село\", където на предишните местни избори ГЕРБ загубиха поста с около 5 на сто, след като кандидатът им водеше на първия тур, този път управляващите се опитват да играят на сигурно - подкрепят настоящия кмет, издигнат от Реформаторския блок - Христо Апостолов. Той обаче ще трябва да преодолее конкуренцията на още 17 претендента от целия политически спектър. Освен \"Красно село\", най-много кандидати има в \"Овча купел\" - също 18, като тук досегашният кмет Христина Семерджиева, избрана 2015 г. още на първи тур, сега пак се явява от името на ГЕРБ, но подкрепена и от СДС. За столичния район \"Младост\", който в предишния мандат беше белязан от съдебно дело и служебно  отстраняване от съда на кмета Десислава Иванчева , както и от протести срещу презастрояването, също има немалък интерес - от 16 кандидати. Пак с по толкова са и кандидатите в \"Слатина\" и \"Лозенец\", където ГЕРБ подкрепят досегашните кметове, зад тях застават и СДС. В тези райони на предишните избори втори са били претендентите от Реформаторския блок, но сега сините не залагат на същите кандидати и издигат нови лица. Във \"Витоша\" съревнованието вече започна  доста яростно с протест и блокиране на Околовръстния път  срещу  настоящия кмет Тодор Петков . Той преди беше избран от Реформаторския блок, но сега е издигнат от коалицията ГЕРБ/СДС. Освен срещу презастрояването, Петков е обвиняван и в спекула с общински имоти. А самият той определи недоволството като политическа атака. Столична община 1. Диана Ангелова Димитрова, ПП БЗНС", "date": "2019.09.26", "title": "Кандидатите за кметове в София: пълният списък"}
{"url": "https://www.dnevnik.bg/sviat/2019/09/26/3968792_bulgarski_bebeta_v_gurciia_se_prodavat_za_25_hil_evro/", "text": "Между 25 и 28 хил. евро – толкова струва българско бебе, което гръцка двойка да  осинови незаконно . Организирана престъпна мрежа за това е била разбита тази седмица от гръцката полиция с помощта на Европол, съобщи европейската служба. Групата е била активна от 2016 г. - набирала е уязвими бременни българки, превозвала ги е до Солун, изпращала ги е да раждат в частни болници, а децата са били  незаконно осиновявани . Сумата от между 25 и 28 хил. евро е покривала заплащането за биологичната майка, правните разходи, хоспитализацията и раждането и парите за организаторите. Някои от жените, закарани в Гърция, са използвани и като  сурогатни майки . Същата група е замесена и в  трафик на яйцеклетки  – членовете ѝ са набирали жени от България, Грузия и Русия и са ги пращали в Солун за процедури, при които от тях да бъдат извлечени възможно по-голям брой яйцеклетки. Гръцката полиция е провела 12 обиска и е арестувала 12 заподозрени; идентифицирани са още 10 члена на организацията. В схемата са замесени общо 66 души, сред които адвокат, гинеколог и служители в частните клиники. Печалбата от тези престъпление се изчислява на около половин милиард евро. Парите са били изпрани през финансови институции и покупки на луксозни стоки и имоти. Помощта на Европол се е състояла в анализ на финансовите операции и дейността на групата, като чрез него са събрани допълнителни доказателства.", "date": "2019.09.26", "title": "Български бебета се продават за 25 хил. евро в Гърция"}
{"url": "https://www.dnevnik.bg/sviat/2019/09/26/3968799_gugul_shte_eliminira_google_news_i_vuv_franciia_za_da/", "text": "аТърсачката \"Гугъл\" обяви в блогпост днес, че спира да показва заглавия и откъси от медийни публикации в услугата си Google News за Франция. Причината е, че през ноември в страната влиза в сила нов закон за авторското право, основан на европейската директива, приета през пролетта. Досега в тях потребителите виждаха заглавие, понякога снимка и откъс от текста, като така се ориентираха по-лесно дали желаят да четат по-нататък. Но новите правила предвиждат търсачките да плащат за откъсите - нещо, което \"Гугъл\" не желае да прави. Затова тя обяви, че няма да показва подобно съдържание, собственост на европейски издатели, във Франция, освен ако те изрично не обявят, че искат това. Преди известно време компанията изцяло елиминира услугата  Google News в Испания  след приенето на подобен закон. \"Ние не приемаме някой да плаща, за да бъде включен в резултатите от търсенето. Продаваме реклами, а не резултати от търсения, а всяка реклама в \"Гугъл\" е ясно обозначена. Ето защо и не плащаме на издателите, когато хората кликват на линковете им в резултатите\", коментира в друг блог пост вицепрезидентът за News Ричард Гинграс. Каква е тази директива Нейният чл. 11 задължава сайтовете да плащат на медиите, за да цитират каквото и да е освен \" отделни думи или много кратки откъси \" от техни публикации. Чл. 13 задължава сайтове и приложения, където потребителите могат да качват материали, да положат \"усилия\" предварително да купят лицензи за всичко, което потребителите биха могли да качат, и да предотвратят нарушенията на авторското право. Макар да не са длъжни да въвеждат филтри, не е ясно по какъв друг начин те биха могли да се справят със задачата. Изключения има само за сайтове, които са създадени преди по-малко от три години, имат по-малко от 10 млн. евро оборот годишно и по-малко от 5 млн. уникални потребители месечно. Нарушаването дори на едно от тези условия – например изминаването на трите години от създаването на страницата - я праща в обсега на директивата. Остава отворен въпросът какво ще се случи, ако големите платформи наложат прекалено широки критерии, които улавят съвпадения в съдържанието, които не са нарушения на авторското право, и кой и как ще защити правата на потребителите от евентуална широка цензура, с която платформите защитават собствените си интереси за сметка на свободата на словото.", "date": "2019.09.26", "title": "\"Гугъл\" ще ограничи Google News и във Франция, за да не плаща на медиите"}
{"url": "https://www.dnevnik.bg/bulgaria/2019/09/26/3968790_sudii_prizovavat_grajdanite_za_podkrepa/", "text": "Съдии от различни съдилища в страната - до този момент 292-ма, се обърнаха с подписка и призив към гражданите да защитят принципите на правовата демократична държава, които са погазени с безпрецедентната атака срещу съда по повод условното предсрочно освобождаване на австралийския гражданин Джок Полфрийман от състав на Софийския апелативен съд. За това информира съдия Анелия Щерева от Софийския районен съд, която участва в подписката. Призивът на съдиите е следствие от отказа на Висшия съдебен съвет в лицето на Съдийската колегия да реагира на заплахите към съдебния състав, отправени в публичното пространство, както и на коментарите на политически лица в това число на премиера и министъра на правосъдието по казуса Полфрийман. Под призива към гражданите са се подписали съдии от всички софийски съдилища, Апелативните, Окръжните, Районните и Административни съдилища в Благоевград, Бургас, Варна, Видин, Враца, Ловеч, Русе, Разград, Габрово, Кюстендил, Смолян, Стара Загора. Подписали са се и съдии от по-малки районни съдилища - Луковит, Горна Оряховица, Дряново, Казанлък, Дупница, Пещера. Следва пълният текст на писмото: В последните дни, по повод на съдебен акт за условно предсрочно освобождаване, сме свидетели на злостна политическа злоупотреба със страданието на близките на жертвите на престъпления, на чувството за несигурност на гражданите и на ограничените по закон възможности на съда да участва в активна обществена комуникация. Резултатът е видим – насаждане на страх и разединение в българското общество, на недоверие и омраза към съда, дискредитиране на дългогодишни правни институти, обезценяване на отговорността на държавата да провежда смислена и полезна работа, от една страна, с осъдените, за да бъдат подготвени след годините на социална изолация за законосъобразен живот, така че да не представляват обществена опасност, а от друга страна – с близките на жертвите, за да могат да продължат да живеят достойно след тежката им невъзвратима загуба. Създаденото положение е нетърпимо в правова държава, защото освен съмнителни краткосрочни политически дивиденти не носи никаква обществена полза – нито укрепва независимостта на съда, нито просвещава гражданите за значението на върховенството на правото, нито повежда така необходимия разговор за наказателната политика и задачите на наказателната репресия, нито – в крайна сметка – носи утеха на близките на жертвите и им помага да продължат да живеят достойно с травмата. Уважаеми граждани, без да си позволяваме да обсъждаме съдебния акт по същество, защото нямаме такова право, припомняме основни положения, които ако бъдат унищожени, съдът ще се превърне в декоративна фасада за налагане на волята на политически силните на деня, на тези, които имат икономически и властови ресурс да манипулират общественото мнение в своя полза чрез медиите, или на по-агресивните обществени групи. 1. Предсрочното освобождаване предполага влязла в сила присъда. То не представлява помилване, нито ревизиране на присъдата, нито намаляване на наказанието. Наказанието продължава да бъде с продължителността, с която е наложено с влязлата в сила присъда. Последицата е, че изпълнението му няма да бъде приключено в условията на затвор. Освобождаването от неизтърпяната част на наказанието е под условие – с изпитателен срок, в който осъденият не трябва да извърши друго умишлено престъпление, за което се предвижда наказание лишаване от свобода. Ако условието не бъде изпълнено, осъденият изтърпява и остатъка на наказанието си. Резонът на процедурата е безусловен – държавното насилие за постигане на поправяне на извършителите на престъпления се ограничава в степента, в която действително е необходимо, за да постигне целта на наказанието; спестяват се средства; подпомага се с грижи и надзор правилната ресоциализация на осъдения след дълги години на изолация, с което в крайна сметка се намалява опасността от рецидив и се гарантира обществената сигурност. 2. Конкретното предсрочно освобождаване не е изключение. Само в деня на съдебното заседание Софийският апелативен съд е постановил още два такива съдебни акта. От 1968 година досега са постановени десетки хиляди предсрочни освобождавания. Наказателният кодекс допуска предсрочното освобождаване след фактическо изтърпяване на половината от наложеното наказание, в случай че осъденият не е извършил престъплението в условията на опасен рецидив. Това, което съдът следва да прецени съгласно чл. 70, ал. 1 Наказателния кодекс, е дали осъденият е \"дал доказателства за своето поправяне\". Тази преценка е законно правомощие на съда и се прави въз основа на доказателствата по делото и тяхното правно значение.  3. След като съдебният състав на Софийския апелативен съд единодушно е упражнил свое законно правомощие, никой няма легитимно основание да настоява той да реши делото по начин, който не съответства на вътрешното му убеждение, формирано въз основа на закона и доказателствата по делото. Противното е \"улично\" правосъдие, което няма нищо общо с върховенството на правото, не гарантира равенството на всички хора пред закона, не носи справедливост, нито умиротворение. 4. Призивите за линч и саморазправа със съдебния състав са абсолютно недопустими. Те водят до опасна ескалация на напрежението и накърняват сигурността и личната неприкосновеност на съдиите. Те застрашават справедливия процес, и то не само по сходни дела – защото се насажда впечатлението, че на съда може да се въздейства извънпроцесуално, ако бъде физически уязвен. Уважаеми граждани, след като системата на държавно управление не полага никакви усилия за гарантиране на независимостта на съда като основен стълб на правовата държава, се обръщаме към Вас с призив за осъзнато и отговорно поведение в защита на основните демократични ценности, човешкото достойнство и обществения мир. ", "date": "2019.09.26", "title": "Съдии към гражданите: Подкрепете съда, след като държавата отказва"}
{"url": "https://www.dnevnik.bg/sviat/2019/09/26/3968789_kazusut_s_polfriiman_stigna_do_sreshta_na_vunshnite/", "text": "Казусът с освободения от затвора Джок Полфрийман ще бъде обсъждат между външните министри на България и Австралия по искане на правителството в Канбера. Това ще стане в кулоарите на заседанието на Общото събрание на ООН в Ню Йорк,  съобщи  австралийската информационна мрежа Ей Би Си. Говорителка на министър Марис Пейн е потвърдила, че е планирана такава среща с Екатерина Захариева и това би трябвало да стане през тази седмица. В кулоарите на ООН в Ню Йорк вицепремиерът и министър на външните работи Екатерина Захариева по-късно отрече разпространената от австралийски агенции информация за поискана от австралийския първи дипломат среща с нея. \"Поискаха вчера среща, но моята програма е пълна от седмица, така че съвсем за кратко просто се ръкувахме. Тя каза, че имат казус, аз помолих да се обърнат по консулски път, ако имат нещо да питат. Но така или иначе, среща не е имало\", каза Захариева, цитирана от БНТ. Кореспондентът Линтън Бесър е успял да получи и ексклузивни коментари от австралиеца Полфрийман, който излежа повече от 11 години в затвора за убийство. Родителите му призоваха пред Ей Би Си премиерът Скот Морисън да се намеси и да осигури освобождаването му от център за настаняване на имигранти в Бусманци. Полфрийман обвинява българските власти, че продължават да го лишават от свобода и че високопоставени политици в страната употребявате случая му за собствените си политически интереси. В репортажа не става дума мотивите той да не бъде пускан на свобода заради собствената му безопасност. Той разкрива още, че след 4 дни чакане най-после контактува с представители на консулската служба на Австралия и че според тях в сряда директорът на дирекция \"Миграция\" в МВР Николай Николов им е отказал среща, на която да обсъдят случая. \"Директорът, началникът на отдела за имиграцията, който ме задържа, е отказал да разговаря с персонала на австралийското посолство. Българските власти, отговорни за това да продължават да ме държат в затвора... държат в неведение посолството на Австралия. Това е станало вчера. Не знам каква е ситуацията днес\", казва 32-годишният Полфрийман. Ей Би Си обяснява, че казусът е предизвикал \"политическа буря в София, където политиците вече са в кампания за общинските избори през октомври\" и дава пример с Волен Сидеров, кандидат за кмет на София, който призовавал Полфрийман да бъде върнат в затвора. Австралиецът казва още, че от няколко дни са изготвени документи за неговото отпътуване от страната. \"В посолството са ми направили нов паспорт в петък и го донесоха в понеделник, когато на миграционната служба е предоставено и копие от него. [Политици] казват лъжи на медиите [в България], че щом получа паспорт, ще ми бъде позволено да напусна страната. Това не е вярно\", допълва Полфрийман. Адвокати твърдят пред Ей Би Си, че няма правни основания той да бъде държан в затвор. По-рано днес баща му Саймън Полфрийман  заяви пред телевизионния канал : \"Мисля, че много политика се намеси в случващото се в България. Наистина нужно е от името на Джок да започне да говори премиерът ни Скот Морисън, ако трябва - и да позвъни на българския премиер Бойко Борисов.\" Той допълва, че през последните 4-5 нощи почти не е спал. \"Много стресиращо е животът на Джок да е в толкова много ръце\", казва още бащата. Той смята, че е работата на консулската служба е \"чудесна\", но и че синът му не получава достатъчно политическа и дипломатическа подкрепа от Австралия. Външното министерство заяви, че \"Австралия е предоставила до днес всичко необходимо, за да помогне за бързото отпътуване на господин Полфрийман от България, когато властите го позволят. Австралийски официални лица непрекъснато са в контакт с българското правителство\". Европейският кореспондент Бесър обяснява за зрителите в Австралия, че българският главен прокурор разполага с голяма власт и че Христо Монов - баща на убития през 2007 г. Андрей, е бивш политик и иска семейството да получи от Полфрийман присъденото обезщетение от 300 000 евро. Малко преди Сотир Цацаров да поиска от Върховния касационен съд да върне австралиеца в затвора, адвокатът му Калин Ангелов  призова  във вторник правителството в Канбера \"бързо да го качи на самолет\" и да го изведе от страната, защото той е застрашен от държавни институции. \"Вашите власти трябва да дойдат тук, да го вкарат в колата и да го качат на самолета.\" Според Ангелов клиентът му е подписал молба за доброволно напускане на България, докато е в центъра в Бусманци. \"Вчера (неделя, 23 септември - бел. ред.) от консулството ме помолиха да им дам копие от решението на Апелативния съд, а е то е онлайн - посочих им го\", казва още Ангелов. Запитан дали мисли, че австралийското правителство би трябвало да действа по-активно, адвокатът отвръща, че времето е много ценно. \"Някой трябва да засили натиска, иначе се опасявам че ще унижават един от собствените ми граждани.\"", "date": "2019.09.26", "title": "Казусът с Полфрийман стигна до среща на външните министри на България и Австралия"}
{"url": "https://www.dnevnik.bg/photos/2019/09/26/3968788_snimka_na_denia_shestvie_sreshtu_sudebniia_sustav/", "text": "Сайтът ПИК, който преди дни организира марш в подкрепа на Иван Гешев за главен прокурор, днес организира шествие в София срещу предсрочното освобождаване на Джок Полфрийман. В него се включиха и родителите на убития Андрей Монов. На снимката: Баща му Христо Монов.", "date": "2019.09.26", "title": "Снимка на деня: \"Пик\" организира шествие срещу съдиите, освободили Полфрийман"}
{"url": "https://www.dnevnik.bg/sport/2019/09/26/3968800_kirios_shte_bude_izvaden_ot_tenisa_za_16_sedmici_pri/", "text": "Австралийският тенисист Ник Кириос е заплашен от спиране на състезателните права за 16 седмици. Наказанието ще влезе в сила, ако 24-годишният състезател наруши етичните правила в следващите шест месеца. При ново провинение в периода на пробация Кириос ще трябва да плати и 25 хиляди долара глоба за \"влошено поведение\", съобщиха от Асоциацията на професионалните тенисисти. Мотивът на организацията за санкцията е, че той многократно е нарушавал етичните норми за последните 12 месеца. \"До всички, мога да се състезавам. Просто съм в пробация и трябва да контролирам поведението си. Това е всичко\", написа тенисистът, който има пет дни да приеме или обжалва решението на АТП. Австралиецът вече отнесе рекордна глоба на стойност 113 хиляди долара заради  поведението си в мача  от втория кръг на \"Мастърс\" турнира в Синсинати. Санкцията му беше наложена заради девет отделни инцидента на неспортсменско поведение, обиди и неуважение към рефера по време на мача с Карен Хачанов. Кириос си позволи да обижда ирландския рефер Фъргъс Мърфи, наричайки го \"най-лошият съдия в тениса\". Между сетовете Кириос се прибра в съблекалнята без разрешението на Мърфи, а в коридора от яд счупи две от ракетите си. Споровете между двамата продължиха в началото на решителния сет, когато Кириос реши да оправя ръкохватката на своята ракета. Той получи и наказателна точка заради прекалено забавяне, което отново отприщи гнева му. След края на срещата австралиецът реши да не се ръкува с Мърфи и напусна корта.", "date": "2019.09.26", "title": "Кириос ще бъде изваден от тениса за 16 седмици при ново провинение"}
{"url": "https://www.dnevnik.bg/bulgaria/2019/09/26/3968807_djok_polfriiman_ima_zabrana_da_napuska_bulgariia/", "text": "Джок Полфрийман има забрана да напуска България. Тя е била наложена още при ареста му след убийството на Андрей Монов и не е отменяна, съобщи \"Нова телевизия\" като се позовава на свои източници. Процедурата по преразглеждане на предсрочното му освобождаване вече е в ход. Джок Полфрийман вече има пасаван, но има и забрана да напуска България, е научила \"Нова телевизия\". През уикенда австралиецът Джок Полфрийман  беше освободен предсрочно  от Централния софийски затвор, където излежаваше 20-годишна присъда за убийството на Андрей Монов през 2007 г. Днес Върховният касационен съд (ВКС)  разпредели делото за възобновяване на процеса  по предсрочно освобождаване, след искане на главния прокурор Сотир Цацаров. То ще се гледа във ВКС на 23 октомври, ден преди насрочения във Висшия съдебен съвет избор на нов главен прокурор с единствен кандидат Иван Гешев. му предсрочно освобождаване. Тази вечер близки на убития студент  протестираха с искане  австралиецът да бъде върнат зад решетките. Шествието срещу съдебния състав, освободил Полфрийман, тръгна от НДК и завърши пред Съдебната палата. Казусът с освободения от затвора австралиец  ще бъде обсъждат между външните министри  на България и Австралия по искане на правителството в Канбера. Това ще стане в кулоарите на заседанието на Общото събрание на ООН в Ню Йорк,  съобщи  австралийската информационна мрежа Ей Би Си. \"МВР чака в момента всички нужни документи, за да напусне този човек страната. МВР ще изпълни решение на съд тогава, когато всичко е ясно\", каза Стефан Балабанов, зам.-министър на вътрешните работи. От Министерството на правосъдието поддържат тезата, че Полфрийман не се е поправил в затвора. И изнесоха данни, че мъжът кроял планове за бягство, а в последно време се държал арогантно с надзирателите. \"Този човек е с ниво на агресивност много по-високо от средното. Той е бил такъв в момента, в който е извършил престъплението, беше такъв и при нас през всичките тези 12 години. Той беше такъв и в момента, в който излезе от затвора\", заяви Николай Проданов, зам.-министър на правосъдието. Пред \"Нова телевизия\" случаят коментира и зам.-главният прокурор Иван Гешев. \"Аз имам три деца, така че каквото и да кажа по този случай, има опасност то да бъде повлияно от емоции и коментарът да не е професионален. Затова няма да коментирам случая с убиеца Джок Полфрийман. Един от проблемите ни като общество е, че нямаме страх от Бога\", заяви Иван Гешев. От правосъдното министерство поставиха под съмнение и висшето образование на бившия арестант. Именно то беше посочено сред мотивите за предсрочното му освобождаване. \"Твърдеше, че учи, аз лично имам дълбоко съмнение. В неговото досие няма официален документ, че е взел изпит. Имаше едни удостоверения, които могат лесно да се манипулират\", заяви Проданов.", "date": "2019.09.26", "title": "Джок Полфрийман има забрана да напуска България"}
{"url": "https://www.dnevnik.bg/analizi/2019/09/26/3968809_tejka_bolest_e_porazila_bulgarskata_durjava/", "text": "Уругвай поднесе първата голяма изненада на световното първенство по ръгби в Япония. Южноамериканците спечелиха с 30:27 срещу Фиджи. Това е първата победа на Уругвай на световно първенство от успеха срещу Грузия през 2003 г. Последният съдийски сигнал беше последван от сълзи от радост и бурни празненства в отбора на небесносините. \"Гордея се със страната си. Не сме най-големите, не сме най-високите, но дойдохме, за да спечелим. Подготвяхме се за това от четири години, така че съм много горд\", каза капитанът на уругвайците Хуан Мануел Гаминара. При последната среща между двата отбора Фиджи спечели с 67:8 преди година в приятелска среща. ", "date": "2019.09.26", "title": "Тежка болест е поразила българската държава"}
{"url": "https://www.dnevnik.bg/video/deniat_s_veselin_dremdjiev/2019/09/26/3968818_emiliia_milcheva_amerikanskata_sobsvenost_vurhu_bi_ti/", "text": "Едната от двете големи телевизии отива при ясен собственик, който може да наложи стандарти. Както знае, \"Нова телевизия\" отиде в български собственици, няколко разследващи журналисти бяха принудени да напуснат, телевизията стана проправителствена. Докато американската собственост върху Би Ти Ви гарантира, че няма да има възможности за рекет, изнудване, извиване на ръце от страна на изпълнителната власт. Това каза в предаването \"Денят с Веселин Дремджиев\" журналистът Емилия Милчева. \"Това е упорството на човек, който няма нищо друго освен стола, в който са го поставили други хора. Това е много жалко, защото един достоен журналист не би трябвало да се притеснява от това, че дори да напусне този стол, ще намери работа\", коментира тя отказа на директора на БНР Светослав Костов.", "date": "2019.09.26", "title": "Емилия Милчева: Американската собсвеност върху Би Ти Ви гарантира, че няма да има рекет"}
