{"url": "https://www.dnevnik.bg/sport/2019/09/15/3963639_levski_razgromi_cherno_more_s_tri_gola_za_15_minuti/", "text": "\"Левски\" записа четвърта победа от началото на сезона и се доближи само на точка зад лидера в шампионата \"Лудогорец\". Сините надиграха на своя \"Георги Аспарухов\" \"Черно море\", налагайки се с 3:0. Всички попадения за тима на Петър Хубчев паднаха през първата част. Станислав Иванов откри в 21-ата минута, след това Паулиньо удвои в 31-ата, а четири по-късно беше точен и Нейджъл Роберта. \"Левски\" има 20 точки, като е само на една зад лидера \"Лудогорец\". Сините се върнаха на победния път след равенството с ЦСКА в последния кръг. Още в деветата минута гол на \"Черно море\" беше отменен от главния рефер заради нарушение в нападение. Съдията Радослав Гидженов видя нередно действие на играч на варненци при центриране от корнер. След отмененото попадение \"Левски\" наложи надмощие и имаше предимство, което сините материализираха. В 21-ата минута след грешка в защитата на \"Черно море\" домакините откриха. Новите играчи в тима на Илиан Илиев Актату и вратарят Митрович не се разбраха, като бранителят пресече топката вместо вратаря, след което се опита да я избие, но Станислав Иванов беше там, за да я вкара в мрежата - 1:0. Само десет минути по-късно авансът на \"Левски\" беше два гола. След нова грешка на \"Черно море\" в защита Паулиньо се разписа с глава. Бразилецът засече центриране на Иван Горанов, след като беше оставен непокрит от отбраната в зелено. В 35-ата минута \"Левски\" поведе с 3:0 след гол на Найджъл Роберта. Нападателят вкара от малък ъгъл и неубедителна изява на стражът на варненци. Преди третото попадение за \"Левски\" беше отменен втори гол на варненци. Той беше дело на Актату, но реферът отново видя нарушение в атака. След почивката на терена не се случи нищо интересно, освен отменен гол на Хали Тиам.", "date": "2019.09.15", "title": "\"Левски\" разгроми \"Черно море\" с три гола за 15 минути"}
{"url": "https://www.dnevnik.bg/bulgaria/2019/09/15/3963535_prokurorsko-oligarhichen_prevrat_ili_ulichen_natisk/", "text": "От \"пълзящ прокурорско олигархичен преврат\" с налагането на кандидатурата на Иван Гешев за главен прокурор до \"уличен натиск върху членове на Висшия съдебен съвет да не изберат Гешев\" - тези противоположни мнения изказаха юристи по време на днешното обзорно-политическо предаване \"Неделя 150\" на Българското национално радио. Според представляващия Висшия съдебен съвет Боян Магдалинчев протестите срещу избора на Гешев целят, първо, да се активира обществена нагласа срещу този кандидат, а второ, да се всее колебание или страх у някои членове на Висшия съдебен съвет \"да не гласуват така, както са решили и съобразно качествата на кандидата\". Магдалинчев подчерта, че при предишни избори на главен прокурор в годините не е имало такава организирана кампания срещу определен кандидат. Запитан кой я организира, отговори, че му е направило впечатление присъствието на протестите на \"яки момчета с черни потници и по чехли\", които \"едва ли толкова добре разбират какво значи избор на главен прокурор\", което показвало, че част от криминалния контингент и част от други групировки се чувстват засегнати или пък някой ги използва. Отбеляза и присъствието на протестите и на лидера на \"Да, България\" Христо Иванов, на когото приписа процедурата по избора на главен прокурор (бел. ред. Иванов  подаде оставка като правосъден министър  в кабинета \"Борисов 2\" през 2015 г. именно защото предлаганите от него реформи не получиха в цялост парламентарна подкрепа). Обратното мнение изказа адвокатът в дела за граждански права Михаил Екимджиев. Според него именно \"внедряването на мутрите на протеста срещу Гешев\" е белег за \"пълзящ прокурорско-олигархичен преврат\". \"Няма по-голяма заплаха за националната сигурност от това, институцията, на която сме делегирали да упражнява държавната репресия, да я използва в свой собствен интерес и в интерес на задкулисните си ментори\", каза правозащитникът и даде за пример оковаването в белезници на Десислава Иванчева при ареста й, както и т. нар. шпионски скандал, в който на обвинените се приписва шпионство заради политическите им убеждения. Екимджиев обвини Гешев в юридическа некомпетентност и произвеждане на фалшиви новини в публичното му говорене по разследваните от прокуратурата дела. \"Всяко действие се квалифицира като заплаха за националната сигурност - и пръскалките пред Народното събрание, и замлъкването на БНР\", иронизира той. \"Гешев прави каквото си иска независимо от законите и конституцията. Ние не знаем какво неговият мозък може да реши утре да направи, защото може да направи всичко - да нареди арест на премиера и президента, например\", коментира адвокат Екимджиев. \"Когато един човек е дал сигнал, че не може да спазва конституцията при образувани дела, да пришива етикети като шпионски скандали, да се четат обвинения въпреки презумпцията за невиновност, (...) показва, че този човек прави каквото си иска, а не каквото изисква конституцията\", заяви юристът. Той отбеляза, че подкрепата за Гешев идва единствено от прокурорските среди, но не и от съдебните и адвокатските. Боян Магдалинчев отговори непряко, че според него, когато е говорил срещу разделението на властите, което е основен конституционен принцип, Гешев не е бил разбран правилно. Идеята му е да се бори с престъпността с всички възможни средства и, когато е необходимо, да има комуникация между властите, а не отрича разделението на властите, каза представляващият съдебния съвет. Магдалинчев изказа мнение, че по-добре би било да има повече кандидати за поста на Сотир Цацаров и ВСС да избере най-компетентния, най-знаещия и най-достойния. \"Но предвид обстоятелствата трябва да преценяваме качествата на този единствен кандидат\", добави той.", "date": "2019.09.15", "title": "Прокурорско-олигархичен преврат или уличен натиск върху съдебния съвет - коментари за избора на главен прокурор"}
{"url": "https://www.dnevnik.bg/sport/2019/09/15/3962829_po_milion_za_vseki_gol_-_kakvo_struva_neimar_na_psj/", "text": "Преди две години Неймар се превърна в най-скъпия футболист в историята, след като беше купен за 222 млн. евро от ПСЖ. Бразилецът стана централна фигура в проекта на катарската кралска фамилия, която притежава клуба и трябваше да изстреля парижани на върха в европейския футбол. Последните няколко месеца обаче показаха влошени отношения между двете страни и желание на Неймар да си тръгне от ПСЖ. Сагата през лятото приключи с оставането на бразилеца на \"Парк де Пренс\", но феновете се заканиха да го освиркват. Така се случи и в първия му мач за новия сезон, като срещу \"Страсбург\"  Неймар изведе ПСЖ  до победа с ефектен гол в 92-ата минута. Това накара специалистите във Франция да погледнат по-детайлно какво струва Неймар на ПСЖ и какъв е ефектът от неговата игра върху целия отбор. Заплатата, срещу която той подписа в Париж, е 784 хиляди долара седмично, с което той стана най-скъпоплатеният футболист в света. За последните две години Неймар има 52 гола в 59 срещи за ПСЖ (включително попадението срещу \"Страсбург\"), спечели наградата за играч на сезона веднъж и помогна на тима си да триумфира с две поредни титли. Но дали това е достатъчно? Откакто играе с екипа на парижани Неймар е бил въвлечен в отбелязването на 71 гола, като към 52-те си попадения има 19 асистенции. Тези показатели го нареждат сред десетте най-ефективни играчи в Европа за последните два сезона. Използвайки данните, Goal.com изчисли колко струват тези попадения, сравнявайки ги с показателите на Кристиано Роналдо, Лионел Меси и Мохамед Салах в същия период. Статистиката сочи, че заплатата на Неймар за всеки гол или асистенция в последните два сезона възлиза на 1.15 милиона долара. В сравнение попаденията на Роналдо \"струват\" под милион долара, на Меси 595 хиляди, а на звездата на \"Ливърпул\" Салах под 200 хиляди долара. И без Неймар ПСЖ ще е шампион В последните години ПСЖ започва сезона във Франция, абониран за титлата в Лига 1. Голямата цел на собствениците на клуба не е да триумфират на вътрешната сцена, а да се преборят за Шампионската лига, което обаче постоянно им убягва. На база на статистиката става ясно, че ПСЖ ще бъде шампион във Франция и без Неймар. Дотук бразилецът е спечелил сам едва 21 точки на тима си в рамките на малко повече от два сезона. Повечето попадения на Неймар са в мачове, в които тимът успява да спечели с голяма разлика срещу опонента си. В същия период от време, който обхваща проучването, Роналдо, Салах и Меси имат много по-голям ефект върху играта на своите отбори, както и представянето им. Тимовете на тримата съперници на Неймар са и много по-зависими от тях, след като без точките от Меси, донесени от неговите голове и асистенции, \"Барселона\" нямаше да спечели две поредни титли в Испания. Каталунците дори щяха да бъдат на четвърто място през последния сезон. Идентично е положението със Салах и \"Ливърпул\", като червените щяха да са седми, ако египтянинът не беше направил толкова силен сезон.", "date": "2019.09.15", "title": "По милион за всеки гол - какво струва Неймар на ПСЖ"}
{"url": "https://www.dnevnik.bg/bulgaria/2019/09/15/3963561_kortejut_na_karaiancheva_katastrofira_tia_e_sus/", "text": "Председателят на Народното събрание Цвета Караянчева е със счупена ключица на рамото, след пътен инцидент, съобщи БТА като се позова на пресцентъра на парламента. Предстоят й изследвания в София, но не е пострадала сериозно, информира агенцията. по информация на БНР Караянчева е транспортирана с хеликоптер в софийска болница. Според Би Ти Ви инцидентът е станал край Хитрино. Цитират се очевидци, според които автомобил, управляван от жена, се е опитал да направи място на кортежа. Шофьорката е навлязла в банкета, загубила е управление и се врязала в една от колите. МВР съобщи за инцидента без да назовава имената на пострадалите. Според съобщението сигналът за пътен инцидент на пътя Шумен - Силистра е подаден малко след 10.30 часа днес. По първоначални данни на главния път на около 150 м след разклона за село Върбак, 31 – годишна водачка на лек автомобил \"АУДИ А 4\", на ляв завой навлязла в опесъчен участък, загубила контрол над колата и се ударила в насрещно движещ се лек автомобил. За преглед в болница са транспортирани трима души, се казва в съобщението на МВР. Водачите са изпробвани за алкохол, пробите са отрицателни. Работата по изясняване на причините за пътния инцидент продължава. В съобщението на Националната служба за охрана се съдържат същите факти като се добавя, че \"благодарение на бързата и точна реакция на водача на НСО са ограничени щетите от удара\". Мястото на произшествието е било незабавно обезопасено. Национална служба за охрана не разполага с информация за други пострадали от инцидента освен Караянчева. Председателят на парламента благодари чрез \"Фейсбук\" на лекарите в Шуменската болница и на всички потърсили я - за загрижеността. Тя уверява, че е добре.", "date": "2019.09.15", "title": "Кортежът на Караянчева катастрофира, тя е със счупена ключица"}
{"url": "https://www.dnevnik.bg/video/2019/09/15/3963558_video_suborut_na_rusofilite_krai_iazovir_koprinka/", "text": "Вчера край язовир \"Копринка\" се състоя 16-ият събор на приятелите на Русия, организиран от движение \"Русофили\". Проявата премина под мотото: \"Европа е по-силна заедно с Русия\". Тазгодишното издание беше доминирано от т. нар. шпионски скандал - повдигнатото от прокуратурата обвинение на председателя на движението Николай Малинов за шпионаж в полза на две руски неправителствени организации. Репортаж от събота четете  тук.", "date": "2019.09.15", "title": "Видео: Съборът на русофилите край язовир \"Копринка\""}
{"url": "https://www.dnevnik.bg/evropa/2019/09/15/3963007_v_germaniia_vuzrastnite_zatvornici_se_radvat_na/", "text": "                         Затворите в Германия са общо 179, а официалното им название гласи \"места за изтърпяване на наказание\". По официални данни през ноември 2018 година (оттогава е последната статистика) в тях са пребивавали общо 63 643 души, сред които 4397 жени. А около 4% от затворниците са на възраст над 60 години. Възрастните затворници се радват на специално отношение В много от германските затвори има специални отделения за по-възрастните арестанти, а най-много такива места са създадени в Билефелд, провинция Северен Рейн-Вестфалия. 64-годишният Зигфрид Л. не за първи път е зад решетките - престоял е общо 12 години, последно за фалшифициране на документи. Разполага с отделна килия. Или по-точно - стая. И е сам в нея по собствено желание. Иначе в затвора има и помещения за по двама души. Съгласно правилата в отделението за възрастни затворници отварят вратите на килиите още в 6 сутринта и ги затварят чак в 21 часа, след вечерната проверка. А това означава, че осъдените по цял ден могат да се разхождат по коридорите, да контактуват със съседите си, да излизат на двора, да четат в библиотеката или да се отбиват в т.нар. социална стая, където могат да играят карти или шах, да гледат телевизия или просто да си поприказват. Отделението си има и собствен лекар, който не може да се оплаче от липса на работа - хората на възраст, особено ако не са водили най-здравословен начин на живот, боледуват по-често. Зигфрид Л. например е прекарал три инфаркта. Тоалетните и баните също са приспособени към нуждите на възрастните затворници, а креватите са по-високи от стандартните, за да е по-удобно да се сяда на тях. И все пак това е затвор, а не дом за възрастни хора. На прозорците има решетки, а до навършване на 65-годишна възраст затворниците са длъжни да работят в дърводелската работилница или в оранжерията. \"Тези, които са тук, са извършили престъпление, поради което законът ги е наказал с лишаване от свобода\", подчертава директорът на затвора Керстин Хьолткемайер-Швик. По нейните думи повечето са осъдени за мошеничество, някои са прекарали по 30-40 години зад решетките. Но за разлика от затворите, в които лежат предимно млади затворници, тук е сравнително спокойно - почти няма сбивания, а етническите и социалните различия не се усещат толкова отчетливо. Психологът Даниела Брьокл, която работи с по-възрастните затворници, обяснява, че най-големите им тревоги са свързани с излизането им на свобода. Ресоциализацията на тези хора е сложно начинание. Достойни старини зад решетките Това е основната задача на единствения в Германия затвор, предназначен специално за възрастни хора - в град Зинген, провинция Баден-Вюртемберг. Затворниците, които излежават присъди там, са общо 50. Най-младият е на 62 години, а най-възрастният - на 86. Не ги охраняват толкова строго, колкото младите - защото едва ли ще тръгнат да организират зрелищни бягства. В Зинген възрастните затворници също могат да се движат свободно на територията на затвора. А тези, които излежават кратки присъди, само нощуват зад решетките - през деня могат да излизат навън. Освен това в този затвор е разрешено да ползваш личен компютър. Има и отлично оборудван медицински пункт. Всичко това, разбира се, не е евтино. Издръжката на един \"обикновен\" затворник струва 100 евро на ден, а при опасните престъпници сумата скача до 450 евро, като в нея влизат и разходите за охрана, за прехрана и за терапия. Почти толкова излиза и издръжката на възрастните затворници, независимо от тежестта на престъплението им. В Германия смятат, че това е нормално - защото на възрастните хора трябва да бъдат осигурени достойни старини. Дори и в затвора.", "date": "2019.09.15", "title": "В Германия възрастните затворници се радват на специално отношение"}
{"url": "https://www.dnevnik.bg/politika/2019/09/15/3963581_sled_skandali_bsp_reshi_da_izdigne_aneliia_klisarova/", "text": "След скандали БСП реши да издигне бившия образователен министър и настоящ депутат от левицата проф. Анелия Клисарова за кандидат за кмет на Варна. Тя ще е водач и на листата с кандидати за общински съветници, от която отпада местният лидер Борислав Гуцанов. Варненската организация на БСП подкрепяше  лидера на партия \"Възраждане\" Костадин Костадинов за кандидат-кмет на Варна , но ръководството на \"Позитано\" 20 не бе съгласно. В началото на лятото то свали политическото си доверие от Борислав Гуцанов и поиска той да освободи поста като председател на структурата в морския град, но голяма част от членовете й застанаха зад него. Днес на пленум на \"Позитано\" 20 се е стигнало до решение Анелия Клисарова отново да е кандидат за кмет на Варна, а Борислав Гуцанов да отпадне от листата. Според него решението е нелегитимно. Зам.-председателят на БСП Кирил Добрев смята, че явлението Гуцанов в партията, което е като тумор, трябва да бъде спряно.", "date": "2019.09.15", "title": "След скандали БСП реши да издигне Анелия Клисарова за кмет на Варна"}
{"url": "https://www.dnevnik.bg/politika/2019/09/15/3963583_demokratichna_bulgariia_izborite_shte_sa_referendumut/", "text": "Проблемът с боклука на София няма да се реши с референдум, както предлага Мая Манолова, а с прилагане на европейските практики за управлението на отпадъците. Най-големият референдум са самите избори - Това се казва в позиция на кандидата за кмет на \"Демократична България\" Борислав Игнатов по повод вчерашната инициатива на подкрепената от БСП гражданска кандидатка Манолова за референдум по темата. От ГЕРБ отговориха, че решението е необратимо след обществените обсъждания и екооценката на проекта, а Манолова е некомпетентна по темата. От самото си създаване \"Демократична България\" се обявява против настоящата концепция за управление на отпадъците на София, в края на която трябва да застане скъпо и безсмислено съоръжение за изгаряне на т. нар. \"РДФ-гориво\", припомня Игнатов. Предупреждавали сме многократно, че работата на Завода за механично и биологично третиране на отпадъците (ЗМБТ) е белязана от тежка непрозрачност. Между числата, които откриваме на занемарения му сайт, годишните доклади за дейността, изпратени в МОСВ, и отговорите на общината по ЗДОИ - изплуват постоянни разминавания в размер на стотици хиляди тонове боклук, които потъват на места като Долни Богров – едно от многото сметища в страната в безкраен процес на \"рекултивация\", които често завършват със \"самозапалване\", пише той. Същевременно, поради феномена на общата метална кофа и отсъствието на разделно събиране, произведеното РДФ-гориво в ЗМБТ е с ниски калорични качества, висок процент негорими примеси и висока влажност, което принуждава потребителите му – основно циментовите заводи, да го смесват с вносни отпадъци, информира кандидатът за кмет на \"Демократична България\". Гражданите трябва да знаят, проектът за столичен инсинератор би бил последният в историята структурните фондове на ЕС, защото грантове за изгаряне на отпадъци след 2020 г. не се предвиждат. Не е чудно, че проектът стои на трупчета в Брюксел от края на миналата година, въпреки бодряшките обяснения на екипа на г-жа Фандъкова, че одобрението ще дойде всеки момент, се казва в становището на Игнатов. \"Демократична България\" се обявява против \"морално остарелия, неефективен и несъобразен с действащото екологично законодателство проект за столичен инсинератор\", който, според политическата формация, ще добави нов източник на ФПЧ във въздуха на София, както и цял букет от други замърсители. \"В нарушение на закона, инсинераторът ще изгаря отпадъци, от които 55% могат да се рециклират и 20% да се компостират. Това ще направи невъзможно достигането на изискванията, заложените в пакета от мерки за кръгова икономика на ЕС\", предупреждава кандидатът за кмет. Политическото обединение настоява незабавно да бъде прекратена новата обществена поръчка за сметосъбиране, защото \"тя фиксира досегашния провал в управлението на отпадъците за нови 5 години напред, за почти 500 милиона\". От поръчката ще спечелят само приятелските кръгове на властта, а гражданите получават повече от същото - лоша услуга, несправедлива такса смет и корупция, предупреждава Игнатов. ", "date": "2019.09.15", "title": "Демократична България: Изборите ще са референдумът за боклука на София"}
{"url": "https://www.dnevnik.bg/bulgaria/2019/09/15/3963425_obvinenieto_v_shpionaj_e_nai-komentiranata_tema_v/", "text": "\"Дневник\" по традиция предлага справка с най-коментираните статии през изминалата седмица. 1.  Николай Малинов е обвинен в шпионаж, Решетников - със забрана да влиза в България   - 558 коментара 2.  Борислав Игнатов: Това е долнопробна атака, продължавам с по-голяма решимост   - 548 коментара 3.  БСП подкрепи Манолова за кмет на София и заговори за обединение с десните срещу ГЕРБ  - 432 коментара 4.  Заради изложбата от Москва опитват да противопоставят България на Франция и ЕС  - 340 коментара 5.  Бившият главен редактор на \"Дума\" Юрий Борисов е разпитван от спецпрокуратурата  - 278 коментара 6.  Президентът Румен Радев очаква неоспорими факти по обвиненията в шпионство   - 258 коментара 7.  Провокатори отново се появиха на протеста срещу избора на главен прокурор  - 256 коментара 8.  Захарова за обвиненията срещу Малинов: България да внимава  - 256 коментара 9.  Прокуратурата публикува докладната записка на руски език на Николай Малинов  - 248 коментара 10.  Цацаров разпореди проверка за замлъкването на БНР, Гешев ще я ръководи   - 243 коментара", "date": "2019.09.15", "title": "Обвинението в шпионаж е най-коментираната тема в \"Дневник\" през седмицата"}
{"url": "https://www.dnevnik.bg/sport/2019/09/15/3963586_keniec_podobri_svetovniia_rekord_v_polumaratona/", "text": "Кениецът Жофри Камворор подобро световния рекорд в полумаратона, като свали 17 секунди от досегашното върхово постижение. Състезателят триумфира в надпреварата в Копенхаген, като спря хронометъра на 58:01 минути. Камворор, който е на 26 години, е един от партньорите в тренировките на най-добрия състезател в послледните години Елиуд Кипчоге. Кениецът свали 17 секунди от досегашния рекорд в полумаратона, дело на Абрахам Киптум, поставен преди година във Валенсия. Той започна много силно бягането си и още на петия километър, беше със силен резултат от 13.51 минути. На 10-ия километър кениецът беше с време от 27:32, а на дистанцията от 15 километра записа 41.03 минути. Финалната част беше пробягана със скорост от 2.44 минути за километър. \"Много съм щастлив да поставя рекорд\", каза Камворор.", "date": "2019.09.15", "title": "Кениец подобри световния рекорд в полумаратона"}
{"url": "https://www.dnevnik.bg/bulgaria/2019/09/15/3963592_borisov_naredil_policiiata_da_ne_arestuva_snimashti/", "text": "Премиерът Бойко Борисов се е ангажирал заедно с правосъдния министър да предприемат законодателна инициатива за отмяна на действащия от 1963 г. Указ за борбата с дребното хулиганство, съобщи  \"Клуб Z\",  чийто представител е разговарял днес с премиера. Именно като се позова на негови текстове полицията в петък задържа за една нощ в ареста фоторепортера на медиата Веселин Боришев, снимал полицаи на публично място. На следващия ден Боришев беше освободен от съда. Междувременно главният секретар на МВР Ивайло Иванов е поднесъл извинения - своите и на министъра на вътрешните работи Младен Маринов, на фоторепортера. Иванов се е срещнал с главния редактор на изданието Светлана Джамджиева и в хода на разговора се е съгласил, че не е проява на хулиганство да снимаш полицай по време на изпълнение на служебните му задължения. И според главния секретар на МВР указът е неуместен 54 години след създаването му, се казва в публикацията на засегнатата медиа. Вчера адвокатът на фоторепортера Николай Хаджигенов коментира, цитиран от \"Клуб Z\", че текстове на указа се използват \"за разправа с неудобните\". В МВР е разпоредена проверка на случая. Според обясненията на самия Боришев той се е озовал в ареста в петък вечер докато в градинката пред хотел \"Рила\" в София изчаквал началото на протеста срещу избирането на Иван Гешев за главен прокурор. Видял струпване на полицейски части, започнал да ги снима и бил задържан, въпреки че показал журналистическата си карта.", "date": "2019.09.15", "title": "Борисов наредил полицията да не арестува снимащи репортери, МВР се извини"}
{"url": "https://www.dnevnik.bg/photos/2019/09/15/3963597_fotogaleriia_izgledi_ot_monte_belvedere/", "text": "За първи път имам удоволствието да видя първенеца на Алпите - Монблан /4808м./", "date": "2019.09.15", "title": "Фотогалерия: Изгледи от Монте Белведере"}
{"url": "https://www.dnevnik.bg/sport/2019/09/15/3963609_ispaniia_stupi_za_vtori_put_na_svetovniia_vruh_v/", "text": "Испания е световен шампион по баскетбол за мъже, след като победи във финала в Китай съставът на Аржентина. Испанците се наложиха с 20 точки - 95:75 и не оставиха съмнение в предимството си. Съставът на Сержио Скариоло беше по-добър във всяка една от частите на мача. Световната титла е втора за Испания след 2006 г. Тимът прекъсва серията от две титли на САЩ от първенствата през 2010 и 2014 г. От началото на мача испанците наложиха много високо темпо и поведоха с 8:0. Авансът им дори нарасна след 14:2 в първите минути, когато Аржентина взе таймаут, но нищо в играта на южноамериканците не се получаваше. След първата четвърт авансът на шампионите от 2006 година вече беше девет точки. Испания продължи да играе много по-добре и преди почивката вече имаше предимство от 12 точки. През второто полувреме устремът на Аржентина беше спрян с още по-добра игра на Испания. Най-оспорвана беше последната част, която испанците взеха с 29:28. Най-полезен за успеха на новите шампиони беше Рики Рубио, който завърши с 20 точки, седем борби и три асистенции. Серхио Юй добави 15 точки, Марк Гасол 14, а братята Хуан и Уили Ернангомес вкараха по 11.      Ветеранът Гасол и Руди Фернандес са единствените играчи на Испания, които бяха в състава и при предишната световна титла през 2006 г. По-рано през деня в мач за третото място Франция победи Австралия с 67:59.", "date": "2019.09.15", "title": "Испания стъпи за втори път на световния връх в баскетбола"}
{"url": "https://www.dnevnik.bg/bulgaria/2019/09/15/3963610_obvineniiata_sreshtu_malinov_niamat_nishto_obshto_s/", "text": "Обвиненията в шпионаж в полза на руски организации срещу лидера на \"Русофили\" Николай Малинов нямат никаква връзка с реакцията на българското Министерство на външните работи срещу откритата на 9 септември руска архивна изложба в София. Това подчерта външният министър Екатерина Захариева в интервю за \"Нова телевизия\". Коментари в Русия  обвързаха двете събития  като получилите забрана да влизат в България Константин Малофеев и Леонид Решетников, така и сенаторът Константин Косачов. \"Стана ми смешна връзката между нашата реакция за изложбата и разследването, което трае повече време\", коментира Захариева. Министърът каза, че е научила за разследването срещу хора от \"Русофили\" от изявленията на прокуратурата пред медиите и не знае подробности, но изрази убеденост, че то едва ли е започнато на 3 септември, когато външното министерство  реагира  на провокативното наименование на руската изложба \"75 години от освобождението на  Източна Европа от нацизма \". Според външния министър обвиненията срещу Малинов нямат нищо общо с отношенията България - Русия, които България опитва да развива на основата на равнопоставеността. \"Но няма как нашите органи да не защитават нашия интерес и геополитическата ориантация на България\", добави тя. По повод  думите на президента Румен Радев , който каза че очаква неоспорими факти по обвиненията в шпионство\", Захариева коментира, че не президентът, а съдът преценява доказателствата и тяхната тежест, а . има и презумпция за невинност.\"", "date": "2019.09.15", "title": "Захариева: Обвиненията в шпионаж нямат връзка с руската изложба, нито с отношенията с Русия"}
{"url": "https://www.dnevnik.bg/sport/2019/09/15/3963546_manchestur_junaited_shte_reklamira_malta_kato/", "text": "Рекордьорът по титли в английския футбол \"Манчестър юнайтед\" подписа договор с правителството на Малта за партньорство. Като част от сделката \"червените дяволи\" ще рекламират островната държава като туристическа дестинация. Партньорството беше обявено на тренировъчната база на \"Юнайтед\" в Карингтън, като присъстваха членове на министерството на туризма на Малта. Логото Visit Malta ще бъде поставено на стадион \"Олд Трафорд\", както и ще се показва на всички дигитални платформи на клуба. \"Малта отдавна има връзка с нашия клуб. Много наши фенове всяка година посещават тази страна\", каза Шон Джеферсън, който отговаря за връзките на клуба. Това не е първата подобна сделка в английския футбол. \"Арсенал\" подписа с правителството на Руанда през миналия сезон. Африканската държава дори  отчете ръст на туристите  от Великобритания.", "date": "2019.09.15", "title": "\"Манчестър юнайтед\" ще рекламира Малта като туристическа дестинация"}
{"url": "https://www.dnevnik.bg/sport/2019/09/15/3963466_voleibolistite_podariha_geim_no_pobediha_portugaliia/", "text": "Мъжкият национален отбор на България се затрудни, но записа трета победа на европейското първенство по волейбол. Тимът на Силвано Пранди се наложи с 3:1 (25:23, 28:30, 25:23, 25:22) срещу Португалия в третия си мач от турнира. Най-резултатен в мача стана Цветан Соколов, който завърши с 33 точки. От португалците Алешандре Ферейра се отчете с 22 точки. В следващия си мач националите срещат Франция в понеделник от 21.45 ч. българско време. Последният двубой на тима е във вторник с Италия. Трудностите на националите дойдоха от големия брой сбъркани сервиси. Българите бяха в догонваща позиция в първия гейм, но бяха по-съсредоточени в първия в заключителната част и го измъкна. Във втория гейм българите водеха с 19:13, но сами позволиха да стане обрат. Португалците се вдъхновиха и изравниха резултата след 30:28. Българите имаха моменти на отпускане в края, но затвориха мача след обрат в четвъртия гейм.", "date": "2019.09.15", "title": "Волейболистите подариха гейм, но победиха Португалия"}
{"url": "https://www.dnevnik.bg/analizi/2019/09/15/3963434_kolkoto_poveche_svoboda_za_uchitelite_tolkova_po-dobre/", "text": "                         През юли внимание привлече  новината за намерението  на образователното министерство да повиши самостоятелността на учителите при структурирането на учебното съдържание. По-рано тази седмица това намерение намери и своята реализация, с публикуването в \"Държавен вестник\" на  промените в наредбата  за общообразователната подготовка. Рядко се намират политики, от които има видими (почти) само положителни следствия, но новите правила за учебното съдържание, засега, изглежда да са именно такава. На пръв поглед, промяната е сравнително обтекаема. Премахва се една от алинеите на първия член на наредбата, която се отнася до задължението за определяне на структурното тематично разпределение, както и последният ѝ раздел, който описва особеностите на тематичното разпределение. За сметка на това разделът, посветен на учебните програми се разширява с нов член, според който но в рамките на предвидените в учебния план часове. В превод, повишава се гъвкавостта на учителите в подредбата на учебното съдържание. Досега разпределението се изготвя в началото на учебната година и се одобрява от директорите на училищата, налице е и изискване за стриктното му спазване, а контролът е в ръцете на директорите, регионалните образователни инспекторати и образователното министерство. Ключовата дума при тази реформа е \"самостоятелно\". Основното последствие от нея е премахването на административните изисквания и необходимостта от заверка и потвърждение от директорите при всяка промяна в годишното разпределение на часовете и съдържанието в даден учебен предмет. От своя страна, това позволява на учителите по-лесно да адаптират темповете на преподаване към потребностите на отделните класове и групи, и да се съобразяват с техните особености, без това да подлежи на външен контрол. Общо взето, няма какво да не харесаме на редакцията на наредбата за общообразователната подготовка. Премахването на определен обем административна работа от плещите на учителите винаги е добре дошло, тъй като им оставя повече Опростяването на процедурите пък означава по-малка вероятност те да бъдат по някакъв начин нарушени, а спазването им – по-лесно. Това обаче не означава, че няма поле за критика – напротив, критиката е, че реформата е прекалено плаха. Въпреки че на практика премахва годишните разпределения, тя не елиминира причината, поради която те съществуват, а именно - нуждата от придържане към строго определени учебни програми. Има причина, поради която наредбата, чиято редакция обсъждаме тук, е дълга 182 страници, в оригиналния си вариант – съдържа безкраен списък с \"компетентности\" в рамките на различните учебни дисциплини и техните особености и очаквани резултати. Ако Министерство на образованието и науката обаче наистина иска да демонстрира желанието си да даде повече свобода на учителите, да им позволи да бъдат истински преподаватели и творци, то е необходимо да премахне много други пречки, изисквания и ограничения пред развихрянето на истинските им възможности. Елиминирането на стриктните учебни програми и превръщането им в широки рамки, в които преподавателите могат да действат според необходимостите и способностите на учениците си и според собствените си най-силни страни и компетентности е добро начало (По-свободните учебни програми са една от привилегиите на иновативните училища. Няма причина свободата им да не бъде дадена на всички, ако носи добър резултат). Ако наистина е необходимо образователните власти да се месят във всяка една отделна класна стая, нека това да става разумно е учениците, излезли от публичните училища, да притежават определен набор умения и знание, но не много повече от това. Отново ден преди началото на учебната година образователният министър  напомни , че средните учителски заплати за пореден път се увеличават, този път до 1500 лева брутно месечно. Това обстоятелство също не бива да се забравя – въпреки че увеличенията на заплащането е закъсняло и на практика просто ги  индексира към средната заплата , вместо да изпревари ръста ѝ в опит да повиши интереса към професията, по-доброто заплащане е от голямо значение за повишаването на интереса към професията. То обаче следва да е съпроводено и с повишаване на автономията на учителите, и с подобрения в условията на труд, ако искаме да видим реални подобрения в резултатите и привличане на добри специалисти към преподаване. Да обобщим – намаляването на административната натовареност и даването на повече свобода на преподавателите в оформянето на учебния процес определено е стъпка в правилната посока, която следва да бъде приветствана. То обаче в никакъв случай не е достатъчно, за да видим смислена промяна в качеството и резултатите от училищното образование.", "date": "2019.09.15", "title": "Колкото повече свобода за учителите, толкова по-добре"}
{"url": "https://www.dnevnik.bg/sport/2019/09/15/3963456_nedelev_za_detektora_na_lujata_v_botev_podigravka/", "text": "Звездата на \"Ботев\" (Пловдив) Тодор Неделев реагира много остро срещу  решението на ръководството футболистите да минат през детектор на лъжата . Националът определи това за \"подигравка\". \"Нормално е да е натежало. Едва ли не правим полиграф, защото собствениците и всички директори не ни вярват. Питайте ги тях защо го правим този полиграф. Подигравка\", заяви ядосаният Неделев. Думите му дойдоха след  поражението с 0:1 от ЦСКА в Пловдив . Преди дни изпълнителният директор на футболния клуб  Иван Йотков каза, че изследването е \"дългосрочна инвестиция в персонала\" . Той каза, че през него ще минат всички служители, а не само играчите. \"Този начин на работа е сравнително познат и популярен в големите корпорации, включително и в големи европейски отбори\", заяви Йотков. Треньорът на \"Ботев\" Желко Петрович посочи пред \"Диема спорт\", че не е минавал през детектор на лъжата. Той изтъкна, че е \"почтен\" човек и че не би приел да се подлага на изследването.", "date": "2019.09.15", "title": "Неделев за детектора на лъжата в \"Ботев\": Подигравка"}
{"url": "https://www.dnevnik.bg/sviat/2019/09/15/3963269_na_osporvani_izbori_tunis_tursi_izhod_ot_dulbokata/", "text": "Публичните разходи, бъдещата политика, демократичният модел на консенсус - много неща в Тунис зависят от непредсказуемите избори в Тунис днес. Макар че Тунис е единствената страна, продължаваща по пътя към политическата демократизация след Арабската пролет, икономическата власт остава концентрирана в ръцете на елит и жителите на периферните райони се чувстват изключени и изоставени. Общо 24 кандидати се надпреварват за президентския пост и не се очаква някой от тях да спечели с мнозинство първия тур. Вторият ще е на 13 октомври - седмица по-рано ще са парламентарните избори. Изборите се изместиха след смъртта на уважавания държавен глава  Беджи Каид Есебси . Сред състезаващите се за поста са сегашният премиер Юсеф Шахед, който често влизаше в сблъсък с Есебси, бивши премиери и  медиен магнат , задържан за данъчни измами малко преди началото на кампанията. Шахед приложи реформи, за да получи страната му кредит от Международния валутен фонд, но свиването на разходите след споразумението през 2016 г. не се харесва на всички. Това са избори, в които някои от идеите са немислими в повечето арабски страни - противопоставят се светски настроените либерали на умерените ислямисти, привържениците на свободната търговия срещу тези на икономическия протекционизъм, на Арабската пролет срещу тези на стария режим, отбелязва \"Ройтерс\". Има и спор дали да не се засилят правомощията на държавния глава, който сега отговаря основно за външната политика и отбраната. Промяната е в това, че досегашните избори често завършваха с правителства на националното съласие, за да се избегне поляризацията между ислямисти и либерали. Сега е трудно да се предскаже дори какъв процент ще отидат до урните на фона на разочарованието от икономическите трудности. Безработицата е 15%, инфлацията - около 7 на сто, а разходите на гражданите са с увеличили с около 60% от 2016 г. насам. Според телевизия \"Франс 24\" над една трета от близо 600 хил. в страната имат университетски дипломи. Над 1500 фабрики са затворили между 2011 и 2015 г. В страната има над 7 млн. гласоподаватели.", "date": "2019.09.15", "title": "На оспорвани избори Тунис търси изход от дълбоката криза"}
{"url": "https://www.dnevnik.bg/evropa/2019/09/15/3962295_komisiiata_na_fon_der_laien_-_nevinni_do_dokazvane_na/", "text": "Жан-Клод Юнкер определи екипа си като Комисия на \"последния шанс\". Неговият наследник, Урсула фон дер Лайен, може да се окаже начело на \"виновна до доказване на противното\" Комисия, пише \"Политико\". Освен тежкото изслушване пред членове на Европейския парламент, Фон дер Лайен и някои нейни кандидати вероятно ще бъдат разпитвани в следващите седмици и месеци от следователи и парламентарни комисии в рамките на продължаващи разследвания – в Брюксел и в собствените им страни. В някои случаи това заплашва да затрудни кандидатурите им. Във вторник, когато Фон дер Лайен  се готвеше  да обяви  екипа си  по време на пресконференция в Брюксел, едно от най-изтъкнатите лица в списъка, Силви Гулар, бивш френски министър на отбраната и бивш евродепутат, се яви в полицейския участък в Нантер, предградие западно от Париж, и бе разпитвана по твърдения, че тя и други френски евродепутати са наемали асистенти с евросредства, а те всъщност са вършели работа за собствените им национални партии във Франция. Гулар, близък съюзник на президента Еманюел Макрон, подаде оставка като министър на отбраната през юни 2017 г., за да се защити в случая, по който има сведения, че е възстановила на Европарламента 45 хил. евро. Разпитът й в присъствието на адвокат, в същия ден, в който бе определена за еврокомисар за вътрешния пазар, бе особено драматичен пример за юридическите проблеми пред някои хора в екипа на Фон дер Лайен. Гулар далеч не е единствената. Вчера белгийски медии съобщиха, че вицепремиерът Дидие Рейндерс, предложен за еврокомисар по правосъдието, е разследван за корупция. Отбелязва се, че разследването е по сигнал на бивш служител на контраразузнаването. Според говорител на Рейндерс подателят на сигнала е известен със стремежа си да злепостави вицепремиера. Според подадения сигнал Рейндерс и негов приближен участвали в раздаване на подкупи, пране на пари и продажба на предмети със съмнителна стойност на завишени цени. Медиите уточняват, че предстои прокуратурата да прецени дали да предяви обвинения на вицепремиера и министър на външните работи и на отбраната. Рована Плумб, предложена за комисар по транспорта, е ветеран в румънското правителство, замесена в корупционен случай през 2017 г. Тя бе обвинена, че е помогнала на лидера на нейната Социалдемократическа партия в незаконна сделка с недвижимо имущество, включваща собственост на остров на река Дунав. А посоченият от Фон дер Лайен за еврокомисар по селското стопанство, Януш Войчеховски от Полша, е разследван от Европейската служба за борба с измамите (ОЛАФ) по твърдения за нарушения при възстановяването на транспортни разходи докато е бил евродепутат от 2004 до 2014 г. Това разследване и проверката на твърденията срещу Гулар от ОЛАФ, бяха повод за едни от най-неудобните въпроси към бъдещия председател по време на почти двучасовата пресконференция във вторник. \"Във вашия екип има някои комисари, които са съмнителни, някои от тях са обект на проверка на ОЛАФ или на разследване. Защо просто не се отказахте от тях? Защото в противен случай вашата Комисия може вече да е с опетнен имидж, включвайки хора, които са подозирани в измама, дори и да бъдат приети за невинни\", попита репортер. Той припомни случая с Комисията на Жак Сантер, която бе принудена да подаде оставка през март 1999 г. заради корупционен скандал около френския комисар и бивш премиер Едит Кресон. Това определено не беше сравнението, което Фон дер Лайен искаше да чуе, докато обявяваше екипа си, макар Плумб и Войчеховски да отричат да са извършили нарушения. \"ОЛАФ е независим орган и така трябва да бъде. Човек винаги се счита за невинен, както доста правилно посочихте\", каза тя.      Това е важно и лично за нея, тъй като в германския парламент тече проверка заради твърдения за злоупотреба с пари и лошо управление по време на мандата й в министерството на отбраната, което тя ръководи в продължение на пет и половина години преди в началото на юли  да бе номинирана  за  първата жена председател на Еврокомисията . Разследваща комисия в германския парламент проверява как апетитни поръчки на министерството са били раздавани на скъпоплатени външни консултанти без необходимия надзор и дали мрежа от неформални лични връзки, включваща някои служители на ведомството, не е улеснявала тези сделки. Очаква се комисията да рзпита Фон дер Лайен вероятно през декември. Скандалът в министерството на отбраната бе известен, но изигра слаба роля при обсъжданията сред националните лидери на ЕС, когато решиха да предложат Фон дер Лайен за висшия пост. Служител от ЕС коментира, че е невъзможно да се намери някой с кариера в политиката, който да не е бил обект на критики или обвинения. По подобен начин по време на пресконференцията във вторник Фон дер Лайен опита да използва благословията на Съвета за нейните кандидати: \"Накрая, позволете ми да кажа, че предложеният списък с комисари бе приет от Съвета, което винаги е необходимо. Мисля, че имаме отличен списък с мъже и жени. Няма да коментирам разследванията на ОЛАФ, защото те са напълно независими, те ще свършат своята работа и ще изслушаме какво имат да кажат\". Някои евродепутати обаче вече отправиха предупреждения за най-спорните кандидати. Дачиан Чолош, бивш румънски премиер и някога еврокомисар по земеделието, който сега оглавява либерално-центристката група в ЕП \"Обнови Европа\", каза, че е предупредил Фон дер Лайен да не приема номинацията на Плумб. В интервю за \"Политико\" той подчерта, че ще гласува против румънския кандидат и ще призове членовете на групата си да направят същото. \"Познавам Рована Плумб\", каза Чолош, отхвърляйки намеците, че трябва да я подкрепи от чувство за национална солидарност. \"Как мога да съм сигурен, че тя ще представлява европейските ценности?\", попита той. Все още не е ясно колко трудно ще й е на Фон дер Лайен по пътя на утвърждаването на екипа й. Но някои хора от Парламента предвиждат ожесточени битки в новия силно разделен ЕП. От избраните от Фон дер Лайен 10 кандидати са от лявоцентристката група на социалдемократите, девет са от собствената й дясноцентристка Европейска народна партия, шестима са свързани с \"Обнови Европа\", а един, номинираният от Литва, е формално от Зелените. Полският кандидат е от Европейски консерватори и реформисти. Според други запознати предизвикващите противоречия кандидати може да спечелят одобрение по-лесно от очакваното заради споразумение между политическите групи кандидатите на всички да бъдат настанени в новата Комисията. Засега първият сценарий – изслушванията да се превърнат в ожесточена кавга – изглежда по-вероятен. Чолош например каза, че е приел обясненията на Гулар, член на собственото му политическо семейство, що се отнася до твърденията срещу нея и ще подкрепи номинацията й, защото за него било ясно, че тя спазва правилата на ЕС, което личи от възстановяването на евросредства. Но Франсоа–Касвие Белами, изтъкнат френски евродепутат от консервативната партия \"Републиканците\", коментира, че обвиненията повдигат въпроси за това дали Гулар е подходяща за поста. \"Смятам, че е лош сигнал към нашите европейски партньори да създаваме впечатлението, че някой, който не е квалифициран, или който не е достатъчно свободен, от правна гледна точка, да бъде министър, може да поеме отговорност за работа на ниво Европейска комисия\", изтъкна той. Междувременно Исмаил Ертуг, германски лявоцентристки евродепутат, защити Плумб и подчерта, че румънските антикорупционни власти са прикратили случая. Той все пак каза, че всички твърденият трябва да бъдат проверени от Европарламента.", "date": "2019.09.15", "title": "Комисията на Фон дер Лайен - невинни до доказване на противното"}
{"url": "https://www.dnevnik.bg/istorii_na_denia/2019/09/15/3963426_lavrak_v_hartiia_s_pechen_chesun_i_cheri_domati_recepta/", "text": "Рецептата е част от новата специална рубрика \"Неделен обяд\". Нейната идея е да ви събира около добрата храна с повече време за общуване. Предлагаме ви ястие от  https://gourmetfriday.com , създадено за нашия морски обяд. Още предложения от него  тук . 4 лаврака 1 лимон копър магданоз морска сол зехтин 2 лимона за готвене 2 лимона за сервиране за гарнитура: 1 кг чери домати (на клонче) 5 – 6 клончета мащерка 3 глави чесън балсамова редукция черен пипер едра морска сол Пригответе първо гарнитурата от бавно печени домати. Гответе чери доматчетата направо с клончетата. Добавете чесъна и клончетата мащерка. Поръсете с едра морска сол, балсамова редукция и щипка черен пипер. Печете в предварително загрята на 180°С фурна за около 30 минути. Сега добавете рибата. Почистете я и я осолете с едра морска сол. Поръсете със зехтин отвън и вътре. Напълнете коремчето със ситно накълцаните зелени подправки. Нарежете лимона на кръгчета. Сложете го при зелените подправки и отгоре. Най-лесно е да сготвите лаврака в хартия за печене, така ще го поднесете по-лесно, а и съдовете, в които сте готвили, се чистят по-лесно. Печете в предварително загрята на 180°С фурна за около 30 минути (ако рибите са големи, печете до готовност).", "date": "2019.09.15", "title": "Лаврак в хартия с печен чесън и чери домати (рецепта)"}
{"url": "https://www.dnevnik.bg/sport/2019/09/15/3963506_fjuri_prolia_mnogo_kruv_no_ostana_nepobeden_sled_uspeh/", "text": "Тайсън Фюри остава непобеден на професионалния боксов ринг, след като постигна 29-а победа в кариерата си. Британският боксьор и бивш световен шампион се справи с шведа Ото Валин в оспорван мач в САЩ, който завърши с решение по точки след 12 рунда. Битката между двамата беше много оспорвана, като още в третия рунд Валин отвори голяма аркада над дясното око на Фюри. Британският боксьор успя да издържи, а екипът му имаше големи проблеми със стичащата се кръв. Бившият шампион доминираше в битката от дистанция и нанасяше повече удари, което му донесе успех по точки. Съдиите край ринга отсъдиха 116-112, 117-111 и 1118-110 в полза на Циганския крал. \"Първо трябва да благодаря на Бог, че успя да сме спаси днес, той ми даде сила. Поздравления за Ото, той справи по невероятен начин, мисля че е супер боец, нанесе ми много удари. Той е викинг и боец\", каза развълнувания Фюри след края на срещата.   Британецът уточни, че не е виждал почти нищо в края на мача. \"Дионтей Уайлдър, искам те в следващия си мач. Този мач ме научи, че мога да понасям много тежки удари, всеки мач ти дава нещо ново, нещо различно. Знам, че съм готов за Бронзовия бомбардировач\", добави Фюри. Бившият световен шампион вече се би преди година с Уайлдър. Мачът между двамата завърши наравно след съдийско решение, въпреки че шампионът на WBC прати Фюри два пъти в нокдаун. Това беше 30-и мач за Фюри на професионалния ринг. Валин записа първа загуба в своя 22-и мач. Той има 20 победи, след като последният му бой преди Фюри завърши без решение.", "date": "2019.09.15", "title": "Фюри проля много кръв, но остана непобеден след успех по точки"}
{"url": "https://www.dnevnik.bg/sport/2019/09/15/3963511_snimka_na_denia_goloviiat_recital_na_barselona/", "text": "Барселона\" победи \"Валенсия\" с 5:2 в дербито от четвъртия кръг на Ла Лига. Каталунците записаха втори пореден успех у дома със същия резултат след този над \"Бетис\". Победата е втора за тима на Ернесто Валверде от началото на сезона, с което \"Барселона\" събира седем точки и е четвърти в таблицата. Лидерът \"Атлетико\" (Мадрид) загуби в този кръг.", "date": "2019.09.15", "title": "Снимка на деня: Головият рецитал на \"Барселона\""}
{"url": "https://www.dnevnik.bg/hrana_i_napitki/2019/09/15/3961442_agneshko_file_koze_sirene_i_zelenchuci/", "text": "                         Овкусете агнешкото бонфиле със сол, пипер, прясна мащерка, мента, зехтин и чесън, и вакуумирайте. Гответе на 58°C, докато вътрешната температура достигне същите градуси. След това запечатайте на силно загрят тиган, като накрая добавите 1 с. л. масло. Нарежете на слайс. Козето сирене намачкайте добре и минете през фина цедка. Нарежете ядките на ситно и изпечете на сух тиган. След това добавете амаранта. Оформете сиренето на канелка и го оваляйте в ядките. Чушките печете на 200°C, докато станат готови за белене. Обелете и почистете от семките и дръжките. Конфитирйте с останалите продукти на 80°C за 20 минути. Сложете в термомикс с 2-3 с. л. студена вода. Пуснете на високи обороти и на тънка струя добавяйте мазнината, в която сме ги конфитирали, докато се получи гъст сос. Овкусете и прецедете през цедка. Сложете всички продукти за ментовото олио в термомиксер и гответе на максимална скорост на 75°C за 16 минути. След това прецедете. Моркова и шалота печете във фолио около час със сол, зехтин и чесън на 180°C, докато омекнат. След това нарежете лука на четири, а моркова – на три еднакви парчета. Останалите зеленчуци запечете на тиган с избистрено масло до златисто. Oвкусете със сол. За да сервирате, сложете три парчета от моркова в средата на чинията, до тях подредете останалите зеленчуци. Добавете 15 грама от чушковия сос и върху него – козето сирене. Декорирайте с агнешкото жу и олио от мента. 150 г агнешко бонфиле прясна мащерка сол и черен пипер чесън зехтин 2-3 листа мента 15 г масло 20 г козе сирене 5 г кашу 5 г тиквени семки 5 г слънчогледови семки 2 г пуканки от амарант 5 г лешници 2 червени чушки 100 мл олио 100 мл зехтин 20 г лук 1 скилидка чесън 1 дафинов лист сол и пипер 50 г листа от мента 50 г олио от гроздови семки 1 жълт морков 1 бейби кладница 1 бейби тиквичка 1 бр. лук шалот 1 бр. пресен лук 1 скилидка чесън зехтин избистрено масло", "date": "2019.09.15", "title": "Агнешко филе, козе сирене и зеленчуци"}
{"url": "https://www.dnevnik.bg/sviat/2019/09/15/3963170_rabotata_nad_40_chasa_sedmichno_e_ne_samo_vredna_a_i/", "text": "Производителността на труда спира да намалява, ако хората работят повече от 40 часа седмично – това показва мащабно проучване, основано на данни от фабриките от  Първата световна война , цитирано от Би Би Си. По време на войната Великобритания е произвеждала оръжия и муниции – но понеже мъжете са били на фронта, жените са влезли във фабриките. През 1915 г. правителството създава Комисия за здравето на оръжейните работници, която следи условията им на труд. Тази институция създава богата база данни, която учени от  Станфордския университет  са анализирали допълнително. Информацията е била полезна на изследователите, защото е пълна и лесно измерима: работниците са имали само една смяна, всеки един е извършвал едни и същи задачи, може да се провери в кои дни и по колко часа фабриката е работила. Анализът показва, че с увеличаването на часовете производителността също се увеличава – но само докато  работната седмица  достигне 40 часа. След това производителността започва да пада. Работниците обичайно са се трудили над 50 часа седмично, понякога стигайки до 72. Но производителността не е най-висока в седмиците с най-много труд, обяснява д-р Джон Пенкавъл, който е един от авторите на проучването. Което означава, че в един момент извънредният труд носи повече разходи, но не и повече полза. Важно е също не колко е дълъг работният ден, но и колко почивни дни има. По онова време работата в събота не е била нещо извънредно, а заради войната често се е работело и в неделя. Данните показват, че ако една работна седмица мине без почивка, на следващата производителността пада с между 13.5% и 17%. Как се мери работата в офис Не бива да се забравя, че тези данни обхващат ръчен труд, който може да бъде проследен и измерен лесно. Но как да се прецени колко труд е положил някой, чиято работа е, например, да култивира дългосрочни бизнес отношения? Множество проучвания показват, че служителите в края на 20-ти и началото на 21-ви век подценяват колко време почиват и надценяват колко време работят; а с изменянето на естеството на труд измерването става още по-трудно. \"За работниците от икономиката на знанието е трудно да разберат колко всъщност работят\", коментира д-р Ерин Рейд от канадския университет \"Макмастър\". \"От мнозина се очаква да отговарят на  работни мейли и съобщения  по всяко време на деня и дори когато са на почивка. В резултат на това, дори ако технически не са на работа, все още мислят за нея и работят, а това е много изтощаващо\". Решенията са прости, но са отговорност на работодателите, подчертава д-р Рейд. \"Мениджмънтът налага на работниците дълги работни часове и изисквания отвъд тях и обикновено са част от културата на работното място.\"", "date": "2019.09.15", "title": "Работата над 40 часа седмично е не само вредна, а и безсмислена"}
{"url": "https://www.dnevnik.bg/sviat/2019/09/15/3963210_turskite_dronove_v_libiia_-_edna_semeina_istoriia/", "text": "Война с дронове с участието на Турция ескалира в Либия през последните седмици, докато Либийската национална армия на Халифа Хафтар, подкрепена от Египет и Обединените арабски емирства (ОАЕ), продължава да се насочва към Триполи. Макар появата на турски дронове в театъра на военните действия да е недвусмислен знак за подкрепата на Анкара за силите на Триполи и Мисрата (на признатото от ООН правителство - бел. ред.), схватката за дроновете между Турция и ОАЕ има аспект, за който се говори по-малко, а именно връзка със семейството на президента Реджеп Тайип Ердоган. Дроновете \"Байрактар TB2\", показани в либийското небе, са произведени от компанията \"Байкар\" (Baykar), семеен бизнес на зетя на Ердоган Селчук Байрактар, женен за по-малката от двете дъщери на президента. Силите на Хафтар вече са свалили няколко доставени от Турция дрона, а за базираното в Триполи Правителство на националното съгласие се казва, че е поръчало още дронове от \"Байкар\". Безпилотните летателни апарати стават все по-видими в либийския конфликт, тъй като военновъздушните сили на враждуващите страни се свеждат до няколко десетки бойни самолета, стари и без подходящи екипажи. Нарастващата роля на дроновете доведе до значително увеличаване на атаки срещу летища и от двете страни. През последните няколко години за силите на Хафтар вече беше известно, че са използвали дронове Wing Loong от Китай, доставени от ОАЕ. Дроновете, разположени в базата \"Ал-Хадим\" в източна Либия, бяха използвани в нападението на Либийската национална армия в Триполи, което започна в началото на април. Този път обаче срещу тях се изправиха (дроновете) \"Байрактар\". Смята се, че първите дронове, произведени в Турция, са достигнали до Триполи на 18 май. Заедно с четири дрона, разполагането според някои информации включва две контролни станции и редица оператори. По онова време които включваше. Превозните средства - моделите \"Кирпи\" и \"Вурал\", произведени от турската компания BMC - бяха част от товар, който регистриран в Молдова кораб докара в Триполи от черноморското пристанище Самсун в Турция. Участието на турските дронове в сраженията в Либия за пръв път попадна в светлината на прожекторите на 1 юни, когато Либийската национална армия обяви, че е свалила турски дрон, който бомбардира цели в Гарян, градче южно от Триполи. На 6 юни силите на Хафтар обявиха, че са унищожили два (дрона) \"Байрактар TB2\" и раниха двамата си турски оператори при удар на летище \"Митига\" извън Триполи. Друг турски дрон беше унищожен на същото летище на 30 юни. Файез ас Сарадж, премиерът на правителството на националното съгласие, базирано в Триполи, получи уверения, че турската подкрепа продължава на среща с Ердоган в Истанбул на 5 юли. Скоро се появиха съобщения, че в същия ден самолет \"Ил-76\", експлоатиран от украинската компания SkyAviaTrans, започва да снове между Анкара и Триполи в продължение на четири дни. Самолетът а някои - в Мисрата. Скок в броя атаки на летището последва отчетената пратка. На 25 юли два транспортни самолета Ilyushin Il-76TD, принадлежащи на украинската компания Europe Air, бяха унищожени в контролираната от Либийската национална армия авиобаза \"Ал Джуфра\" при бомбардировки, включващи турски дронове. На 6 август силите на Хафтар, използвайки предоставен от ОАЕ дрон, удариха \"Ил-76ТД\", принадлежащ на SkyAviaTrans на летището в Мисрата. За самолета, току-що пристигнал от Анкара, се казваше, че е натоварен с боеприпаси. Тогава силите на Хафтар загубиха дрон Wing Loong, свален от системите за заглушаване на сигнали на \"Байрактар\", докато се насочвал към Военновъздушния колеж на Мисрата. Късно на 18 август Либийската национална армия обяви, че е извършила 11 въздушни нападения срещу военно съоръжение във Военновъздушния колеж на Мисрата, където са дроновете \"Байрактар\". Турските дронове, бронирани превозни средства и разузнавателна поддръжка играят важна роля и при повторното отвоюване на Гарян от Либийската национална армия, което извърши Правителството на националното съгласие в края на юни. Според съобщения, разпространяващи се в социалните мрежи, \"Байрактар\" също са участвали в операции, насочени към силите на Хафтар в Ал Джуфра, Айн Зара и Уади ал Рабия. Ердоган открито призна военната подкрепа на Турция за Правителството на националното съгласие, въпреки оръжейното ембаргото на Съвета за сигурност на ООН за Либия. \"Имаме споразумение за военно сътрудничество с Либия. Предоставяме им го, ако поискат и ако платят. Те (и) оборудване,\" е цитиран Ердоган пред група журналисти на 20 юни. Той беше откровен и за регионалното съперничество в Либия. \"Египет и (престолонаследникът) на ОАЕ Мохамед бин Зайед подкрепят силите на Хафтар. Те бяха много силни в оборудването и дроновете. Сега има баланс след последните удари. Ще актуализираме споразумението за сигурност, което имаме с Либия,\" каза Ердоган. Ердоган отдаде голямо значение на развитието на сектора на отбранителната индустрия в Турция, където зет му е амбициозна фигура. Отбранителната промишленост се развива добре въпреки икономическата криза в Турция, принудила други сектори да се борят за оцеляване. Турската икономика нарасна само с 2.6% миналата година и беше засегната от рецесия през последното тримесечие, но растежът в отбранителния сектор възлизаше на 17%. Представителите на индустрията очакват тази година числото да достигне 20%. \"Байкар\" има специално място в сектора. В момента компанията разработва по-усъвършенстван въоръжен дрон, наречен \"Акънджъ\", което на турски означава \"нападател\". Миналата седмица Министерството на индустрията и технологиите обяви 600 млн. турски лири (103.9 млн. долара) за инвестиционна подкрепа за \"Байкар\" в рамките на осемгодишен инвестиционен план, насочен към увеличаване на капацитета на компанията за производство на дронове, включително производството на 24 самолета \"Акънджъ\". \"Байкар\" вече е доставил 75 \"TB2\" на турските военни, в допълнение към сключването на сделки с Катар и Украйна. Затова Ердоган трябва да е доста очарован от по-младия си зет, който рядко се вижда на публични места и, изглежда, не харесва прожекторите, за разлика от другия, по-известен зет, министъра на финансите Берат Албайрак, който често е на прицел заради икономическите неволи на страната. Бизнесът с дронове с либийците изглежда доходоносен, ако само човек можеше да пренебрегне недостатъка на това Турция да стане враг на други либийци и нарушител на санкциите на ООН.", "date": "2019.09.15", "title": "Турските дронове в Либия - една семейна история"}
{"url": "https://www.dnevnik.bg/bulgaria/2019/09/15/3963419_nai-chetenoto_prez_sedmicata_cenata_na_prevrata_pada/", "text": "Най-четените статии в \"Дневник\" през седмицата. Справката е направена към 19 ч. на 14 септември: 1.  Цената на преврата пада, или фалшивата атака срещу протестиращите срещу Гешев  - 22486 прочитания 2.  Николай Малинов е обвинен в шпионаж, Решетников - със забрана да влиза в България   - 21270 прочитания 3.  Борислав Игнатов: Това е долнопробна атака, продължавам с по-голяма решимост   - 20325 прочитания 4.  Какво е \"порно за отмъщение\" и защо жертвите не \"си го просят\"   - 19314 прочитания 5.  Заради хиляда милиарда долара Борисов предпочел шеф на МВФ пред външен министър на ЕС   - 18487 прочитания 6.  Новата Еврокомисия: успехи за Гърция и Макрон, понижение за България   - 18121 прочитания 7.  Видеото, което възпламени цяла Турция   - 17387 прочитания 8.  Нощ на хотелите ще превърне жителите на София в туристи  - 16664 прочитания 9.  Цацаров разпореди проверка за замлъкването на БНР, Гешев ще я ръководи  - 16266 прочитания 10.  Френска фирма се оказа отговорна за смърт на служител по време на секс   - 16175 прочитания", "date": "2019.09.15", "title": "Най-четеното през седмицата: Цената на преврата пада"}
{"url": "https://www.dnevnik.bg/analizi/2019/09/15/3963428_uchastta_na_slugite/", "text": "Още отпреди падането на Стената наблюдавам по нашите земи участта на слугите. Тя никога не е радостна. Едно време, процесът изглеждаше по следния начин. Обявява Партията-майка някаква политическа \"линия\" – с данданиите му, репортажите, уводните статии, кинопрегледите. Навсякъде из страната се разгръща \"всенародна подкрепа\". Всички се надвикват, за да докажат вярност, а най-силно крещят слугите – онези, които в момента не са никои, но са убедени, че ако викат достатъчно силно, \"отгоре\" ще ги забележат и ще ги \"изтеглят\" в някой \"апарат\". Добре, ама не след дълго \"горе\" една група преборва друга група. Обявена е нова \"линия\", коренно различна от предишната. А тя, предишната, е обявена (обикновено – полу-чуто) като грешка или \"забежка\". Някой трябва да го отнесе за тая \"забежка\". Кой? Е, няма да е някой от \"голямото добр’утро\", защото утре пак неговата група може да надделее и тогава да се случат различни неприятности. Трябва да го отнесе някой, който не е никой. \"Отгоре\" оглеждат терена за кандидати. Ами – ето ги: тия, които най-силно крякаха в подкрепа на предишната \"линия\", оказала се \"забежка\". И слугите се оказват, вместо \"изтеглени нагоре\" – низвергнати. Наблюдавах ги с определен научно-изследователски интерес. Винаги си тръгваха с опулени, нищо неразбиращи очи, в които напираше въпросът на въпросите: Какво не направих, както трябва? Не бях ли най-верният? Най-отдаденият? Винаги съм се смайвал, с каква лекота слугите влизат в тази спирала. Та те не са ли забелязали, какво се е случило с предишните? Очевидно, и да са забелязали, са си казали: \"Ония бяха страшни тъпаци. Нито викаха достатъчно качествено, нито коленичиха достатъчно убедително. Аз няма да съм такъв\". И хайде – следващия епизод, досущ като предишния. В последните години, т.е. откак започна възстановяването на нравите, нагласите и дори на езика на бай-тошовия социализъм, отново се появи фигурата на слугата-лузър. Отново се чудя, всеки път, с какъв акъл слугите влизат в тази игра, след като е ясно, че накрая те ще отнесат големите шамари? И без всякакво чудене наблюдавам, как ги спохожда неизбежната в такива случаи участ. Още в началото на постановката срещу Десислава Иванчева, с любопитство наблюдавах Петко Дюлгеров, който очевидно се беше съгласил да сътрудничи на прокуратурата срещу бившата кметица. \"Точно тоя ще го отнесе накрая\" – си казах, след оглеждане и на останалите кандидати. Очевидно беше. С какъв обаче акъл се навря този Петко в големите шамари? Не му ли бе ясно, че каквото и да са му обещали прокурорите, накрая абсолютно нищо няма да му дадат? Напротив, ще му вземат. Въртя се това дело месец след месец, Дюлгеров изглеждаше все по-нещастен. Може би си е представял, че ще се развява с яхта из топлите морета, но все си беше арестант. Накрая, очевидно най-сетне разбрал, че са го изпържили, се отказа от \"показаният\" си. И се оказа снабден с инфаркт по домовете... Тъй като от десетилетия знам, че такива примери изобщо не действат отрезвяващо на останалите мераклии, с любопитство се оглеждах: кой ще е следващият, хукнал с комсомолски плам да обслужва властта, само за да го отнесе от нея накрая? Оказа се (ако подминем дребни фигури от местен мащаб) – новият Генерален директор на БНР и съвсем новият директор на Програма Хоризонт. Какво знаем по случая досега? \"Отгоре\" се обаждат в БНР и искат да бъде запушена устата на Силвия Великова, защото е против кандидатурата на Иван Гешев и освен това \"призовава за протести\". Наличният към момента директор на Хоризонт не изпълнява \"линията\". Новият Генерален директор – за когото никой не е чувал и който, следователно, е очевиден кандидат за ролята на най-силно викащ, та да го направят \"някой\" – уволнява директора на Хоризонт и слага нов, който да следва спуснатата \"линия\". И той я следва. Сваля Великова от ефир и й взема ресора. Тук вече си проличава, защо тези игри са само за напреднали; и защо аматьорите, ако се намесят, попадат между големите шамари. Т.е. – защо слугите са слуги, а не господари. В подкрепа на Великова тръгва мощно, автентично (т.е. за разлика от \"всенародните подкрепи\" на слугинажа) движение. Двамата директори изпадат, естествено, в паника. Вместо на козируване и подчинение са се натъкнали на съпротива – нещо, което изобщо не са очаквали (та нали изпълняват \"линията\", спусната \"отгоре\"?). Правят фундаменталната грешка да започнат, час по час, да се обясняват пред публиката – нещо, което не умеят да правят по един наистина смехотворен начин. Все още не си дават сметка, че са в зоната на шамарите: извадили напоказ нещо, което им е наредено да сторят тайничко и тихичко. Съпротивата само нараства. Накрая директорите дърпат шалтера на Хоризонт, за да изпълнят \"линията\" в най-буквалния смисъл – т.е. Великова да не е в ефир. Представям си, как са се поздравявали с тази своя решителност. Е, сега \"отгоре\" няма как да не ги забележат, колко са верни и отдадени на \"линията\"... Обаче последното, което искат \"горе\" е скандал с такива чутовни размери. Те са хора от сенките и предпочитат да действат в здрача. Внезапно \"линията\" рязко се променя. Двамата радио-директори са прекалили в рвението си и са изпаднали в \"забежка\". Следва разпит в ДАНС. Огромна е вероятността да бъдат съдени за нещо много лошо, като например тероризъм, напоследък предефиниран от прокуратурата като \"всяване на неувереност в населението\". Е, каква увереност, след като радиото никога не е спирало по този начин, дори по време на война, а сега – цели пет часа? Какво са си помислили бабите на село, гледайки с недоумение замлъкналата \"радиоточка\"? Могат да го отнесат, разбира се, и по десетки други параграфи, защото все пак са изложили тия \"горе\" със своето неуместно рвение. Може и инфаркти по домовете да има... Сега предстои големият директор да започне да топи малкия директор, за да спаси собствената си кожа. Но, съдейки по реакцията на тия \"горе\", те не са в настроение да преговарят. В този случай работата е вече ясна. Отмествам поглед и оглеждам терена за да видя, кой ще е следващият, тръгнал да споделя тъжната участ на слугите в тези слугински времена.", "date": "2019.09.15", "title": "Участта на слугите"}
{"url": "https://www.dnevnik.bg/razvlechenie/2019/09/15/3963472_fotogaleriia_princ_hari_na_35_godini/", "text": "Британският принц Хари е роден на 15 септември 1984 г.. Той носи титлата херцог на Съсекс и днес навършва 35 години.  На снимката: Принц Чарлз и принцеса Даяна показват за първи път пред медиите принц Хари пред болницата \"Света Мери\" в Падингтън, Лондон, на 16 септември.", "date": "2019.09.15", "title": "Фотогалерия: Принц Хари на 35 години"}
{"url": "https://www.dnevnik.bg/sviat/2019/09/15/3963527_sauditska_arabiia_svi_dobiva_na_petrol_napolovina_sled/", "text": "Саудитска Арабия обяви, че е свила почти наполовина добива на суров петрол заради атаките с дронове по две производствени съоръжения вчера. Така властите потвърдиха информацията на \"Уолстрийт джърнъл\" със съобщението, че случилото се на петролните находища в Абкайк и Хиджра Хурайс ще намали производството с 5.7 млн. барела дневно - при ежедневни около 11 млн. барела в нормални условия. Очакванията са за скок в цените на петрола, след като тази седмица \"Брент\" се предлагаше за около 60 долара за барел. Отговорност поеха бунтовниците хути в Йемен, които воюват срещу водена от Саудитска Арабия коалиция и са подкрепяни от Иран. Западът подкрепя саудитската коалиция. Говорител на хутите заяви пред базираната в \"Бейрут\" телевизия \"Ал Масира\", че нападението е станало с 10 дрона и че може да има подобно и в бъдеще. Не всички вярват на версията ми. Кой е отговорен Съединените щати, които имат военно присъствие по крайбрежието на Персийския залив, обвиниха Иран за атаките. В първите часове след атаките журналисти и експерти посочиха, че ако хутите бяха отговорни за случилото се, на дроновете им щеше да се наложи да изминат стотици километри в саудитска територия - подобна атака би започнала много по-лесно от иранското крайбрежие на Персийския залив. Би Би Си и \"Уолстрийт джърнъл\" междувременно отбелязват, че съществува и хипотеза за участие на шиитски милиции в Ирак, които може да са използвали крилати ракети, а не дронове. \"Няма доказателства\", че дроновете са дошли от Йемен, за да извършат \"безпрецедентна атака срещу енергийните доставки на света\", написа в \"Туитър\" държавният секретар на САЩ Майк Помпейо. С това нарасна и напрежението между САЩ и Иран, възпламенило се няколко пъти това лято след атаки срещу танкери и дронове. Командирът на военновъздушните сили на Революционната гвардия Амир Али Хаджизадех заяви, че Иран винаги ще е готов за \"пълномащабна\" война. По думите му, цитирани от агенция \"Тасним\", американските бази и самолетоносачите на разстояние до 2000 км около Иран са в обхвата на иранските ракети. Защо е опасно за пазара на петрола \"Сауди Арамко\" - саудитският петролен мастодонт, чиято инфраструктура бе ударена - не е просто най-голямата компания, производител на петрол в света, а и една от компаниите с най-големи печалби, на която предстои дългоочаквано излизане на борсата. Само находището в Хурайс отговаря за 1% от добива на петрол в света. Абкайк може да обработва до 7% от глобалните доставки. Само в Саудитска Арабия се произвежда 10% от петрола в света. Двата удара в източната част на страната - при един от които бе на прицел и най-голямото съоръжение в света - може да се отразят сериозно на цените на петрола, смятат някои анализатори. Оценките вече варират между скок с 10 долара за барел и по-драстични сценарии. Атаките са \"рецепта за 100 долара за барел\", се казва в коментар на  сп. \"Форбс\" . Източници от бранша твърдят за \"Ройтерс\", че саудитският добив ще може да се възстанови до дни.      Случилото се остави петролния пазар в ръцете на Съединените щати, тъй като единствено тази страна може да осигури допълнителни количества, които да омекотят срива в предлагането. \"Ройтерс\" междувременно отбеляза, че в много подобни ситуации анализатори са  подценявали  ръста на добива в САЩ, които с 15% от световните доставки станаха най-големият производител в света. Страни с подобен капацитет да увеличат добива са Иран и Венецуела, но те са под американски санкции, които значително свиха износа им. Министерството на енергетиката на САЩ обяви снощи, че е в готовност \"да деблокира ресурс от стратегическия петролен резерв, ако е необходимо да бъдат предотвратени смущения на петролните пазари\", предаде АП. Ведомството обявява още, че министърът на енергетиката Рик Пери е разпоредил на висшите си подчинени заедно с Международната агенция по енергетика (МАЕ) в Париж да разработят варианти за евентуални колективни глобални действия. Трийсетчленната МАЕ има задачата да реагира на смущения в петролните доставки и да поддържа енергийна политика. Стратегическите резерви на САЩ от суров петрол възлизат на 630 млн. барела. Агенцията засега изключва сътресения на пазара, тъй като вижда \"свръхпредлагане\" на него.", "date": "2019.09.15", "title": "Саудитска Арабия сви добива на петрол наполовина след атаката с дронове"}
{"url": "https://www.dnevnik.bg/sport/2019/09/15/3963532_guardiola_zabraviame_che_igrachite_na_siti_sa_hora/", "text": "Мениджърът на \"Манчестър сити\" Пеп Гуардиолла защити играчите си след изненадващата загуба от новака \"Норич\" в поредния кръг от Висшата лига.  \"Гражданите\" отстъпиха с 2:3  и изостанаха на пет точки от лидера \"Ливърпул\". Специалистът не отправи критики към тима си и предупреди своите съперници, че сезонът е дълъг. \"Поздравления за \"Норич\", те играха много добре. Ние не им дадохме толкова шансове, но просто бяха безгрешни в нашето наказателно поле. Този мач ще ни научи на много\", каза Гуардиола. В двубоя футболистите на \"Сити\" направиха много грешки, но според Гуардиола това е нормално в съвременния футбол, който се играе на много високи обороти. \"Грешките са нещо нормално. На първо място ние забравяме, че футболистите ни са хора, те също могат да грешат. В този бърз футбол грешките се случват\". На другия полюс е съперникът на \"гражданите\" \"Ливърпул\", който постигна пета поредна победа. Въпреки това Гуардиола не е притеснен. \"Изоставаме с пет точки от \"Ливърпул\", но какво толкова. Все още е септември и има много мачове до края. Какво очаквате да кажа: \"Септември е и \"Ливърпул\" са шампиони\". Не, напротив, дори за секунда не се колебая в способностите на моите момчета\", завърши мениджърът на \"Сити\".", "date": "2019.09.15", "title": "Гуардиола: Забравяме, че играчите на \"Сити\" са хора"}
{"url": "https://www.dnevnik.bg/sport/2019/09/15/3963515_fotogaleriia_kurvaviiat_sblusuk_mejdu_taisun_fjuri_i/", "text": "Бившият световен шампион по бокс в тежка категория Тайсън Фюри постигна нов успех на ринга и остава непобеден. Той надви   след 12-рундов сблъсък в Лас Вегас.", "date": "2019.09.15", "title": "Фотогалерия: Кървавият сблъсък между Тайсън Фюри и Ото Валин"}
{"url": "https://www.dnevnik.bg/bulgaria/2019/09/15/3963550_profilaktikite_v_bnr_se_planirat_vednuj_godishno_i_se/", "text": "Профилактиките на радиопредавателите се планират веднъж годишно, а графикът се обявява на 1 ноември. Едновременното спиране на всички предаватели е невъзможно, а Националното управление на радио и телевизионните системи (НУРТС) няма капацитета да направи профилактиката на всичките 60 наведнъж. Тези разяснения направи в предаването \"Неделя 150\" на БНР бившият генерален директор Александър Велев. \"Това е невъзможно и абсурд\", каза Велев в коментар на  безпрецедентното спиране на радиопрограмите  в петък в продължение на пет часа в цялата страна. Ако се окаже, че това е станало по личната воля на някого, той си е навлякъл тежка беля, защото законът задължава радиото да информира гражданите за природни бедствия, каза бившият председател на Съвета за електронни медии (СЕМ) Георги Лозанов. В предаването беше оповестено, че генералният директор на радиото Светослав Костов се е въздържал от интервю докато вървят проверките на прокуратурата, ДАНС, Съветът за електронни медии (СЕМ) и Комисията за регулиране на съобщенията. Очаква се Костов утре да говори пред членовете на медийния регулатор. Вчера публични обяснения от Костов  поискаха вицепрезидентът Илияна Йотова и членът на медийната комисия и депутат от ГЕРБ Тома Биков. \"Ако ръководството иска повече гледни точки (и затова е опитало да свали от ефир отговарящата за съдебния ресор журналистка Силвия Великова) да направи така, че да ги има, а не да премахва гледни точки\", коментира днес пред БНР Биков като описа себе си като \"необективен журналист, защитавал своите политически убеждения\". По-различно мнение за ситуацията в националното радио изрази пред БНТ  председателят на парламентарната комисия по култура и медии Вежди Рашидов  (ГЕРБ). Според него улицата започва да кадрува, а отговорността се прехвърля само на ръководството на медиите. Депутатът от БСП Драгомир Стойнов определи в \"Неделя 150\" случващото с журналисти като белег на пълзящ тоталитаризъм. Той даде за пример свалянето от ефир на Силвия Великова,  задържането на фоторепортера  на Клуб Z Веселин Боришев и  задържането с белезници  на бившия главен редактор на \"Дума\" Юрий Борисов. Георги Лозанов коментира още, че в последните дни ставаме свидетели на разнопосочни процеси в медиите - от една страна голям брой от тях реагираха срещу публикуването от ПИК на интимни снимки на приятелката на кандидат-кмет на София, а от друга - същите медии безкритично публикуваха твърдения за готвен държавен преврат, разпространени от съмнителен източник. \"Вижда се, че става все по-страшно за медиите преди избори\", обобщи той.", "date": "2019.09.15", "title": "Профилактиките в БНР се планират веднъж годишно и се обявяват на 1 ноември"}
{"url": "https://www.dnevnik.bg/citat_na_deniia/2019/09/15/3963537_citat_na_denia_stiga_s_tazi_svoboda_na_slovoto/", "text": "Председателят на парламентарната комисия по култура Вежди Рашидов пред БНТ по повод спирането на сигнала на БНР в петък. По думите му трябва да се спре със заиграването по темата, защото всички, а не само медиите имат нужда от свобода. \"Слободията обаче минава границите на свободата. Много странно кои реват най-много за свободата - едни и същи. Мен ме притеснява, че започва едно израждане на държавността. Улицата започва да кадрува и да нарежда нещата, а един само носи отговорността\", каза Рашидов. Според Рашидов БНТ трябва да получи повече финансиране, както иска генералният директор Емил Кошлуков, но трябва да се реформира към нови програми, по-атрактивни, по-гледаеми. \"БНТ трябва да излъчва един продукт, който да се консумира. Защо нещо да се излъчва, ако няма кой да го гледа?\" задава риторично въпрос Вежди Рашидов. ", "date": "2019.09.15", "title": "Цитат на деня: Стига с тази свобода на словото"}
{"url": "https://www.dnevnik.bg/politika/2019/09/15/3963555_vesela_lecheva_i_momchil_nekov_shte_sa_kandidati_za/", "text": "Депутатът Весела Лечева, която е световен шампион по стрелба, ще е кандидат на БСП за кмет на Велико Търново, а бившият евродепутат Момчил Неков - на Силистра. Кандидатите бяха утвърдени единодушно от Националния съвет на БСП днес. По-късно  след скандали БСП издигна настоящия депутат Анелия Клисарова за кмет на Варна . По-рано очаквано и  единодушно бе потвърдена подкрепата за кандидатурата на Мая Манолова за кмет на София . Освен Весела Лечева и Анелия Клисарова още  шест депутати от БСП ще са кандидати за кметове . Николай Тишев ще е кандидат за кмет на Бургас, ген. Кольо Милев - на Сливен, Пенчо Милков - на Русе, Станислав Владимиров - на Перник и Тодор Байчев - на Карнобат. Днес бе утвърдена и кандидатурата на Явор Божанков за кмет на Горна Оряховица. Кандидат на БСП за кмет на Пловдив е Николай Радев - общински съветник от БСП и директор на английската гимназия ЕГ \"Пловдив\". Директорът на английската гимназия във Видин Любомир Георгиев също ще е кандидат за кмет. За кметското място в Габрово ще се състезава главният редактор на в. \"Дума\" Ивелин Николов. Кандидат за кмет на Кърджали е бившият депутат Милко Багдасаров. Кандидат на БСП за кмет на Кюстендил е Здравко Милев, на Ловеч - Радина Банкова, на Плевен - Илиян Йончев. В Пазарджик и Благоевград социалистите няма да имат свои кандидати, а ще подкрепят кандидатурите на Благо Солов и на Румен Томов. Миналата седмица бяха утвърдени кандидатите на БСП за други областни градове - Катя Георгиева - за Ямбол, Коста Стоев - за Хасково и проф. Иван Върляков - за Стара Загора. Благоевград - Румен Томов Бургас - Николай Тишев Варна - Анелия Клисарова Велико Търново - Весела Лечева Видин - Любомир Георгиев Враца - Момчил Младенов Габрово - Ивелин Николов Добрич - Георги Петков Кърджали - Милко Багдасаров Кюстендил - Здравко Милев Ловеч - Радина Банкова Монтана - Илия Илиев Пазарджик - Благо Солов Перник - Станислав Владимиров Плевен - Илиян Йончев Пловдив - Николай Радев Разград - Денчо Бояджиев Русе - Пенчо Милков Силистра - Момчил Неков Сливен - Кольо Милев Смолян - Стефан Сабрутев София - Мая Манолова Стара Загора - Иван Върляков Търговище - Рая Матева Хасково - Коста Стоев Шумен - Венцислав Венков Ямбол - Катя Георгиева", "date": "2019.09.15", "title": "Весела Лечева и Момчил Неков ще са кандидати на БСП за кметове на Велико Търново и Силистра"}
{"url": "https://www.dnevnik.bg/sviat/2019/09/15/3963122_chaves_planiral_da_navodni_sasht_s_kokain/", "text": "Покойният венецуелски президент Уго Чавес издал заповед Съединените щати да бъдат \"наводнени\" с кокаин и за целта смятали да използвал услугите на колумбийската въоръжена групировка FARC. Това твърди испанският  в. \"Ел мундо\" , получил достъп до документи на Управлението за борба с наркотиците (DEA) в САЩ. Според документа Чавес събрал ръководството на спецслужбите в резиденцията си и поискал \"наводняването\" с кокаин да е част от противопоставянето срещу САЩ. Били разработени морски и сухопътни маршрути за доставката на наркотиците. Споменава се и събиране в \"къщата на тогавашния прецидент Чавес\", сред участниците в което бил и  Диосдадо Кабейо , една от главните фигури на днешната чавистка власт, а тогава губернатор на щата Миранда. FARС , считани за терористична организация от Евросъюза и САЩ,  се трансформираха в политическа партия  след десетилетен кървав конфликт съгласно споразумение с Хуан Мануел Сантос, предшественика на сегашния президент. Такива съвещания между Чавес и службите имало ежемесечно, се казва в документите на DEA по информация на човек, присъствал на срещата. Не се обяснява какво провалило плана. Оправдани за \"убийства, наркотици, отвличания, стрелби и изнудване\" Според публикацията на \"Ел мундо\" сред авторите на плана бил бившият шеф на военното разузнаване Уго Карвахал, бивш ръководител на военното разузнаване на страната. Тази пролет той бе задържан в Испания по искане на САЩ, които го подозират в търговия с наркотици. Испанският вестник уточнява, че в интервю от юли самият Карвахал е отрекъл да е замесен в наркотрафик, но испанската прокуратура настоява искането за екстрадиция да бъде удовлетоврено. Основен свидетел на DEA e \"бивш съдия\" във Венецуела, работил в съдебна институция на страната от 2005 г. насам. Той обяснява, че е бил поне на четири от съвещанията. На една от тях Кабейо изрично описал \"сухопътните и морски маршрути\", а Карвахал посочил, че \"кокаинът ще се достави от колумбийските партизани, т.е. ФАРК\". Заради това сътрудничество Чавес наложил на венецуелското правосъдие да оправдае членове на групата, съдени за каквито и да било престъпления на венецуелска територия, въпреки че сред предполагаемите им деяния фигурирали \"убийства, наркотици, отвличания, стрелби и изнудване\". Средствата, с които да се осигурят нужните на ФАРК ресурси, щели да дойдат от държавната петролна компания PDVSA (днес  санкционирана от САЩ ).", "date": "2019.09.15", "title": "Чавес планирал да \"наводни\" САЩ с кокаин"}
{"url": "https://www.dnevnik.bg/sviat/2019/09/15/3963629_iran_otreche_vruzka_s_napadenieto_sreshtu_sauditski/", "text": "Иран отхвърли като безпочвени обвиненията на държавния секретар на САЩ, че е отговорен за вчерашното нападение с дронове над саудитски петролни обекти, за което поеха отговорност йеменските бунтовници хуси, предадe БТА. \"Тези обвинения са лъжливи и неоснователни, а от дипломатическа гледна точка са неприемливи\", заяви говорителят на иранското външно министерство Абас Мусави. Той намекна, че те имат за цел да оправдаят \"бъдещи действия\" срещу Иран. Заради атаките над саудитски нефтопреработвателен завод и петролно поле Рияд бе принуден временно да намали производството си наполовина.", "date": "2019.09.15", "title": "Иран отрече връзка с нападението срещу саудитски петролни обекти"}
{"url": "https://www.dnevnik.bg/photos/2019/09/15/3963582_fotogaleriia_svetovnite_snimki_na_denia_14_-_15/", "text": "Силует на протестиращ срещу правителството в Хонконг. При протестите близо до местния Законодателен съвет и централното правителство днес следобед полицията използва водно оръдие и гранати със сълзотворен газ, а протестиращи хвърляха камъни и коктейли \"Молотов\" над загражденията.", "date": "2019.09.15", "title": "Фотогалерия: Световните снимки на деня: 14 - 15 септември"}
{"url": "https://www.dnevnik.bg/kultura/2019/08/25/3950228_otkus_ot_bog_da_bdi_nad_deteto_na_toni_morisun/", "text": "                         Бог да бди над детето\" е разтърсваща история за страданията и травмите в детството и за болезненото освобождаване от гнева, който те пораждат. След години на презрение и самота заради абаносовата си кожа Брайд се превръща в ослепителна красавица, дръзка, успешна и самоуверена. Но тя не може да забрави, че и собствената й майка е избягвала да я докосва и се е срамувала от нея. Брайд е била готова на всичко, за да спечели нейната обич, дори да унищожи с фалшиви показания живота на една невинна жена. Бела Вината не е моя. Тъй че не ме упреквайте. Умът ми не го побира, не знам как е станало, но не съм прегрешила. Не мина и час, откакто я изтеглиха измежду краката ми, и осъзнахме, че нещо не е наред. Ама наистина, беше толкова черна, че чак ме уплаши. Среднощно черна, все едно е суданка. Аз съм с много по-светла кожа – цвят на старо злато – и с хубава коса. Такъв е и бащата на Лула Ан. Никой в рода ми дори не се доближава до този неин цвят. Катран е най-точното сравнение, за което се сещам, но косата ѝ не подхожда на кожата. Тя е различна – права, но усукана на масури като на онези голи аборигени в Австралия. Може би си мислите, че е наследила чертите на някакви прадеди – но на кои? Ако можехте само да видите моята ба-ба! Тя минаваше за бяла и не искаше да има нищо общо с което и да било от децата си. Всичките писма до нея от майка ми или лелите ми се връщаха неразпечатани. Накрая те схванаха безмълвното ѝ послание и я оставиха на мира. По онова време почти всички мулати и квартерони постъпваха като нея, стига косата им да не ги издаваше, разбира се. Имате ли представа в жилите на колко от белите хора тайно тече негърска кръв? Хайде, опитайте се да отгатнете. Двайсет процента, така съм чувала. Моята собствена майка, Лула Мей, лесно можеше да мине за бяла, но отначало не искала. Веднъж ми разказа каква цена е платила за тоя избор. Когато с баща ми отишли в съда, за да се оженят, там имало две библии и трябвало да сложат длани върху онази, предназначена за негрите. Другата била за ръцете на белите. Библията! Представяте ли си? Майка ми беше прислужница на богато бяло семейство. Ядяха всичко, каквото им сготвеше, искаха да им търка гърбовете във ваната и Бог знае какви други интимни неща са я карали да прави, но не докосваха същата библия. Някои от вас навярно си мислят, че не е хубаво да се делим според цвета на кожата – колкото по-светла, толкова по-добре – в общинските клубове, кварталите, църквите, студентските организации, та дори и в училищата за цветнокожи. Но как иначе да запазим поне малко достойнство? Как иначе да избегнем да ни плюят в аптеката, да ни ръчкат с лакти на автобусната спирка, да газим в канавката, та белите да разполагат с целия тротоар, да плащаме в бакалията за книжна торба, която белите купувачи получават безплатно? За оскърбленията пък изобщо да не говорим. Чувала съм какво ли не. Но понеже майка ми имаше светла кожа, не ѝ забраняваха да пробва шапки в универсалния магазин или да ползва дамската тоалетна. И баща ми можеше да пробва обувки в предната част на магазина, а не отзад. И двамата не биха пили вода от чешмичката с табелка \"Само за цветнокожи\", дори да умираха от жажда. Срам ме е да го кажа, но още от самото начало в родилното малката Лула Ан ме притесни. В първия момент кожата ѝ беше бледа като на всички бебета, дори на африканските, ала бързо се промени. Мислех, че полудявам, когато видях как пред очите ми става синкавочерна. Знам, че по едно време наистина полудях – само за броени секунди, – защото метнах одеяло върху личицето ѝ и натиснах. Но не можах да го сторя, независимо колко ми се искаше да не се е раждала с този ужасен цвят. Дори си мислех да я дам в някое сиропиталище. Не смеех да бъда като онези майки, които подхвърлят децата си на църковните стъпала. На-скоро чух за една двойка в Германия – и двамата били бели като сняг, но им се родило бебе с тъмна кожа и никой не можел да си го обясни. Близнаци били, струва ми се – едното бяло, другото черно. Не знам дали е вярно. Знам само че докато я кърмех, от гърдите ми сякаш сучеше някакво черно дяволче. Щом се прибрах у дома, веднага минах на биберон. Мъжът ми Луис е кондуктор по влаковете и когато се върна от работа, ме изгледа тъй, сякаш наистина бях луда, а в малката се вторачи, като че ли беше паднала от Юпитер. Той не си падаше по ругатните, затова, щом изтърси: \"Мамка му! Туй пък какво е, по дяволите?\", разбрах, че сме загазили. Оттам тръгна всичко, оттам почнаха караниците помежду ни. Това съсипа брака ни. Три години си бяхме живели чудесно, но когато Лула Ан се роди, той хвърли цялата вина върху мен, а към нея се държеше като към чуждо дете – дори нещо повече, като към враг. Изобщо не я докосна. Така и не успях да му избия от главата, че никога, ама наистина никога не съм била с друг мъж. Беше твърдо уверен, че го лъжа. Карахме се отново и отново, докато накрая му казах, че черният цвят трябва да идва от неговия род, не от моя. Тогава вече стана съвсем зле – толкова зле, че той просто си тръгна, а аз трябваше да си търся ново, по-евтино жилище. Благоразумно не взех бебето със себе си, докато обикалях да проверявам квартирите – викнах малката си братовчедка да го гледа. Така или иначе, стараех се да не извеждам често навън Лула Ан, защото, когато я возех в количката, приятели и съвсем непознати хора се навеждаха да надникнат и да кажат нещо мило, сетне внезапно отдръпваха глави и се навъсваха озадачено. От това ме болеше най-много. Ако аз бях черна, а тя светлокожа, можех да мина за нейната бавачка. И без това беше трудно за цветнокожа жена – макар и с цвят старо злато – да си търси квартира в приличен квартал. През деветдесетте, когато се роди Лула Ан, законът забраняваше дискриминацията на наемателите, но малцина хазяи се съобразяваха с него. Намираха си причини да те отблъснат. Но аз извадих късмет с мистър Лий, макар че той вдигна наема със седем долара над обявеното и го хващаха бесните, ако забавех плащането дори с минута. Казах ѝ да ми вика Бела вместо \"майко\" или \"мамо\". Така беше по-безопасно. Хората щяха да се объркват, ако едно тъй черно детенце с твърде дебели по мое мнение устни ме наричаше \"мамо\". Освен това имаше странни очи – гарвановочерни със синкав оттенък и нещо магьосническо в тях. Така че задълго си останахме само двете, а трябва ли да ви казвам колко е трудно да си изоставена съпруга. Навярно и на Луис не му е било леко, след като ни заряза така, защото няколко месеца по-късно той откри къде живея и почна да ми праща пари всеки месец, макар че аз никога не съм го молила за това и не подадох искане за издръжка. С неговите чекове за петдесет долара и моята нощна работа в болницата не се налагаше да разчитаме на социални помощи. Така е по-добре. Ще ми се да престанат да ги наричат \"помощи\" и да върнат думата, която са използвали през младостта на майка ми. Тогава ги наричали \"подкрепа\". Звучи много по-добре – сякаш е само временно облекчение, докато си стъпиш на краката. А и онези чиновници от социалните служби са зли като псета. Когато най-сетне си намерих работа и не се нуждаех вече от тях, печелех повече, отколкото можеха да си представят. Сигурно злобата им се дължеше на техните мизерни заплати, затова се държаха с нас като с просяци. Особено като погледнеха първо Лула Ан, после мен – сякаш ги мамех или нещо подобно. Потръгна ни, но все пак трябваше да бъда внимателна. Много внимателна във възпитанието ѝ. Да бъда строга, много строга. Лула Ан трябваше да се научи как да се държи, да не вири глава и да не създава проблеми. Не ме интересува колко пъти си сменя името. Цветът е онзи кръст, който ще си носи винаги. Но той не е по моя вина. Не е по моя вина. Не е!", "date": "2019.09.15", "title": "Откъс от \"Бог да бди над детето\" на Тони Морисън"}
