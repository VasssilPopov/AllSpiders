{"url": "http://www.dnevnik.bg/sviat/2017/08/14/3024268_kola_se_zabi_v_picariia_krai_parij_zagina_dete/", "text": "Лек автомобил се заби в навеса на пицария в град източно от Париж, като според телевизионния канал BFM TV е загинало 8-годишно момиче и са ранени 7 души, петима от които тежко. Водачът е задържан. Градчето Сет-Сор, където стана инцидентът, е съвсем малко - с около 430 жители. От префектурата в Сен-е-Марн отказват коментари за случилото се. Според  RTL France първите резултати от огледа и разпита на водача показвали, че най-вероятно не става дума за терористичен акт. Задържаният е 39-годишен мъж, карал сиво БМВ. Не е известен на полицията с предишни деяния. По информация на медиата той казал на полицията, че иска да се самоубие и че имал оръжие в автомобила си. Източници от френската прокуратура, цитирани от \"Франс прес\", също съобщават, че макар да става дума за \"умишлен\" акт, случилото се \"няма нищо общо с тероризъм.\" Трагедията се случва по-малко от седмица след като алжирец бе арестуван по подозрение, че умишлено е блъснал взета под наем кола в група патрулиращи войници в парижко предградие. В инцидента бяха ранени шестима военни.", "date": "2017.08.14", "title": "Кола се заби в пицария край Париж, загина дете"}
{"url": "http://www.dnevnik.bg/sviat/2017/08/14/3024125_shte_se_ottegli_li_kralica_elizabet_ii_ot_prestola/", "text": "На 91-годишна възраст британската кралица Елизабет II уверява, че няма намерение да абдикира и ще остане на британския престол - съвсем наскоро Бъкингамският дворец преповтори изявлението ѝ и добави, че подобно нещо \"никога\" няма да се случи. Източници в двореца обаче твърдят, че подобен сценарий се разглежда \"най-малко като възможност\" с идеята принц Чарлз на практика да се превърне в държавен глава, пише Робърт Джонсън, журналист, заминаващ се от години с въпросите на кралското семейство, на страниците на \"Дейли мейл\" и \"Ивнинг стандарт\". \"Говорих с голям брой високопоставени представители на кралския двор, които дадоха да се разбере, че подготовката за прехода се осъществява. Те всички потвърдиха, че идеята за регентско управление с принц Чарлз начело сега е най-малкото реална възможност.\" Законът за регентството \"Абдикация\" в крайна сметка е мръсна дума в коридорите на кралските дворци - особено след земетресението, до което доведе решението на Едуард VIII да напусне престола през 1936 г., за да се ожени за двукратно развежданата Уолис Симпсън\", казва още Джонсън, според когото публично признание на подобни планове никога не би дошло от Бъкингамския дворец. Според \"Дейли мейл\" обаче източници от двореца са дали сигнал, че във вътрешния кръг на кралицата са известени за план, ако тя все още е на престола на 95-годишна възраст, да поиска т.нар. Закон за регенството - който дава на сина ѝ пълни правомощия като монарх - да влезе в сила. Въпросният закон от 1937 г. дава власт на престолонаследника, \"в случай че суверенът няма възможност да управлява заради болест\" и да представлява монарха в някои ситуации. Регентската институция се използва за последно в началото на 19 век, когато крал Джордж Трети е неспособен да управлява заради заболяване. Източник, служил в администрацията на кралското семейство, казва: \"Нейно величество е наясно възрастта си и иска да е сигурна, че когато дойде времето, предаването на короната е безпроблемно. Разбирам, че кралицата доста е мислила по въпроса и че вярва, че ако все още е жива на 95 г., сериозно обмисли възможността да предаде управлението на Чарлз.\" Не всички коментирали темата се съгласяват с Джонсън. Фил Дампиър, който от 30 години пише за кралското семейство, каза, че \"единствената причина да се обмисли регентството като възможност би била, ако тя сериозно се разболее, или умствено, или физически. Но не вярвам, че би обмисляла изкуствено зададен (момент за оттегляне) като достигането на 95-годишна възраст. Ще разглежда ситуацията си всяка година.\"", "date": "2017.08.14", "title": "Ще се оттегли ли кралица Елизабет II от престола, когато стане на 95"}
{"url": "http://www.dnevnik.bg/zelen/2017/08/14/3024124_prokuraturata_ospori_zabranata_za_zemedelie_v/", "text": "Върховната административна прокуратура (ВАП) протестира забраната за земеделие и други дейности в части на защитената зона \"Комплекс Калиакра\", наложена от министъра на екологията Нено Димов. Държавното обвинение не е оспорило частта от заповедта, с която се забранява строителството в защитената зона, защото то по определение изменя трайно субстанцията. Различно е обаче положението при обработване на земята, защото предназначението на земеделските земи е за производство на растителна продукция и паша на добитък по начин, неувреждащ почвеното плодородие и здравето, и то не трябва да се забранява. В прокурорския протест се посочва, че земята не е \"обречена\" да се покрива със сгради и строителството неминуемо я уврежда, но това не важи по правило за земеделските дейности. Те са в \"неразривна връзка с нормативноустановената предопределеност на земята и реализирането на законопризнати възможности аксиоматично не води автоматично до увреда\". Прокурорската проверка е установила, че при изграждането на европейската екологична мрежа \"НАТУРА 2000\" през 2007 г. е обявена по-голяма площ, заета от понто-сарматски степи, а на практика е била по-малка. Основният мотив за прокурорското оспорване е това, че преди да наложи забраната, министър Димов не е установил със сигурност точно къде се намират понто-сарматските степи, чието опазване се цели. Това означава, че при издаването на заповедта не е спазен принципът за истинност, както и изискването за добросъвестно упражняване на правомощията на административния орган, се посочва още в протеста. Освен това в него се изтъква, че заповедта на екоминистъра е издадена в изпълнение на решение на Съда на ЕС, с което са установени нарушения в защитената зона \"Калиакра\", но всъщност от акта на съда в Люксембург се разбира, че той признава за такива не земеделски дейности, а вече извършени строителства. През юли Нено  Димов забрани извършване на редица дейности  в част от защитена територия \"Комплекс Калиакра\", където има понто-сарматски степи. Това обаче породи протести на земеделци, рибари и представители на туристическия бранш от крайморска Добруджа заради опасения, че рестрикциите в териториите от \"Натура 2000\" ще засегнат поминъка им. Забраната всъщност важи за много малка площ, която е предимно държавна площ и не забранява земеделие в Добруджа. Заради протестите премиерът Бойко Борисов първоначално се закани да отмени заповедта, но след среща на засегнатите страни и институциите  в Министерския съвет забраната остана . Решенията на Европейския съд задължават България да възстанови унищожените степи и коридори за миграция на птици, като демонтира ветрогенератори и голф игрище, защото българското правителство ги е разрешило незаконно. Ако България не се съобрази със съда, първоначалната глоба може да е 1.5 млн. евро, а всекидневната - 20 хил. евро до отстраняване на нарушенията. От еврокомисията са ни дали срок до края на септември да е приет въпросният оспорван план за управление и в него да са разписани мерките за предотвратяване на увреждане на защитените територии.", "date": "2017.08.14", "title": "Прокуратурата оспори забраната за земеделие в защитената зона \"Калиакра\""}
{"url": "http://www.dnevnik.bg/zelen/2017/08/14/3024134_obiskite_na_koral_sa_represiia_ministur_angelkova_da/", "text": "Като репресия и връщане към тоталитарните практики на комунистическата милиция – така определят среднощни полицейски обиски в къмпинг \"Корал\" от миналата седмица от три политически формации. \"Движение Да България\", Зелените и ДЕОС излязоха със своя позиция заради действията на министър Николина Ангелкова, кмета на Царево Георги Лапчев и органите на МВР спрямо гражданите, летуващи на плаж \"Корал\". От партиите настоява Ангелкова да се извини за действията си и да понесе политическа отговорност за провала си да установи диалог. Формациите искат и адекватно разследване на всички действия на община Царево около \"Корал\", както и разследване и понасяне на отговорност за незаконните обиски на къмпингуващите. \"Под предводителството на министърката се разгръща кампания на тормоз, избирателно и произволно прилагане на закона и медийно очерняне. Нещо напълно недопустимо в едно развито демократично общество\", пише в общото им становище. От трите партии изразяват мнението, че именно Ангелкова носи политическа отговорност за създалата се ситуация. Според тях тя е заела едната от страните и воюва със собствените си граждани и клиенти на сектора. Вместо да търси баланс на интересите, по думите им тя прекарва доста време в организиране на грозни свади, примитивен PR и акции по тормоз на граждани. \"Това поставя не просто въпроса за нейната адекватност за заемания пост, но и изобщо за нуждата от министерство на туризма. Със сигурност нейните действия от последните седмици по никой начин не допринасят за развитието на поверения ѝ сектор\", пише в позицията им. \"В действията на общинските и централните власти не става дума за легитимна защита на частната собственост, интересите на инвеститорите и охрана на хигиенни и екологични норми. Вместо това за пореден път управниците ни бранят едрите корупционни практики, довели до хищническото пропиляване на черноморското природно богатство\", заявяват от трите партии и припомнят, че община Царево е издала десетки строителни разрешения, отнасящи се за територията зад плаж Корал, които са обявени за незаконни от съда на последна инстанция. Според тях така местната власт показва престъпна упоритост, а министърът, вместо да провери кой издава незаконни разрешителни за строеж, проверява какво има в палатките на плажа и в гората. \"Управляващите воюват с активните си граждани, за да отстоят и разширят възможностите си за безотговорност, безогледни злоупотреби със закона и все по-голяма корупция.\" По повод декларацията от гражданско сдружение \"Да запазим Корал\" заявиха, че са \"чиста гражданска организация, която не се нуждае от никаква партийна подкрепа\".", "date": "2017.08.14", "title": "Обиските на \"Корал\" са репресия, министър Ангелкова да се извини, настояват от три партии"}
{"url": "http://www.dnevnik.bg/morski/2017/08/14/3024135_angelkova_obeshta_uspeshno_liato_i_prez_2018_g_ako_se/", "text": "Министърът на туризма Николина Ангелкова продължава да уверява, че течащият в момента летен туристически сезон е успешен, и даже се ангажира с прогноза, че такъв ще бъде и следващият, ако се опази чиста околната среда. Това тя обяви във Варна, където участва в дискусия \"За по-чист морски туризъм\". По данни на министерството само за юни 2017 г. 190 хил. туристи са пренощували в област Варна. Това е с 8% ръст спрямо същия месец на 2016 г. При чуждестранните гости ръстът е 11%. Туристите общо са реализирали над 1 млн. нощувки за юни в областта, приходите от нощувки надхвърлят 51 млн. лв. само за юни, което е с 16% увеличение спрямо юни 2016 г. , посочи министърът, цитирана от пресцентъра си. Тя допълни, че Министерството на туризма вече води преговори за сезон 2018 г. с големите туроператори, сред които е и TUI Group. \"Успешните резултати за българския туризъм следва да бъдат надградени и най-важното е те да бъдат устойчиви. Устойчивостта е гарантирана само когато предлагаме качествен продукт. Голяма част от това качество е свързана с инфраструктурата на околната среда\", обяви Ангелкова. Тя подчерта, че е изключително важно концесионерите, наемателите на плажовете и хотелиерите да прилагат разделното събиране на отпадъци съгласно европейските правила и българското законодателство. Пред участниците в дискусията Ангелкова припомнила, че чрез промени в Закона за туризма и в Закона за устройството на черноморското крайбрежие ще бъдат групирани плажовете според техните специфики и ще има ясни правила за развитието на къмпинг туризма. Въпросът за регулиране на къмпингуването се обсъжда от повече от година, но все още няма обявени конкретни текстове.", "date": "2017.08.14", "title": "Ангелкова обеща успешно лято и през 2018 г., ако се опазва околната среда"}
{"url": "http://www.dnevnik.bg/sport/2017/08/14/3024063_gospodin_za_edin_den_izkustvoto_da_budesh_trenyor_v/", "text": "Да си треньор в българския футбол е като в родеото - хвърляш се в предизвикателството, но не знаеш кога ще бъдеш изхвърлен. Показаха го и последните две треньорски смени -  на Георги Дерменджиев в \"Лудогорец\"  и на  Николай Митов в \"Левски\" . В раздялата с тях има и общи, и различни черти. Но в общата картина в Първа лига те са поредните лесно и бързо заменени треньори. Статистиката показва, че миналия сезон в елита общо 33-ма треньори са водили поне по един мач. От тях петима бяха временно начело за една или две срещи. Смените на Митов и Дерменджиев са първите за новия сезон, но със сигурност няма да са последните. Ветровитият пост \"Треньори не се сменят само тук, така е в целия свят\", каза председателят на асоциацията на треньорите Стефан Грозданов пред \"Дневник\". По проблема с голямото текучество той акцентира върху несигурните договори, които специалистите подписват. \"Когато отборът не върви, причините се търсят при треньорите. На Запад договорите са такива, че има големи неустойки и собствениците добре си правят сметката. За съжаление в България не е така\", продължи Грозданов. Още преди няколко месеца  Грозданов заговори за необходимостта да се сключи колективен договор, както е в Италия . Според него така ще се защитят правата на треньорите. Преговорите били много напреднали, но след падането на предишното правителство на Бойко Борисов всичко трябвало да започне почти наново. В неговите очи един от проблемите в професията е отношението на собствениците. По думите му част от треньорите са осигурявани не на реалното си възнаграждение, а на минималната работна заплата. От друга страна, Грозданов смята, че самите специалисти често не са достатъчно взискателни, тъй като когато са без работа, бързат да приемат появилото се предложение. По пет на нощ Проблемът с текучеството на треньори е от години и засяга масово клубовете - от водещите, през тези в средата на класирането до борещите се за оцеляване. Миналия сезон \"Лудогорец\", \"Дунав\", \"Верея\" и \"Черно море\" бяха единствените отбори, които не смениха треньора си. Постът на Дерменджиев се разклати бързо през лятото и първите сигнали за рокада се появиха след загубата с 1:2 от \"Жалгирис\". Той подаде оставка след поражението  от \"Ботев\" след дузпи в мача за Суперкупата  и след разговора с изпълнителния директор Ангел Петричев. \"Обмислих го добре. Щом в мен е вината, аз я приемам. Достатъчно натиск има. Едва ли не, видите ли, един отбор, който си е съвсем нормален, няма право да падне, трябва винаги да бъде в Шампионска лига\",  каза Дерменджиев . Той все пак имаше възможността да бъде начело на отбора две години без прекъсване. Само миналия сезон например \"Локомотив\" (Пловдив) беше воден от петима треньори - трима постоянни и двама временни.  Общият брой на треньорските промени с постоянен договор през 2016-2017 г. беше 17, като най-кратко задържалият се на поста си беше Митов. Той беше представен в \"Ботев\" на 30 август, но след това феновете прекъснаха първата му тренировка и го призоваха да напусне, което се и случи още същия ден. Това лято Митов направи огромна селекция в \"Левски\", като смени целия състав. Той действаше с уверението на ръководството, че  работи по тригодишен план за изграждането на шампионски отбор и че има подкрепа . Тя обаче се оказа краткотрайна и сините набързо доведоха Делио Роси на \"Георги Аспарухов\". С авторитет напред \"Когато взимаш треньор, трябва да знаеш какво искаш от него. В \"Левски\" всички гледат под лупа, всяка загуба е трагична. Но стратегията трябва да е ясна, а не да има лъкатушене, каквото видяхме при Митов, а и преди това\", каза Грозданов. Според него треньорите \"трябва да си изградят авторитет, за да не бъдат подмятани като кърпички\". \"Едно от важните неща е собствениците да разберат, че треньорите са един от основните стълбове в отбора и че не могат често да разклащат този стълб. Понякога самите собственици прехвърлят вината си.\" Сигнали за подобна ситуация се долавят от \"Дунав\", където Веселин Великов кара четвъртия си сезон и в момента е най-дълго задържалият се треньор в един клуб в Първа лига. Той удава продължителната си работа в Русе единствено на добрите резултати. \"За три години се изкачихме с три нива във футбола, като миналия сезон станахме четвърти в първенството. Всичко е въпрос на успехи\", каза Великов пред \"Дневник\". В момента \"Дунав\" изпитва трудности, които според треньора се дължат на раздялата на основен футболист - Самир Аясс, както и на това, че съперниците вече гледат по друг начин на отбора. Въпреки че дълго работи в клуба, постигна успехи и е уверен, че може да се справи с евентуална спортна криза, Великов не е сигурен за бъдещето си и не усеща единство с ръководството. \"Сигурно ще дойде моментът, в който отборът зацикля. Всеки иска резултати, но с този бюджет и тази база... Ние не сме \"Лудогорец\", нямаме условията\", заяви треньорът на \"Дунав\". Засега не се вижда промяна в картината и мисленето на собствениците в българския футбол, така че въпросът е кога ще е следващата смяна и в кой отбор.", "date": "2017.08.14", "title": "Господин за един ден: Изкуството да бъдеш треньор в България"}
{"url": "http://www.dnevnik.bg/photos/2017/08/14/3024037_fotogaleriia_gorski_pojar_naloji_evakuaciia_na_kurorta/", "text": "Хиляди туристи и местни жители бяха евакуирани от курортното градче Каламос, разположено североизточно от гръцката столица Атина, заради голям горски пожар.", "date": "2017.08.14", "title": "Фотогалерия: Горски пожар наложи евакуация на курорта на Атина"}
{"url": "http://www.dnevnik.bg/detski_dnevnik/2017/08/14/3024159_ocenkite_ot_olimpiadite_shte_imat_po-goliama_tejest/", "text": "Просветното министерство предлага оценките от олимпиадите да имат по-голяма тежест при кандидатстване след седми клас. В момента те носят най-много 100 от общо 500 точки при кандидатстване в Националната природо-математическа гимназия (НПМГ) \"Акад. Любомир Чакалов\", математическите и природо-математическите гимназии. Предложението на министерството, което е разписано в проект за наредба за организацията на дейностите в училищното образование, е училищата да могат да дават дори двойна тежест на резултатите от олимпиадите, или до 200 точки. За пръв път тази година на тестовете след седми клас се пишеше точки вместо оценки, а оценки от дипломата се превръщаха в точки до 100. Максималният бал за кандидатстване в гимназиите бе 500, но ръководствата им сами избираха за коя паралелка как да се определя той - кои оценки да се удвоят и утроят и кои да не смятат.", "date": "2017.08.14", "title": "Оценките от олимпиадите ще имат по-голяма тежест при кандидатстване в гимназиите"}
{"url": "http://www.dnevnik.bg/sport/2017/08/14/3024156_kristiano_ronaldo_beshe_nakazan_za_pet_macha/", "text": "Звездата на \"Реал\" (Мадрид) Кристиано Роналдо получи наказание от пет мача заради червения картон срещу \"Барселона\" в първия мач за Суперкупата на Испания. Мадридчани спечелиха с 3:1 на \"Камп ноу\" , а португалецът беше изгонен за два жълти картона, вторият от които за симулация. Ядосан от отсъждането, носителят на \"Златната топка\" избута в гръб съдията Рикардо де Бургос Бенгоечея. Голмайсторът на \"Реал\" получава минималното предвидено наказание, каквато е и обичайната практика в Испания при подобни случаи. Заради червения картон той е санкциониран с една среща, а отделно за избутването на рефера по правилник  подлежеше на наказание между четири и 12 мача. През април играчът на \"Лас Палмас\" Марко Ливая беше със спрени права за пет двубоя за същото провинение. \"След като беше показан червеният картон, играчът ме избута леко в знак на несъгласие\", пише в доклада на рефера Бенгоечея за инцидента с Роналдо. Португалецът ще пропусне реванша с \"Барселона\" в четвъртък и първите четири кръга от Примера дивисион, в които \"Реал\" ще играе с \"Депортиво\" (Ла Коруня), \"Валенсия\", \"Хетафе\" и \"Реал сосиедад\". Той трябва да плати и глоба от 3000 евро. ", "date": "2017.08.14", "title": "Кристиано Роналдо беше наказан за пет мача"}
{"url": "http://www.dnevnik.bg/sviat/2017/08/14/3024163_portugalskata_ikonomika_raste_blagodarenie_na/", "text": "Португалската икономика е нараснала с 2.8 процента през второто тримесечие спрямо същия период миналата година, поддържайки най-висок темп на растеж от десетилетие благодарение на силното вътрешно търсене и инвестициите, сочат публикуваните днес официални данни, цитирани от \"Ройтерс\".  Растежът се възстанови значително тази година след кризата в Португалия 2011-2014 година. Показателят е по-висок от средния за еврозоната като цяло след години на изоставане. Икономическото възстановяване доведе до значителен спад на безработицата и до скок на потребителското доверие до най-високото равнище от 1997 година.  \"Положителният принос на вътрешното търсене остава силен, по-значителен от предходното тримесечие заради ускоряването на инвестициите\", посочи националният статистически институт при обявяването на първата си оценка за растежа. Засега правителството очаква растежът тази година да бъде 1.8 процента, след като миналата година показателят достигна равнище от 1.4 на сто. На тримесечна основа обаче растежът се е забавил до 0.2 процента спрямо 1 процент през първото тримесечие, посочи институтът. Положителната тенденция в португалската икономика е подпомогната от рязкото намаляване на бюджетния дефицит до препоръчания от ЕС, след като години наред показателят бе над целевия. ", "date": "2017.08.14", "title": "Португалската икономика расте благодарение на вътрешното търсене"}
{"url": "http://www.dnevnik.bg/analizi/2017/08/14/3024002_valeri_simeonov_arestuval_nikolina_angelkova_vdigala/", "text": "ЧЕРНО МОРЕ - Драмата на родното Черноморие това лято не спира да ескалира, след като се разрази конфликт на най-високото официално ниво на държавното управление. Вицепремиерът Валери Симеонов късно снощи е арестувал Николина Ангелкова, което обяви самият той във \"Фейсбук\" или \"Туитър\", където се подвизават вече национално отговорните политици в световен мащаб: Както е известно, вицепремиерът по демографията е решен да осигури на хората спокойна почивка и здрав сън, тъй като алкохолът, шумът и изкуствените светлини водят до намаляване на сперматозоидите. Самата Ангелкова пък нееднократно вече попречи на националния разплод, щурмувайки палатките на летовниците, за да търси фъстъци, понеже само фъстъци знае как се ядат.", "date": "2017.08.14", "title": "Валери Симеонов арестувал Николина Ангелкова, вдигала шум в къмпинг след 22.30 ч."}
{"url": "http://www.dnevnik.bg/video/novinite_na_bnt/2017/08/14/3024157_video_drugite_novini/", "text": "Нова кино победа в Локарно. Празник на остров Света Анастасия Екохотел ще привлича туристи на брега на Сена. Леонардо ще играе...Леонардо Историческа среща на \"Слънчогледите\" в мрежата. Фолклорен флашмоб посреща сънародниците ни от чужбина.", "date": "2017.08.14", "title": "Видео: Другите новини"}
{"url": "http://www.dnevnik.bg/skorost/2017/08/14/3024186_s_200_miliona_ot_bjudjeta_shte_bude_napravena/", "text": "                        200 милиона лева от бюджета ще са нужни, ако се тръгне към вариант изграждане на тол-система за плащане на преминаването по магистралите от държавна компания, каза днес във Варна министърът на регионалното развитие и благоустройството Николай Нанков, цитиран от пресцентъра на ведомството си. Той допълни, че от днес започва структурирането на държавна компания, която ще оперира системата. Информацията идва ден след като  премиерът Борисов обяви , че подобен вариант е възможен. Нанков обаче подчерта, че паралелно ще върви и процедурата по Закона за обществените поръчки за избор на частен изпълнител. \"Ако успеем да класираме кандидат чрез обществената поръчка, ще продължим по стария ред\", обясни министърът. Според Нанков вложените държавни средства в изграждането на системата ще се върнат за три-четири години. В отговор на въпрос той коментира, че преценката за това кои пътища да бъдат включени в нея ще подлежи на експертен дебат, след което ще бъде взето и политическо решение, но се очаква това да не е повече от половината републиканката пътна мрежа. Нанков изрази мнение, че тол-системата трябва да покрива всички магистрали, както и първокласните и второкласните шосета. Министърът отбеляза още, че за пътищата извън обхвата на смесената система няма да се плащат и винетки. Плановете са тол-такса да заплащат само тежкотоварните превозни средства над 3.5 тона, а за останалите ще се въведат електронни винетки. Предвижда се системата да бъде гъвкава, което означава, че няма да бъдат налагани забраните за движение на тежкотоварни автомобили в пиковите часове, а тогава таксата за тях ще бъде по-висока. Така всеки собственик на транспортна фирма ще си прави икономически анализ, коментира министърът. Нанков каза, че в момента с одиторска компания се оценяват пропуснатите ползи за държавата от забавянето на въвеждането на новата система, като след уточняване на сумата ще се заведе дело за пропуснати ползи срещу компаниите, които обжалваха процедурата за избор на изпълнител \"Сумата от 1,5 млн. лв. загуби на ден от липсата на тол-система се базира на най-консервативната прогноза за бъдещите постъпления и приходи. Най-ниската и песимистична прогноза в анализа на Световна банка от 2015 г. на база досегашните приходи от 320 млн. лв. годишно е, че след внедряването на новия начин на плащане ще се генерират още 660 млн. лв. годишно\", каза още министърът. Той обясни, че независимо дали ще се направи от държавна компания, или ще се довърши обществената поръчка, параметрите ще останат същите, като се предвижда срокът за внедряване на системата да бъде седем месеца, след което около една година ще бъде периодът за оценка на ефективността и коригиране на евентуални дефекти.", "date": "2017.08.14", "title": "С 200 милиона от бюджета ще бъде направена държавната тол-система"}
{"url": "http://www.dnevnik.bg/detski_dnevnik/2017/08/14/3024168_uchenicite_ot_vtori_shesti_i_osmi_klas_shte_uchat_po/", "text": "Учители от цялата страна одобриха 256 от общо 258 проекта на учебници и учебни комплекти за втори, шести и осми клас. Става въпрос за учебни пособия по 52 предмета, съобщиха от просветното ведомство. През новата учебна година в трите класа ще се учи по нови учебни програми заради  новия училищен закон . Минатата година учениците от първи и пети клас учиха по новите програми, но със старите учебници, тъй като времето бе много кратко и новите не бяха готови. Цялата процедура по одобряване на учебниците  трае повече от година . Първият етап е в просветното министерство и включва оценката на 13 експерти, които дават становище по съдържанието, графичния дизайн и полиграфическото изпълнение. Вторият етап е в училищата и се стича за успешен, ако даден учебник получи положителна оценка от над 50 на сто от преподавателите. С одобряването на проектите за учебници за втори, шести и осми клас, в което участваха 40 192 учители от 2295 училища, приключва вторият етап. Предстои учебниците да бъдат напечатани, а прогнозата на министерството е, че почти навсякъде ще има учебници за 15 септември. Одобрение не са получили два учебника по чужд език, тъй като не са били доставени в училищата.", "date": "2017.08.14", "title": "Учениците от втори, шести и осми клас ще учат по 256 нови учебника"}
{"url": "http://www.dnevnik.bg/gradska_sreda/2017/08/14/3022047_sus_znanieto_na_stolichnata_obshtina_ploshtad/", "text": "От няколко седмици в социалните мрежи се появяват сигнали на граждани, които недоволстват, че в почивните дни площад \"Александър Невски\" се превръща в паркинг за туристически автобуси. Пространството е в платената синя зона, в която могат да паркират до 5 автобуса, но това ограничение очевидно не се спазва, а контролът е размит, установи проверка на \"Дневник\". Мястото пред храм-паметника, който освен туристическа забележителност е и патриаршеска катедрала, се използва както от автобуси, обслужващи чуждестранни групи туристи, така и за отправна и крайна точка на туристически турове, организирани за българи. Постоянният трафик се осъществява на метри от прозорците на Столичната община. Паркоместата на площада са в обхвата на платената синя зона, която се регулира от общинското дружество \"Център за градска мобилност\". В отговор до \"Дневник\" оттам пишат, че местата за паркиране на автобуси с туристическа цел на площада са общо само пет. В същото време от отговора се разбира, че \"Център за градска мобилност\" няма задължение да следи дали това ограничение се спазва. Отговорността била на \"Общинска полиция\" след като със своя заповед от 2015 г. кметът на София Йорданка Фандъкова им възлага тази дейност.  Попитана от \"Дневник\", Йорданка Фандъкова каза, че е запозната с проблема и е възложила на зам.-кмета по транспорта Евгени Крусев да проведе разговори с туроператорите, за да бъде намерено алтернативно място за автобусите. Официално питане до Фандъкова е внесъл днес и общинският съветник от \"Политическа група 5\" Симеон Славчев. Той е попитал Фандъкова какви са основанията автобусите да използват мястото за паркинг, както и какво е виждането й като кмет на София за това как да се използва пространството около храм-паметника. За да ползват определените паркоместа, както и за да се движат из София, туроператорите купуват карти за всеки автобус. Те са еднодневни – с цена от 20 лева, и тримесечни – за 50 лева. Първите се продават от служителите на \"Център за градска мобилност\", а вторите - от дирекция \"Транспорт\" към Столичната община. В отговорите си от \"Център за градска мобилност\" посочват, че приходите от еднодневните карти за 2016 г. са 54 хил. лева без ДДС, тоест средно по 7 автобуса дневно. От началото на 2017 г. до 1 август са събрани почти 28 хил. лева без ДДС или средно по малко над 6 автобуса на ден. ", "date": "2017.08.14", "title": "Със знанието на Столичната община площад \"Александър Невски\" е паркинг за автобуси"}
{"url": "http://www.dnevnik.bg/sviat/2017/08/14/3024148_granicata_mejdu_indiia_i_pakistan_i_sled_70_godini_vse/", "text": "Точно 70 години след обособяването на Индия и Пакистан границата между враждуващите братски държави в Южна Азия остава незараснал белег в жива плът. Всеки следобед пищната военна церемония по затваряне на границата между двете страни на северния КПП Уагах събира хиляди зрители. Но тази седмица старателно подготвените паради и тропотът на ботуши ще отекват по особен начин - двете нации отбелязват 70-ата годишнина от Разделянето през 1947 г. Това събитие - една от най-мащабните миграции в историята на човечеството, травмира задълго умовете на субконтинента. Между един и два милиона живота отнема разпадането на британската колониална империя в индийските земи на две отделни нации - едната предимно хиндуистка, другата главно мюсюлманска. В Уагах, край град Амритсар в индийския щат Пенджаб, разногласията между Делхи и Исламабад се онагледяват всяка вечер с театрално противоборство между индийски и пакистански войници.  По залез слънце, посрещани с възторжени викове от разгорещената публика, военни от двете армии влизат в сблъсък. Редувайки се, индийски и пакистански войници с традиционна украса на шапките демонстрират добра подготовка - изпъват и вдигат нагоре крака, издуват гърди, перчат се с мускули, впили очи един в друг. После националните знамена се спускат, двама войници си стискат ръцете с пресилени усмивки. Вратите се затварят. Макар с войнствен оттенък, ритуалът всъщност е безобиден - но по на север танцът на смъртта продължава. В оспорвания хималайски район Кашмир, за който претендират и двете страни, но който де факто са си поделили, покрай линията на примирието цари напрежение и тревога. Обстрели и презгранични престрелки напоследък вземат там жертви, кажи-речи, всеки ден.  Броени дни преди годишнината от Разделянето загина например жена от семейството на Мохамед Хасиб, работела на полето в пакистанския сектор Накиял. \"Не знаеш кога ще те настигне куршум\", въздиша 28-годишният младеж. В Индия десетки хиляди мирни жители са загинали в последните 30 години в Кашмирската долина, разбунена от сепаратистко въстание, чиито корени стигат до индийско-пакистанския конфликт.  Само тази година според индийските власти са убити 40 бунтовници, опитали да се промъкнат нелегално в индийската част на Кашмир. Делхи обвинява Исламабад, че тайно подкрепя въоръжения бунт в този взривоопасен район, но пакистанските власти отричат. От година и половина индийско-пакистанските отношения са особено влошени и никакво подобряване не се очертава. Мандатът на индийския премиер Нарендра Моди, избран през 2014 г., започна впрочем със затопляне на връзките с Исламабад, а кулминацията бе изненадващо посещение на държавния глава - хиндуист и националист, в Пакистан по Коледа през 2015 г. После обаче военна база бе атакувана от джихадисти, базирани в Пакистан - наред с различни кризи това унищожи ефекта от плахите насрещни стъпки на двете страни. За илюстрация ще посочим, че индийският и пакистанският отбор по крикет - любим спорт в тази част от света, не са се срещали в петдневни проби от 2007 г. \"Докато съществува хиндуистка Индия, нещо като огледален образ на мюсюлмански Пакистан, не виждам никакъв шанс за помирение\", коментира Мани Шанкар Айяр, бивш индийски дипломат, работил в Пакистан. Според пакистанския политолог Хасан Аскари индийско-пакистанските отношения са стигнали поредния минимум.  \"Сегашното напрежение между Индия и Пакистан е противоестествено. Затова смятам, че няма да се задържи\", каза той пред АФП. По думите му причина за днешната парализа е индийската обсебеност от проблема с джихадистките движения, базирани в Пакистан, която спъва уреждането на всички останали противоречия. \"Това означава, че почти няма вероятност за диалог в близко бъдеще, защото пакистанското правителство е неспособно да гарантира на собствените си граждани, че терористите няма да действат (на негова територия), да не говорим за ангажименти към Индия\", разсъждава той. Далеч от политиката и дипломатическите похвати, Гунита Сингх Балах, основателка на неправителствената организация \"Архив на Разделянето от 1947 г.\", свързва надеждите си с младите поколения от двете страни на границата. \"Поколението, недокоснато от смъртта и разрухата (през 1947 г.), хранеше повече омраза към другия лагер, отколкото предходното\", обяснява жената, събрала хиляди свидетелства на оцелели след Разделянето. Но \"в поколението, което идва, виждам повече решимост да обърне нова страница\", подчертава тя. БТА", "date": "2017.08.14", "title": "Границата между Индия и Пакистан и след 70 години все още е незарастваща рана"}
{"url": "http://www.dnevnik.bg/sport/2017/08/14/3023709_neimar_zapochna_predizvikatelstvoto_si_v_psj_s_gol_i/", "text": "Най-скъпият футболист в света Неймар започна повече от добре кариерата си в ПСЖ. Бразилският нападател се отчете с гол и асистенция при успеха с 3:0 над \"Гингам\" в мач от втория кръг на Лига 1. Купеният за 222 млн. евро  футболист започна на лявото крило, партнирайки си с Анхел Ди Мария и Единсон Кавани. Бразилецът се отчете с много активна игра и не спря да тормози защитата на домакините. Въпреки, че тотално доминираше, ПСЖ така и не успя да стигне до гол преди почивката. Ситуацията се промени през втората част, като още в 52-ата минута тимът на Унай Емери поведе. Парижани имаха и голяма доза късмет, след като \"Гингам\" си вкара куриозен автогол. Защитникът Икоко и вратаря Йонсон не се разбраха в наглед елементарна ситуация и стражът не успя да изчисти върнатата топка към него, която влетя в мрежата му. Десет минути по-късно дойде времето на Неймар, който сервира отлично топката на  Кавани . Бразилецът изведе нападателят с №9 сам срещу вратаря и Кавани не сгреши – 2:0. Малко преди края на редовното време двете звезди на парижани размениха ролите си и този път Неймар беше автор на гола. Кавани се пребори за топката в наказателното поле, подаде я на бразилеца и той оформи крайния резултат. Това е най-успешното начало в кариерата на Неймар. Той се нуждаеше от седем мача, за да открие головата си сметка за \"Сантош\", а в \"Барселона\" стори това с мач по-бързо – шест. Сега нападателят вкара още в дебюта си. Във Франция веднага отчетоха, че Неймар е първият бразилец, вкарал в дебюта си за ПСЖ в Лига 1 от Нене, който се разписа срещу \"Сен Етиен\" през 2010 г.", "date": "2017.08.14", "title": "Неймар започна предизвикателството си в ПСЖ с гол и асистенция"}
{"url": "http://www.dnevnik.bg/sport/2017/08/14/3023713_real_dokosva_nov_trofei_sled_pobeda_na_kamp_nou/", "text": "\"Реал\" (Мадрид) сложи едната си ръка върху  Суперкупата на Испания  след много ценна победа над \"Барселона\" с 3:1 на \"Камп ноу\". Европейският клубен шампион изигра нов силен мач, а Зинедин Зидан уверено води тима си към седми трофей в рамките на 20 месеца, откакто застана начело. Французинът влезе в историята, като е първият треньор на \"Реал\", останал непобеден като гост в \"класико\". Първото издание на мача между големите съперници в испанския футбол за сезона традиционно беше белязан от много емоции и нерви, но и от доста спорни съдийски отсъждания. \"Реал\" поведе с автогол на Жерар Пике в началото на втората част, а в 76-ата минута Меси изравни от дузпа. В края на мача с голове на Роналдо и Марко Асенсио \"Реал\" нокаутира съперника си. Португалецът влезе като резерва и вкара, но също така получи червен картон, заради който ще пропусне реванша. Очаквано  Зинедин Зидан  остави Роналдо на пейката, а в отсъствието на наказания Лука Модрич заложи на Матео Ковачич в средата на терена. Четиримата халфове на \"Реал\" - Каземиро, Кроос, Иско и Ковачич се справиха прекрасно и взеха превес срещу съперника. \"Барселона\" търсеше отговор на въпроса как ще изглежда без  Неймар , като в вляво на атаката започна Жерар Деулофеу. Началото на срещата беше нервно, като и двата отбора се опитваха да наложат своя стил на игра. Никой не отстъпваше и това доведе до някои остри влизания, които допълнително изнервиха футболистите. Първото масово меле беше в 20-ата минута, когато Каземиро доста грубо фаулира Лионел Меси в центъра на терена, за което получи и жълт картон. Футболистите на \"Барселона\" обаче искаха бразилецът да бъде изгонен. Очаквано каталунците владееха топката в 60% от времето, но това не доведе до някакви сериозни опасности пред вратата на Кейлор Навас. Защитата на \"Барселона\" беше изнесена много високо по терена, на 35-ия метър, което предразположи за опасни контраатаки за \"Реал\". Иско получи много свободни пространства, а когато тръгваше с топката, успяваше да слаломира между двама или трима играчи на \"Барселона\" преди топката да му бъде отнета. Лионел Меси беше изтеглен доста назад, като често се връщаше около централната линия, за да организира играта на своя отбор. През първата част аржентинецът осъществи 43 докосвания, но нито едно от тях не беше в наказателното поле на \"Реал\" (Мадрид). Втората част започна кошмарно за каталунците, които след 50 минути игра вече изоставаха в резултата. Благодарение на големите пространства по крилата Марсело нахлу и центрира остро, а лошо пласираният Пике засече топката в собствената си мрежа, в опит да я изчисти. Попадението тотално срина плановете на \"Барселона\" и играчите на Ернесто Валверде дълго време не можаха да се отърсят. Така и не се видя идеята на каталунците, които разчитаха повече на индивидуални проблясъци от страна на Меси. Луис Суарес остана тотално изолиран, а в средата на терена Иван Ракитич, Иниеста и Бускетс бяха тотално надиграни от карето на \"Реал\". Час след началото на мача на терена се появи и Кристиано Роналдо, който още повече освежи играта на своите. Носителят на Златната топка се включи с огромно желание и постоянно пресираше защитата на каталунците. При една от първите си изяви португалецът пробва ефектна странична ножица, но неговият изстрел мина високо над целта. В края \"Барселона\" заложи на тотален риск, като много от футболистите на Валверде бяха пратени в предни позиции. Струпването на голям брой играчи в противниковото поле малко стъписа мадридчани, но защитата пред Навас се справяше. В 77-ата минута реферът Рикардо де Бургос Бенгоечея се превърна в главно действащо лице. Той отсъди много спорна дузпа за \"Барселона\" след театрално падане на Луис Суарес в наказателното поле. Уругваецът се строполи, претендирайки за контакт с вратаря Навас, за което костариканският страж получи жълт картон. Меси застана зад бялата точка и изравни резултата в 76-ат минута. Попадението на аржентинеца прекъсна и негативната му серия от пет поредни мача срещу \"Реал\" на \"Камп ноу\", в които той не се беше разписвал. Радостта на каталунците не трая много дълго, след като четири минути по-късно те отново бяха изоставащи в резултата. Прекалено лекомислено \"Барселона\" се впусна в масирани атаки и съвсем оголи тила си. \"Реал\" се възползва това и в 80-ата минута успя да реализира мълниеносна контра – точно за 12 секунди мадридчани успяха да пренесат топката от собственото си наказателно поле до мрежата на Тер Щеген. Иско намери Роналдо отляво, който напредна на скорост и с феноменален падащ лист матира вратаря на \"Барселона\". Португалецът изрази бурно радостта си, събличайки фланелката си. Това му струваше скъпо, след като две минути по-късно реферът го изгони за втори жълт картон. Роналдо нахлу в наказателното поле и след явен контакт с Юмтити падна, след като нямаше как да запази равновесие. Бенгоечея отново се намеси, отсъждайки странна симулация, с което изгони звездата на \"Реал\" от терена. Роналдо ще пропусне втория мач, който е на \"Сантяго Бернабеу\" в четвъртък вечерта. Това беше първи червен картон за португалеца срещу \"Барселона\" в неговото 25-о участие в \"класико\". Дори и това не се отрази негативно на Кралския клуб, който в последната минута на редовното време направи победата си още по-изразителна. Марко Асенсио вкара много красив гол със силен шут от дистанция и доближи мадридчани до 10-а купа от надпреварата. Асенсио, който е само на 21 години записа знаменито постижение. Халфът реализира попадение при дебюта си в пети различен турнир за \"Реал\". Преди това той го стори в първите си мачове в Ла Лига, Купата на краля, Шампионската лига и Суперкупата на Европа.", "date": "2017.08.14", "title": "\"Реал\" докосва нов трофей след победа на \"Камп ноу\""}
{"url": "http://www.dnevnik.bg/sport/2017/08/14/3023714_zverev_ne_ostavi_shansove_na_federer_i_specheli_peta/", "text": "Александър Зверев постигна впечатляваща победа срещу Роджър Федерер и спечели турнира от сериите \"Мастърс\" в Монреал. 20-годишният германец се наложи по много убедителен начин над най-добрия тенисист през сезона, като имаше нужда от едва 68 минути за успеха с 6:3, 6:4. Зверев спечели втората си титла от сериите \"Мастърс\", след като  през май триумфира в Рим  след победа над Новак Джокович във финала. Той вече има пет титли през сезона, като по този начина се изравни с Федерер на върха в класацията по брой трофеи през 2017 г. Зверев спечели десета поредна победа и втора титла в рамките на една седмица. Миналата неделя  той стана шампион във Вашингтон  след успех в два сета срещу Кевин Андерсън. Другите ми два трофея бяха спечелени през февруари в Марсилия на твърди кортове в зала и през май в Мюнхен на клей. Германецът прекъсна серия на Федерер от 16 поредни победи. Той стана едва третият тенисист, победил 36-годишния швейцарец този сезон. Другите му две поражения дойдоха след неочаквани обрати срещу руснака Евгени Донской в Дубай и срещу германския ветеран Томи Хаас в Щутгарт. Федерер допусна първа загуба в голям турнир през 2017 г. Той спечели две титли при двете си участия в Големия шлем - Australian Open и \"Уимбълдън\", и две титли при двете си участия в сериите \"Мастърс\" - в Маями и Индиън Уелс. Зверев и Федерер вече имат по две победи в двубоите помежду си. Преди два месеца швейцарецът спечели с 6:1, 6:3 във финала на тревата в Хале, след като година по-рано беше загубил от германеца с 6:7 (4), 7:5, 3:6 в полуфиналите на турнира. Първият им мач беше през май миналата година във втория кръг на мастърса в Рим, когато рекордьорът по титли от Големия шлем се наложи с 6:3, 7:5. Финалът в Монреал очаквано премина в скоростно темпо и кратки разигравания. Зверев сервираше изключително солидно, като вкара цели 69% от първите си сервиси и загуби само осем от 41 точки (80%), когато първото му подаване влизаше. Началният удар на Федерер беше далеч от нивото на съперника. Швейцарецът вкара само 53% първи сервис и даде на съперника шест възможности за пробив. Зверев реализира две от тях - за 3:1 в първия сет и за 4:3 във втория. Германецът на практика имаше само един тежък сервис гейм на старта на втората част. Тогава той трябваше да отразява три точки за пробив, но показа железни нерви и не спаси подаването си. Това се оказаха и единствените възможности, до които Федерер се добра в този мач. Швейцарецът остава с два трофея от канадския мастърс, като и двата бяха спечелени в Торонто - през 2004 и 2006 г. Маестрото има 26 титли от сериите \"Мастърс\", което му отрежда трето място във вечната класация след Рафаел Надал и Новак Джокович, които имат по 30.  \"Съжалявам, че не спечели в Монреал тази година. Да се надяваме, че ще играеш още много години тук. Сигурен съм, че ще спечелиш трофея\", обърна се Зверев към Федерер по време на церемонията по награждаването. Германецът, който вече има шест титли в кариерата си, ще се изкачи до рекордното в кариерата си седмо място в световната ранглиста в понеделник. Федерер остава №3, като следващата седмица на мастърса в Синсинати ще може да атакува първото място.", "date": "2017.08.14", "title": "Зверев не остави шансове на Федерер и спечели пета титла за сезона"}
{"url": "http://www.dnevnik.bg/sport/2017/08/14/3023711_triumf_za_sasht_i_krah_za_iamaika_na_svetovnoto/", "text": "САЩ спечелиха убедително класирането по медали на световното първенство по лека атлетика, а Ямайка записа най-слабото си участие от 2003 г. Американците завършиха шампионата с 10 златни, 11 сребърни и 9 бронзови отличия. Щатите взеха само един златен медал в беговите дисциплини при мъжете, но той  беше най-паметният на това първенство .  Джъстин Гатлин  свали Юсейн Болт от световния връх на 100 метра в последното индивидуално състезание в кариерата на ямаеца и на 35 години стана най-възрастният шампион в късия спринт. Крисчън Тейлър с третата си световна титла  в тройния скок и Сам Кендрикс с първия си триумф в овчарския скок донесоха другите два златни медала за САЩ при мъжете. Жените донесоха седем от десетте титли и 13 от 30-те американски отличия. Алисън Филикс спечели най-много медали в Лондон - два златни с щафетите на 4х100 и 4х400 метра и бронз на 400 метра. Тя вече е рекордьор по брой отличия от световни първенства по лека атлетика - 16, като изпревари Мерлин Оти (14) и Юсейн Болт (14). С два златни медала от Лондон си тръгнаха още две американки -  Тори Боуи, на 100  и 4х100 метра, и  Филис Франис, на 400  и 4х400 метра. Кори Картър и Далайла Мухамад окупираха първите две места на 400 метра с препятствия, а Ема Кобърн и Кортни Фрерихс направиха историческо състезание на 3000 метра стипълчейз. Лекоатлетите на САЩ си върнаха първото място в класирането по медали, след като преди две години в Пекин спечелиха шест титли и останаха трети зад Кения (7) и Ямайка (7). Тази година кенийците завършиха втори с пет златни и общо 11 отличия. Илайджа Манангой и Фаит Кипьегон спечелиха титлите на 1500 метра, Хелен Обри детронира световната рекордьорка Алмаз Аяна на 5000 метра, Конселус Кипруто прибави злато от световно към олимпийската титла от Рио на 3000 метра с препятствия, а Джефри Кируи триумфира в мъжкия маратон. Южна Африка допълни челната тройка с три златни, един сребърен и два бронзови медала. Южноафриканците бяха впечатляващи в Лондон, като спечелиха титлите на  скок дължина  (Луво Маньонга) и  400 метра  (Уейд ван Нийкерк) при мъжете и на 800 метра (Кастер Семеня) при жените. Ван Нийкерк и Семеня спечелиха по още едно отличие - съответно сребро на 200 метра и бронз на 1500 метра. Френските лекоатлети също впечатлиха и завоюваха три титли, като останаха четвърти заради едно сребърно отличие по-малко от южноафриканците. на 39 години Йохан Диаз спечели първа световна титла на 50 км спортно ходене, сребърният медалист от Рио 2016 Кевин Майер триумфира в десетобоя, а Пиер-Амроаз Босе грабна златото на 800 метра. Домакините от Великобритания се наредиха на шеста позиция с два златни, три сребърни и един бронзов медал. Те спечелиха две титли по-малко, отколкото преди две години в Пекин. Една от тях дойде  неочаквано в щафетата на 4х100 метра при мъжете . С нов европейски рекорд и най-добри постижение за сезона британците спечелиха първата си титла в дисциплината след победа над фаворитите от САЩ. Щафетата на Ямайка, която нямаше загуба на голям шампионат от 2009 г., не успя да завърши заради контузия на Юсейн Болт. Това беше последното състезание в  кариерата на легендарния спринтьор. В последното първенство в легендарната си кариера Мо Фара донесе другото злато за домакините.  Той спечели трета поредна световна титла на 10 000 метра  и общо шести златен медал от световни първенства. 34-годишният състезател се размина за малко с безпрецедентен трети пореден дубъл, след като завърши втори на 5000 метра. Руските лекоатлети, които трябваше да участват като независими в Лондон, спечелиха шест медала и завършиха на девето място в класирането по медали. Mарич Кучина защити световната си титла на скок височина с опит от 203 см. Дария Клишина (троен скок), Данил Лисенко (скок височина), Сергей Шубенков (110 м с препятствия), Валери Пронкин (хвърляне на чук) и Сергей Широбоков (20 км спортно ходене) спечелиха сребърни медали. Ямайка раздели 16-ото място в крайното класиране с Холандия. Двете страни спечелиха по един златен медал - на  Омар Малауд на 110 метра с препятствия  и  Дафне Схипъри на 200 метра , и по три сребърни отличия. Ямайските лекоатлети не са завършвали толкова ниско в класирането от световното в Париж през 2003 г., когато бяха 24-и - без злато, с четири сребърни и два бронзови медала. От Берлин 2009 насам те неизменно бяха в челната тройка. Освен САЩ, Южна Африка и Франция голям възход бележи Китай. След като на домашния шампионат преди две години останаха едва 11-и с една титла, а през 2013 г. бяха 24-и и без златно отличие, сега китайците се наредиха на пета позиция с два златни, три сребърни и един бронзов медал. Със световни титли от Лондон си тръгнаха представители на 27 държави, а общо 43 страни спечелиха отличие. Сред тях oтново не беше България. Българските лекоатлети остават без отличие от 2001 г., когато Тереза Маринова спечели бронз в тройния скок. Най-предно класиране в Лондон записа сребърната медалистка от Рио 2016 Мирела Демирева -  седмо място в скока на височина . Това беше един от двата български финала в Лондон. Другият беше в скока на височина при мъжете, където ко нтузия принуди Тихомир Иванов да се оттегли от надпреварата. Иванов е единственият български лекоатлет, който постигна личен рекорд на световното (231 см). Освен него най-добро постижение за сезона успяха да запишат само Демирева и  Ивет Лалова в спринта на 100 метра , където завърши 19-а в крайното класиране.  На 200 метра спринтьорката остана девета , на 11 стотни от място във финала. ", "date": "2017.08.14", "title": "Триумф за САЩ и крах за Ямайка на световното първенство по лека атлетика"}
{"url": "http://www.dnevnik.bg/sport/2017/08/14/3023642_valeriia_stoianova_i_rusnakut_iaroshenko_specheliha/", "text": "Валерия Стоянова и руснакът Дмитрий Ярошенко станаха шампиони в олимпийската дистанция на триатлона \"Правец ТРИ\" (1.5 км плуване, 40 км колоездене и 10 км бягане). Надпреварата, организирана от клуб \"Бегач\", се проведе за първи път, като събра над 120 участници. Състезанието премина при тежки условия, лошо време и проливен дъжд. Това принуди организаторите в по-дългата дистанция да отменят частта с плуването. Ярошенко спечели с време 1.40:49,2 часа. Почетната стълбичка допълниха Георги Вълчев с 1.45:51,8 часа и Николай Димитров с 1.48:05,7 часа. Стоянова от лекоатлетическия клуб \"Тот атлет\" (Габрово) беше над всички при жените. Родената през 1998 г. състезателка измина дистанцията за 2.10:08 часа и остави зад себе си Виктория Данова (2.15:13,3) и Зорница Даскалова (2.39:16,1). Най-бърз в оспорвания мъжки спринт (750 м плуване, 20 км колоездене и 5 км бягане) беше Христо Йовев. Той финишира за 1.08:02 часа, като изпревари Станислав Ванев с 15 секунди, а Мартин Мургин завърши трети с изоставане от 2:56 минути. Йовев и Ванев сътвориха интересна ситуация, като поеха в грешна посока при плуването. Въпреки объркването, те успяха да се коригират и бяха водачи след тази част от състезанието. Двамата пристигнаха с еднакво време и след колоезденето, но Йовев отвори аванс в бягането. Победител при жените в спринта стана Боряна Мусева с 1.31:34 часа, като след нея останаха Евелина Златанова-Казакова (+3:44) и Вилиана Вълканова (+10:55). \"Имаше над 120 стартирали, което го прави най-големият триатлон в България. Въпреки лошите метеорологични условия, всички си изкараха добре. Както каза един от ветераните: \"Ако беше слънчево, нямаше да се получи по-добро състезание\", заяви председателят на клуб \"Бегач\" Еленко Еленков пред \"Дневник\". Той иска триатлонът да се състои и догодина. Според него организирането на подобни прояви ще привлече повече хора към масовия спорт. ", "date": "2017.08.14", "title": "Валерия Стоянова и руснакът Ярошенко спечелиха дъждовния триатлон \"Правец ТРИ\""}
{"url": "http://www.dnevnik.bg/biznes/2017/08/14/3020426_finansovoto_ministerstvo_zalaga_novi_iziskvaniia_kum/", "text": "Министерството на финансите предлага нов закон за пазарите на финансови инструменти, с който въвежда допълнителни правила в работата на инвестиционните посредници. Проектът е оповестен в портала за обществено обсъждане и ще остане там до 7 септември. Вносител е Министерството на финансите. Поне двама да управляват посредниците Предвижда се инвестиционният посредник да се управлява и представлява съвместно най-малко от двама души. Въведени са детайлни изисквания за добра репутация, професионална квалификация и опит на членовете на управителните и контролните органи на инвестиционния посредник. Запазва се и досега съществуващият режим на одобрение на членовете на управителните и контролните органи на инвестиционния посредник. Заради значимостта на това правомощие се предлага Комисията за финансов надзор, като колективен орган, да издава одобренията, а не както е до момента – одобрението да се издава от заместник-председателя на комисията, ръководещ управление \"Надзор на инвестиционната дейност\". Запазва се лицензионният режим за инвестиционните посредници. Процедурата по издаване на лиценз на инвестиционен посредник, по отказ и отнемане на лиценз се прецизира, без да се променя съществено спрямо сега действащия ред. Документите, изисквани за издаване на лиценз, предстои да се определят с регламент на ЕС. Обвързани агенти ще работят от името на посредниците Нов момент в предлагания законопроект е възможността инвестиционните посредници да сключват договори с обвързани агенти. Обвързаният агент може да бъде физическо лице или търговско дружество, което срещу възнаграждение може да предоставя определени услуги от името на един инвестиционен посредник и на негова пълна и безусловна отговорност. Законопроектът предвижда обвързаните агенти да се регистрират в Комисията за финансов надзор, след като удостоверят, че отговарят на нормативно установените изисквания за образование, опит и добра репутация. Въведени са изисквания за отговорността на инвестиционния посредник за дейността на обвързаните агенти, с които има сключен договор, както и за осъществяване на контрол върху тяхната дейност. На практика инвестиционните посредници ще носят пълна отговорност за действията на агентите. Инвестиционните посредници, които имат седалище в държава извън ЕС, подлежат на лицензиране от Комисията за финансов надзор, за да могат да работят в България. Нов регламент при придобиване В проекта детайлно се регламентирани ситуациите, при които се придобива инвестиционен посредник Както и случаите, свързани с придобиването и увеличаването на квалифицирано участие в инвестиционен посредник. Комисията за финансов надзор (а не заместник-председателят на комисията, ръководещ управление \"Надзор на инвестиционната дейност\") ще се произнася с решение при такива казуси. В проекта са определени и изисквания за вътрешна отчетност, вътрешен контрол, функция по съответствие с нормативните изисквания, управление на рисковете, вътрешен одит, политики за възнагражденията, лични сделки, възлагане на важни оперативни функции на трети лица, управлението на конфликти на интереси и др. Иска се компетентност от даващите съвети на клиенти Предвид сложността и постоянните нововъведения при създаването на инвестиционните продукти е въведено и задължение служителите на инвестиционните посредници, които предоставят съвети или предлагат инвестиционни продукти на непрофесионални клиенти, да притежават необходимите знания и компетентност по предлаганите продукти. Предвидени са изисквания към информацията, която инвестиционният посредник е длъжен да предоставя на клиентите и потенциалните клиенти, както и за извършване на оценка за уместност и целесъобразност. Проектът изисква сключването на договор за извършване на инвестиционни услуги и дейности и създаване на досие на клиентите на инвестиционните посредници. Въведено е задължение, когато изпълнява нареждане на клиент, инвестиционният посредник да предприема всички необходими стъпки за получаване на възможно най-добрия резултат за клиента, като отчита цената, разходите, бързината на изпълнение на нареждането, вероятността за изпълнение и сетълмент, и всички други обстоятелства, свързани с изпълнението на нареждането. Търговия по алгоритъм Нов момент спрямо настоящата уредба е въвеждането на изисквания, които инвестиционните посредници трябва да спазват при използването на така наречената алгоритмична търговия. Развитието на технологиите през последното десетилетие позволяват участниците на финансовите пазари да ползват алгоритмична търговия, при която компютърен алгоритъм определя автоматично елементите на нареждането при ограничена или нулева човешка намеса. От посредниците се изисква при този механизъм да гарантират, че системата, която използват, има достатъчен капацитет, работи при определени подходящи лимити и прагове за търговия, не допуска да се подават грешни нареждания. Пазари за растеж Проектът предвижда възможността да се създаде нов вид многостранна система за търговия – пазар за растеж. При него не по-малко от 50 на сто от емитентите, чиито финансови инструменти са допуснати до търговия на това място за търговия, трябва да са малки и средни предприятия. Създаването и функционирането на пазари за растеж ще насърчи малкия и средния бизнес да набира капитал чрез капиталовия пазар в страната, мотивират предложението си вносителите. Тези пазари се регистрират от Комисията за финансов надзор по предложение на съответния инвестиционен посредник.", "date": "2017.08.14", "title": "Финансовото министерство залага нови изисквания към инвестиционните посредници"}
{"url": "http://www.dnevnik.bg/analizi/2017/08/14/3021660_dadena_duma_balon_na_viatura/", "text": "Много се шуми по случая с  Калиакра . Много мнения се изказват. Много врагове на народа излиза, че пъплели около този казус. Поне ако вярваме на това, което се пише из медии. Както все по-често напоследък, един от основните врагове на народа се оказват еколозите, които уж се нареждали челните редици на борбата срещу икономическото развитие. Те са описвани като еко фундаменталисти. Като зелени талибани, които са готови да пожертват всяка потенциална инфраструктура или възможност за строеж, водени от своите подмолни и безспорно прозападни възгледи (в които прозира духът на Сатаната или по-точно на Сорос). Какво от това, че вечер, когато седне пред ракийката и салатката и по радиото пуснат \"Хубава си, моя горо\", на средностатистическия българин му става мило и драго. Че и някоя сълза може да пусне, защото знае как нелегалната сеч беснее из горите на скърбящата родина. А стане ли дума за строежи по морето и планините, традиционно започват да се правят пищни сравнения. Пирин се издига редом до Алпите. Красивото, но скромно Черноморие се мери с плажните ивици на Гърция и Турция, което е до голяма степен смехотворно. Просто мащабите са различни... Планините ни са уникални, но не са Алпите. А България е на едно море, напук на всички популярни националистически тениски, които прокламират невъзможното връщане на безвъзвратно отишлото си минало. Заинтересованите от потенциалните строежи и икономическо развитие лица така и не могат да проумеят, че огромна част от критиките и недоволството към тяхното \"облагородяване\" на все по-малко девствената българска земя, идват от загрижени граждани, които сериозно се притесняват плажната ни ивица да не стане като един гигантски Слънчев бряг. Да не се превърне в зона за алкохолен туризъм, в която чуждестранни младежи да си устройват различни по мащаб вакханалии. Не, твърдят, нямало да стане така. Но кой може да даде подобна гаранция в държава, в която политиците днес твърдят едно, а утре със същата енергия се впускат да защитават тъкмо обратното? А масовата липса на памет не помага положението да стане по-розово. Народът може би не е толкова обществено ангажиран, колкото ни се иска, но със сигурност не спи. На него отдавна му е ясно, че що се отнася до \"развитие на туризма\", визията на българския бизнес и нашите любими управници е: всичко що е природа с бетон да залива. Огромна част от плажната ни ивица вече е бетонирана. Това ли трябва да е съдбата и на малкото останали по-диви места? Трябва ли любителите на различния туризъм масово да се спасяват към Гърция през лятото, което така или иначе се очертава като повсеместна тенденция. Българинът да побегне в чужбина, докато чуждият турист беснее над бащиното огнище... За \"Натура 2000\" се говори от години. Още от казуса с Иракли и масовите протести, които доведоха до създаването на партията \"Зелените\". Още от спорния лифт към Седемте езера, които именно след неговото построяване са застрашени от прекалено големия туристически поток. Още от казусите, свързани с Банско и с Витоша. Да вземем само случая с Иракли. Колко пъти през годините заплахата за застрояването на плажа се появяваше, въпреки привидно спечелената преди това битка? Колко пъти трябва да се повтарят едни и същи неща, а управниците с добре заучен маниер да се усмихват, да кимат и да повтарят как ще решат проблема, за да разберем след няколко месеца, че всичко, което им е било казано им е влязло през едното ухо само за да излезе през другото? И каква е тази повсеместна изненада от възможните глоби от страна на Европейския съюз? Нима една шепа народ, която периодично бива оплювана, не тръби от години, че санкции рано или късно ще има? Нима това не е само един от многобройните случаи? Ами какво правим с Несебър, презастрояването и възможността градът да излезе от списъка на ЮНЕСКО? Какво правим с всички натрупали се казуси? Нищо! Говорим си, както сме свикнали. Усмихваме се. Надяваме се, че ще ни отмине тази чаша. И безотговорно правим това, което ни душа иска. Само дето май сме заменили душата с вездесъщия портфейл, джоб, банкова сметка. Работим с всички валути. Ако трябва може да обърнем доларите или еврата дори в суджуци. Важното е келепир да има! Наложилата се формула е тази на преливането от пусто в празно. Подреждането на красиви думи в красиви изречения, зад които няма никакво желание за каквито и да било действия. За българите е ясно – те отдавна не вярват на думите на политиците, но правилата са такива, че говорене трябва да има. Защото трябва да се създава илюзия за политика, колкото и бутафорна и аматьорска да е тя. С ЕС е друго. За тях са предназначени десетки усмивки и ласкави фрази, малко от които имат нещо общо с действителността. Протягаме ръце към еврофондовете. Забележете само на колко места в България има пътища, градинки, сгради и какви ли не обекти, за които са използвани европейски пари. В същото време напълно безотговорно забравяме да спазваме ангажименти като тези, свързани с \"Натура 2000\". А когато ни кажат в очите, че санкции ще има, се правим на изненадани и вдигаме шум до небесата. Интересно е докога ли можем да кретаме по този начин? Колко време още ЕС може да търпи некоректното ни поведение? Няма ли най-сетне да издърпат ушите на политиците ни така, че да се засрамят поне малко и някъде в черната бездна на техните мътни съзнания да светне крушката с надпис: \"Не трябва да правя така!\" Най-вероятно не. Всички помним какво стана с мерцедеса на Лозан Панов и как прокуратурата обвини фирмата производител за разхлабения болт. Знаем и какви са обичайните реакции на българските политици, след като ЕС ни дръпне едно конско за затлачилата се съдебна реформа или за нещо друго: няма нищо страшно, всъщност ЕС забелязва, че се движим в правилната посока, просто ни обръща внимание, че трябва да сме по-бързи. Подписаните споразумения трябва да се спазват, вместо да се чудим само как да минем по тънката лайстна. Толкова време се движим именно по нея и резултатът всички го виждаме: една държава, в която решенията се вземат въз основа на шуробаджанащина, спонтанност и в търсене на по-малкото съпротивление. Без каквато и да е визия в дългосрочен план. Дано само по-скоро разберем, че така не става. Защото за да имаме бъдеще, трябва да работим върху настоящето си и да не забравяме миналото. И политическото говорене да е равно на политическите действия. Ако думите и обещанията продължават да бъдат балони, те рано или късно ще се спукат. За което ще плащаме всички. А не само тези, които са ги надули.", "date": "2017.08.14", "title": "Дадена дума, балон на вятъра"}
{"url": "http://www.dnevnik.bg/photos/2017/08/14/3023643_fotogaleriia_pojarnikarsko_tango_s_bankianski_sudjuk_i/", "text": "В началото на седмицата \"Дневник\" представя традиционната класация на избраните сред препоръчваните комикси. Препоръчвания: 6", "date": "2017.08.14", "title": "Фотогалерия: Пожарникарско танго с банкянски суджук и още препоръчвани комикси"}
{"url": "http://www.dnevnik.bg/intervju/2017/08/14/3022035_slavica_sviderska_izdatel_ot_makedoniia_stavame_vse/", "text": "- Мисля, че ставаме все по-смели и по-любопитни - отваряме се за съседната култура и представите за творчеството, които тя ни предлага. Ако оставим настрана търсенето на нови познания и естетически ценности, съседните и изобщо другите култури винаги са огледало и коректив - там можем да се видим в друга перспектива, с нашите достойнства и слабости. Също така, в миналото имахме исторически и политически пречки пред взаимното опознаване и възприемането на културни ценности. Мисля, че правим сериозни стъпки да ги преодолеем. Издателската ни къща \"Восток\" се насочва към превеждането и популяризирането на книги, написани на славянски езици, включително на български. - \"Крали Марко\" от изтъкнатия автор Владимир Левчев е забележителен постмодерен роман, поставя много парливи въпроси. Това са въпросите за индивидуалността и общността, за историята и създаването на идентичности. Този роман отхвърля всички възгледи за абсолютни и непроменяеми идентичности и наративи, показвайки тяхната относителност, флуидност, зависимостта от гледната точка, преплитането и оплитането на \"обективните\" разкази със субективните и с емоционални състояния. Значимо освен това е, че авторът показва невъзможността да се отдели историята от творческите пориви на анонимния автор, на народния певец, онзи, който втъкава историческите случки в приказка, легенда или песен. Тъкмо представеното от него става ключово за историческото описание, което винаги претендира за неутралност и обективност. Като читател най-много ме трогна главата \"Крали Марко във Влашко\" Тя е myse en abyme /разказ в разказа/ за целия роман, описание на човешкото страдание и болка, когато човек се среща с новото време, а новото време носи прогрес, що се отнася до усъвършенстване на технологиите за взаимно унищожение, а същевременно - регрес, когато става дума за баланса на силите и опасностите - времето, когато силата, която имаш, не е нищо в свят, който може да те убие с едно метално зърно. - Мисля, че културните и естетически ценности могат да прескочат ограниченията от исторически, обществен или политически характер. Понякога е нужно повече време, но артистите винаги намират своя път. Затварянето в собствената ниша никога не е било успешна културна, нито политическа стратегия. Най-важното в общия философски смисъл, онова, което може да се направи, е отварянето към Другия. Само така можем да станем по-добри и духовно по-богати. - Всяка власт има своите намерения, възгледи и стратегии за културата. Така е било преди, така е и сега. Ако не бяха различните културни стратегии на различните исторически и географски системи, човечеството нямаше да наследи толкова богато културно наследство. Разбира се, всяка система създава и ценни, и по-малко ценни културни блага, а онова, което е най-ценно, ще остане. Колкото до новия министър Роберт Алагьозовски, оптимист съм за неговата културна политика. Той е извънредно образован, културолог и автор, надявам се, че съзидателната енергия, която носи, ще се отрази, ще се почувства в новите културни стратегии и политики. - Да препоръчам петима македонски писатели? Изборът ми ще падне върху двама от най-младото поколение македонски прозаици - Михайло Свидерски и Петър Андоновски. От поетите - Владимир Малтиновски /от по-младите/ и бардовете Радован Павловски и Петре М. Андреевски.", "date": "2017.08.14", "title": "Славица Свидерска, издател от Македония: Ставаме все по-смели и любопитни, отваряме се за съседната култура"}
{"url": "http://www.dnevnik.bg/sviat/2017/08/14/3023015_nova_programa_na_jutjub_premahva_ekstremistki_videa_no/", "text": "Платформата за споделяне на видеа \"Ютюб\" (YouTube) е критикувана заради нова, базирана на изкуствен интелект програма, която трие видеа, смятани за \"екстремистки\" по съдържание. Причината е, че според организации, наблюдаващи конфликти в различни точки на света, и няколко медийни организации методът унищожава материал за извършени \"военни престъпления\" в Близкия изток или такива, които биха могли да послужат в бъдещи съдебни процеси. Само дни преди програмата да заработи, собственикът на \"Ютюб\" - \"Гугъл\" - обяви създаването ѝ и каза, че тя ще може да открива и отбелязва \"екстремистки\" видеа без никаква човешка намеса, които после се изтриват от архивите. Групите, които самостоятелно разследват потенциални случаи на военни престъпления, обаче предупреждават, че така вече са били премахнати както текущи доказателства (използвани в съдебното дело на Челси Манинг) и материали, изобличаващи доказани зверства (унищожаването на културни артефакти от \"Ислямска държава), така и съдържание, което може да послужи в бъдещи случаи. Orient News - сайт, който от 2008 г. публикува критични към сирийския режим новини - обяви, че целият му профил в \"Ютюб\" е бил изтрит. Същото се е случило с видеа в канала на Airwars - сайт, който наблюдава кампанията на международната коалиция срещу \"Ислямска държава\". Платформата за споделяне на видеа впоследствие възстановила материалите, показващи основно въздушни удари. Засегнати са и авторитетната разследваща мрежа Bellingcat, както и базираният в Лондон портал за близкоизточни новини Middle East Eye (MEE). От ръководството им съобщават, че част от видеата им са били премахнати без предупреждение, някои - възстановени с възрастово ограничение. MEE цитира съобщения от \"Ютюб\", според които платформата временно е наложила \"наказание\" на портала заради видеа, които показват самоубийствени атаки срещу иракските сили в Мосул или предполагаеми случаи на насилие, извършвано от египетски войници. Същото се случило и с достъпното и на други места в Интернет и  излъчвано от международните медии  видео с разрушаването на древния Нимруд. \"По-точни от хората\" \"Ютюб\" от месеци е под все по-голям  натиск  зради наличието на видеа от групи като \"Ал Кайда\" и \"Ислямска държава\", както и от крайнодесни организации и възможността реклами на клиенти да се появят в непосредствена близост до тях. Голяма част от материалите, за които са подавани подобни сигнали, имат откровено екстремистки послания - от проповядване на джихад и сцени на подобно насилие до неонацистки сбирки. След като някои рекламодатели се изтеглиха от  платформата  и от други продукти на \"Гугъл\", \"Ютюб\" обяви, че засилва използването на изкуствен интелект, за да обработва качваното онлайн съдържание. Същевременно според в. \"Таймс\" се разработва възможността платформата да дава на рекламодателите по-голям контрол върху избора къде да се появява съдържанието, за което плащат. В началото на август \"Ютюб\"  обяви  в блога си, че новата технология, използваща \"машинно самообучение\", ще може да премахва свързано с тероризъм и екстремизъм съдържание и ще може лесно да се самоусъвършенства, \"Макар тези инструменти да не са съвършени и да не са подходящи за всички случаи, системите ни в много случаи са доказвали, че са по-точни от хората в отбелязването на видеа, които трябва да бъдат изтрити.\" Според публикацията \"над 75% от видеата, които (програмата) е премахнала през последния месец, са свалени, преди да са получили и едно отбелязване от потребител човек.\" Според Middle East Eye премахнатите акаунти, свързани с гражданската война в Сирия, са десетки. Съдържанието на някои включва насилие, но други се фокусират върху политика или представляват интервюта с лица, замесени в конфликта. \"Ютюб\" отказва да коментира отделни случаи, свързани с изтриване на подобни видеа. През юни \"Гугъл\" публикува плана си за борба с екстремисткото съдържание, който освен активиране на програмата с изкуствен интелект включваше разширяване на екипа от хора, които ръчно отбелязват екстремистки видеа и до премахване на възможността потребители, които публикуват съдържание с крайни религиозни или етнически послания, да получават рекламни приходи от посещенията на съответните видеа.", "date": "2017.08.14", "title": "Нова програма на \"Ютюб\" премахва екстремистки видеа, но притеснява активисти"}
{"url": "http://www.dnevnik.bg/sviat/2017/08/14/3023780_spored_direktora_na_cru_niama_opasnost_ot_voina_sus/", "text": "Директорът на ЦРУ Майк Помпейо смята, че няма непосредствена опасност от конфронтация със Северна Корея, но че възможността от война с изолираната комунистическа държава е по-голяма отколкото преди десетина години, съобщава БТА. Помпейо заяви, че стремежът на Пхенян да се сдобие с балистична ракета с ядрена бойна глава, способна да достига до територията на САЩ, \"е много голяма заплаха и правителството се отнася с голяма сериозност към нея\". Подобно мнение сподели и съветникът на президента Доналд Тръмп по въпросите на националната сигурност Ейч Ар Макмастър. \"Не сме по-близо до война в сравнение с преди една седмица, но много по-близо отколкото преди десетина години\", обяви Макмастър. Помолен да направи психологически портрет на севернокорейския лидер Ким Чен-ун директорът на ЦРУ каза, че го смята за \"разумен\" въпреки поведението, което показа по време на ескалиращото напрежение със САЩ. Помпейо изрази увереност, че Ким ще осъзнае, че не желае военна конфронтация с Вашингтон. Преди време Доналд Тръмп заяви, че на Ким Чен-ун \"му сече пипето\".", "date": "2017.08.14", "title": "Според директора на ЦРУ няма опасност от война със Северна Корея"}
{"url": "http://www.dnevnik.bg/sport/2017/08/14/3023781_kralev_posuvetva_silvio_danailov_da_ne_bude/", "text": "Бившият президент на Българската федерация по шах (БФШ) Силвио Данаилов не трябва да бъде освобождаван от отговорност, смята министърът на младежта и спорта Красен Кралев. \"Съветвам хората, понеже знам, че ще има общо събрание, да не освобождават Силвио Данаилов и изпълнителния директор (Николай Велчев) от отговорност. Защото този път ще бъде извървян до края\", каза Кралев пред БНТ. Думите му идват дни след  отнемането на лиценза на шахматната федерация  заради финансовите злоупотреби. Организацията не спази последния срок за връщане на 2.1 млн. лева, които според проверката на министерството са били изхарчени нецелесъобразно. \"Всички документи, които сме събрали, ще бъдат предадени в прокуратурата, за да може те да се произнесат от гледна точка на това кой носи отговорност и как ще си я понесе\", добави Кралев. По думите му това е най-значимият случай на злоупотреба с публични средства в областта на спорта. \"Компромиси могат да се правят, когато има сбъркана фактура, когато има сбъркана отчетност. Във всички федерации допускат грешки\", посочи министърът. Според него става дума за \"планирана операция за източването на пари\". \"Първо, никога в такъв голям размер, второ, тук говорим за целенасочено планирана операция за източването на тези пари. Няма как  да регистрираш офшорна компания със същото име в Словения , да дадеш данните на компанията и сметката. Да искаш от тях да ти плащат там и да не е планирана операция и да е случайност. И президентът на федерацията тогава Силвио Данаилов, и изпълнителният директор Николай Велчев прекрасно са знаели какво се случва\", каза Кралев. В периода 2011 – 2014 г. държавата отпусна малко над 2 млн. лева за плащане на такси за провеждане на първенства и турнири към Европейския шахматен съюз (ЕШС). По това време президент на БФШ и на ЕШС беше Данаилов. Проверката показа, че парите са преведени в офшорна сметка, представена за официалната сметка на ЕШС.", "date": "2017.08.14", "title": "Кралев посъветва Силвио Данаилов да не бъде освобождаван от отговорност в шаха"}
{"url": "http://www.dnevnik.bg/citat_na_deniia/2017/08/14/3023784_citat_na_denia_dnes_bulgarskoto_chernomorie_e/", "text": "Това заяви пред БНТ министърът на околната среда и водите Нено Димов. По думите му туризмът до голяма степен е реклама и всеки собственик на хотел или концесионер на плаж трябва да прави така, че да кара хората да се връщат при него и догодина. Димов обясни, че след края на летния сезон започва разширяването на пречиствателните станции в Златни пясъци, Китен и Приморско. Това щяло да стане с европейски пари. Освен това се подготвял устройствен план на община Царево. Екоминистърът каза още, че  ще има прекартиране на защитена зона \"Комплекс Калиакра\" . Процесът обаче щял да отнеме няколко месеца. За прекартирането ще бъдат привлечени международно признати учени.", "date": "2017.08.14", "title": "Цитат на деня: Днес българското Черноморие е неузнаваемо по-добре от преди 20 години"}
{"url": "http://www.dnevnik.bg/sport/2017/08/14/3023785_ronaldo_e_zastrashen_ot_nakazanie_za_13_macha_zaradi/", "text": "Звездата на \"Реал\" (Мадрид) Кристиано Роналдо е застрашен да пропусне общо до 13 мача заради изгонването си в  първия мач с \"Барселона\" (3:1)  от спора за Суперкупата на Испания. Португалецът получи два жълти картона в края на срещата, вторият от които за симулация. След това нападателят бутна съдията Бургос Бенгоечея. Именно заради тази постъпка той може да бъде наказан с между четири и 12 мача, като заради самия червен картон ще пропусне още един двубой, посочва \"Марка\". Според изданието при подобни случаи практиката е играчите да бъдат санкционирани за по четири мача. Това значи, че Роналдо ще пропусне реванша с \"Барселона\", както и първите четири срещи в първенството - с \"Депортиво\", \"Валенсия\", \"Хетафе\" и \"Реал сосиедад\". Треньорът на мадридчани Зинедин Зидан заяви, че е притеснен от изгонването на Роналдо. \"Както винаги, няма да се бъркам в работата на съдията. Направихме голям мач. Притеснява ме отстраняването на Роналдо - вероятно няма дузпа, но картонът (за симулация) е малко силен. Но не можем да го променим, въпреки че ще опитаме да направим така, че да играе в сряда\", каза французинът.", "date": "2017.08.14", "title": "Роналдо е застрашен от наказание за 13 мача заради изгонването срещу \"Барселона\""}
{"url": "http://www.dnevnik.bg/sviat/2017/08/14/3023786_sasht_moje_da_nalojat_ogranicheniia_na_pridvijvaneto/", "text": "САЩ може да съкратят двойно радиуса на придвижване на руските дипломати, работещи на територията на страната, съобщава руският вестник \"Известия\", като се позовава на информирани дипломатически източници, съобщава БТА. Става дума за съкращаване на сегашния периметър от 40 км до 16-24 км. Служителите от дипломатическите мисии са длъжни да уведомяват Държавния департамент три работни дни предварително, че планират да пътуват на по-голямо разстояние. Според източниците на вестника това е една от възможните ответни мерки, които се обсъждат във Вашингтон. Сега действащото ограничение, въведено от администрацията на Барак Обама, се отнася до дипломатите от среден и по-нисък ранг. За съветниците и дипломатите от по-висок ранг тази норма не важи. По-рано \"Комерсант\" съобщи за друга вероятна стъпка на американската страна - затваряне на едно от консулствата на Русия в САЩ. Източниците на \"Известия\" отбелязват, че този вариант също се разглежда от Държавния департамент, като се смята за най-мек. Освен това във Вашингтон, според източниците на вестника, се обсъжда и възможността за експулсиране на още една група руски дипломати. Според експертите всяка ограничителна мярка, която американските власти наложат, ще повлече реципрочен отговор от Москва. Очаква се САЩ да обявят окончателното си решение до 1 септември.", "date": "2017.08.14", "title": "САЩ може да наложат ограничения на придвижването на част от руските дипломати"}
{"url": "http://www.dnevnik.bg/photos/2017/08/14/3022892_fotogaleriia_da_rabotish_rusalka/", "text": "Жените в Бразилия нямат афинитет към ски-пистите. Все повече от тях се насочват към плуването с костюм на русалка. Хората се чудят дали това ще бъде следващата фитнес лудост.", "date": "2017.08.14", "title": "Фотогалерия: Да работиш русалка"}
{"url": "http://www.dnevnik.bg/bulgaria/2017/08/14/3023828_zashto_ne_ni_kazaha_prez_mart_che_v_slunchev_briag/", "text": "Управителите на две от заведенията в Слънчев бряг, които  бяха проверени от вицепремиера Валери Симеонов през уикенда  заради шума, обявиха пред Нова телевизия, че акцията е е била показна и нарочена. Те обявиха, че до сега не са открити никакви нарушения в работата им. През уикенда във \"Фейсбук\" бяха разпространени няколко видеа, на които се вижда, че екипите на вицепремиера са спрели озвучаването в клуб \"Бедрум бийч\". В едно от видеата посетителите на заведението скандират \"оставка\" и \"каналджия\" по адрес на Валери Симеонов. Преди това екипът на Симеонов конфискува озвучителни уредби в \"Оксижен\", като дори арестува DJ Станчо и конфискува лаптопа му, от който е пускана музиката. \"Проблемът е в това, че компетентните органи трябваше да излязат през март или април с решение, че политиката в този комплекс се променя и ще се търси тишина. Така ние оставаме излъани. Не може в края на юли институциите да решат да бъде тихо\", заяви управителят на \"Оксижен\" Данаил Петков. От своя страна управителят на \"Бедрум\" Веселин Борисов уточни, че Симеонов лично му е казал, че след полунощ заведението нямало право да работи според общинските наредби. Борисов добави, че в съда ще докажат, че могат да работят и след посочения час и попита кой ще поеме загубите от спирането на музиката в клуба. \"Нарушаването на нощната тишина е много абстрактно понятие. Проверката беше с полицейско разпореждане за спиране на музиката и без право да се защитим\", каза още Борисов. Председателят на \"Съюза на собствениците в Слънчев бряг\" Елена Иванов обяви, че през седмицата ще има среща на управителния съвет, след която ще излязат с официална позиция за случилото се през уикенда. Според нея най-потърпевши са туристите, които са решили да оставят парите си в България, а някой сякаш ги подтиквал да ги дават в чужбина.", "date": "2017.08.14", "title": "Защо не ни казаха през март, че в Слънчев бряг ще се пази тишина, питат от проверяваните заведения"}
{"url": "http://www.dnevnik.bg/sport/2017/08/14/3023834_fotogaleriia_poslednoto_shou_na_svetkavicata_ot_iamaika/", "text": "Голямата звезда на световната атлетика Юсейн Болт се сбогува с публиката и сложи точка на кариерата си. Последното шоу на Светкавицата от Ямайка беше в Лондон, където се проведе световното първенство.", "date": "2017.08.14", "title": "Фотогалерия: Последното шоу на Светкавицата от Ямайка"}
{"url": "http://www.dnevnik.bg/zdrave/2017/08/14/3023850_poddurjaneto_na_komunikaciite_s_lineikite_shte/", "text": "Линейките на \"Спешна помощ\" в страната няма да остават без комуникационна система, запис на обаждания и джипиес проследяване. Това се разбра от представител на Консорциум \"Електронно здравеопазване\" - фирмата, която досега поддържаше системата. Договорът с нея изтече на 22 юли и тя е предупредила здравното министерство, че от днес, 14 август поетапно спира поддръжката. Дотку се стигна и заради забавяне от страна на министерството да обяви нов конкурс. \"Променихме решението си, защото сме социално отговорни компании – всичките, които участваме в този консорциум. За да бъдат служителите на \"Спешна помощ\" и гражданите спокойни, решихме да продължим да поддържаме системата до избирането на нов доставчик\", обяви пред БиТиВи Любомир Петров, представител на консорциума. Консорциумът ще работи за своя сметка докато трае процедурата по избор на нова компания. Според Петров това може да продължи до 2- месеца.", "date": "2017.08.14", "title": "Поддържането на комуникациите с линейките ще продължи въпреки изтеклия договор"}
{"url": "http://www.dnevnik.bg/photos/2017/08/14/3022641_fotogaleriia_v_izrael_proizvedoha_purvoto_kasher_uiski/", "text": "Спиртоварната \"Мляко и мед\" в Тел Авив ще предложи скоро на пазара първото произведено в Израел уиски. Освен това то е създадено и по правилата за кашер храна. Засега на онлайн търг ще бъдат предложени 100 бутилки от 3-годишното малцово уиски, а други 291 бутилки се продават в района, разказва \"Ройтерс\". Агенцията допълва, че в Израел пазарът за алкохолни напитки се доминира от винарните, но напоследък набират скорост микроспиртоварни. От \"Мляко и мед\" разчитат и на растящия интерес по света за колекциониране на уиски от различни места и климат. Според компанията заради горещия и влажен климат в Тел Авив уискито ѝ отлежава два и половина пъти по-бързо в сравнение с Шотландия.", "date": "2017.08.14", "title": "Фотогалерия: В Израел произведоха първото кашер уиски"}
{"url": "http://www.dnevnik.bg/biznes/2017/08/14/3023854_letishte_sofiia_otchete_rekorden_rust_na_prevozenite/", "text": "За първите седем месеца на годината през летище София са преминали 3 747 596 пътници, което е рекордно увеличение от 42% спрямо същия период на миналата година, съобщават от компанията. Само през юли обслужените пътници са над 611 хил. През Терминал 2 са преминали 65% от пътниците, а през Терминал 1 – останалите 35%. От есента на миналата година броят на маршрутите, по които летят авиокомпании от София, се увеличи значително, което със сигурност е допринесло за тези резултати. С 33% е нараснал броят на пътуващите по редовни международни линии, а тези по вътрешни са се увеличили с 57% предвид интензивния летен сезон. И през юли чартърите бележат ръст от 12% спрямо същия период на миналата година, сочат данните на летището. Общо 5219 самолета са били обслужени на летището в София през юли, което е с близо 10% повече от предходната година. Увеличението се дължи предимно на полетите по международни редовни линии. Обработените товари през юли са общо 1771 тона товарни и пощенски пратки, от които 58% са превозени с товарни самолети, а останалите - с пътнически. Не се посочва сравнение на данните с предходни периоди.", "date": "2017.08.14", "title": "Летище София отчете рекорден ръст на превозените пътници"}
{"url": "http://www.dnevnik.bg/sviat/2017/08/14/3023860_nad_221_mlrd_evro_ot_belgiia_sa_preminali_v_danuchni/", "text": "Осемстотин петдесет и три белгийски компании са изпратили над 221 милиарда евро миналата година към данъчни убежища, съобщава белгийският в. \"Соар\" в електронното си издание. Брутният вътрешен продукт на Белгия е около 450 млрд. евро за 2015 г.  Белгия определя Монако, Британските Виржински острови, Бермудите и Каймановите острови като държави с несъществуващи или ниски данъци. Те са включени в черен списък, обединяващ 31 страни, окачествени като \"данъчни убежища\". Белгийският данъчен закон задължава всички компании да декларират всеки трансфер от над 100 000 евро годишно по банкови сметки или на лица, регистрирани в страни от този черен списък. В. \"Соар\" е поискал от данъчните служби статистически данни за такива декларирани плащания към данъчни убежища. Сред първите пет предпочитани дестинации на белгийските компания е британският остров Джърси. За отбелязване е, че Сингапур, Панама и Хонконг не фигурират в белгийския черен списък, а според в. \"Соар\" би трябвало предвид сегашния данъчен закон. Люксембург е изваден от списъка през 2016 година, отбелязва изданието. /БТА", "date": "2017.08.14", "title": "Над 221 млрд. евро от Белгия са преминали в данъчни убежища през 2016 г., пише в. \"Соар\""}
{"url": "http://www.dnevnik.bg/photos/2017/08/14/3023804_fotogaleriia_remontut_na_orlov_most_-_predizvestenoto/", "text": "В първия работен след началото на ремонта на \"Орлов мост\" задръстванията са факт.", "date": "2017.08.14", "title": "Фотогалерия: Ремонтът на \"Орлов мост\" - предизвестеното задръстване"}
{"url": "http://www.dnevnik.bg/video/2017/08/14/3023877_video_shtabut_za_preizbirane_na_trump_pusna_purvata_si/", "text": "Щабът на Доналд Тръмп за преизбирането му за президент пусна първата телевизионна реклама - 30-секунден клип, отправящ нападки срещу демократите и възхваляващ постиженията му през първите седем месеца на поста, предадоха \"Ройтерс\" и БТА. Тръмп обяви, че  ще се бори за преизбиране  почти веднага след като положи клетва като президент - необичайна стъпка, която обаче му позволи да започне агитация много преди следващите президентски избори през ноември 2020 г. Обикновено президентите новаци изчакват две години, преди да се кандидатират официално за преизбиране, посочва \"Асошиейтед прес\". От кампанията на президента отказаха да отговорят колко пари са похарчени за рекламата или защо са решили да я пуснат точно този уикенд. В нея се отбелязва, че Тръмп е създал работни места и е подпомогнал финансовите пазари след идването си в Белия дом. \"Враговете на президента не искат той да успее, но американците казват: Да оставим президента Тръмп да си върши работата\", се казва в рекламата.  Рекламата се появява на фона на проучвания, според които Тръмп продължава да се сблъсква с  нисък рейтинг . Тя \"е адресирана пряко до американския народ и му напомня, че президентът Доналд Тръмп няма да спре да се бори за него и няма да позволи на никой да застане на пътя му, за да осигури успех за хората в нашата страна\", заяви шефът на предизборния щаб Майкъл Гласнър.  Щабът е събрал повече от 2 милиона долара от началото на годината. ", "date": "2017.08.14", "title": null}
{"url": "http://www.dnevnik.bg/bulgaria/2017/08/14/3022533_variant_za_spraviane_s_profesionalnoto_pregariane/", "text": "Изтощението по време на работа е нещо, което не бива да се пренебрегва. Когато се чувствате претоварени, задачите, с които преди сте се справяли без проблем, сега ви изглеждат като предизвикателство. Сигнал, че сте прегрели, може да бъде това, че все по-трудно успявате да се концентрирате, чувствате се изтощени след работа, слабо мотивирани сте, имате проблеми със съня или сте станали по-раздразнителни от нормалното. Професионалното прегаряне се отразява най-вече върху емоционалното състояние. За да не се стига до крайности, е нужно  да вземете мерки . Реалистичното осъзнаване на ситуацията е първата стъпка за справяне с проблема. Задайте си въпроса кое ви кара да се чувствате претоварени. Може би напоследък прекарвате твърде много часове на работа и имате прекалено много задачи, което неизменно води до стрес? Ако това е така - захващайте се с приоритетните задачи, а другите ги делегирайте. Опитайте се след края на работния ден и през уикендите да се дистанцирате от работата и правете нещата, които ви носят удоволствие. В офиса прекарвайте време с колегите, които са ви симпатични, те ще ви помогнат да се разсеете. И все пак няма работа, която да ви струва здравето. Ако претоварването се е превърнало в нещо постоянно, може би това е знак, че трябва да си потърсите ново място. Препоръчваме ви да разгледате топ обявите за работа на  Karieri.bg .  търси  Public Sector Auditor  търси: Експерт в отдел \"Ковчежничество\", отдел \"Анализи\" Експерт в отдел \"Ковчежничество\", отдел \"Инвестиции\" Юрисконсулт в дирекция \"Обществени поръчки\"  търси  Кариерен консултант (по заместване)  търси  Младши специалист \"Първо ниво обслужване на мобилни услуги\"  търси  Director of Operations  търси  Marketing Professional  търси  Leiter Produktion (m/w)  търси  ETRM Business Analyst  търси  Sales Coordinator  търси  Management Assistant", "date": "2017.08.14", "title": "Вариант за справяне с професионалното прегаряне"}
{"url": "http://www.dnevnik.bg/analizi/2017/08/14/3023904_prostota_svruhaktivnost_piar/", "text": "Някога, когато бях секретар по националната сигурност на Първанов, се бе случило нещо много лошо в малък град с неговия кмет. По едно време ми звънна местният началник на полицейското управление. Човекът бе бесен и в същото време разтревожен. - Може ли някак да помолите президента да свика някакво спешно съвещание за нещо си, каквото и да е то, и така да извика при себе си всичките тези 6 генерали, барабар с най-генерала, за да можем да си вършим работата на спокойствие! Дошли ми тук с 12 коли и 60 човека антураж, довели ми 120 журналисти да им дават интервюта, изпотъпкаха всичко в двора, където е станало произшествието, и никакви действия ние не можем да проведем! Имам чувството, че са се изсипали при нас, за да заличат всякакви следи от престъплението! Да се махнат оттук, та да можем поне нещо да свършим, защото каквото намерим и установим в първите часове - това ще е...", "date": "2017.08.14", "title": "Простота, свръхактивност, пиар"}
{"url": "http://www.dnevnik.bg/sviat/2017/08/14/3023910_naselenieto_na_gurciia_shte_namalee_s_2_mln_do_2050_g/", "text": "До средата на века населението на Гърция ще продължи да старее и намалява поради негативни демографски фактори. Това прогнозира Берлинският институт за населението и развитието, чието ново изследване цитира днес гръцкото издание \"Нафтемборики\". В него се прави изводът, че за периода 2011 - 2016 г. Гърция е загубила почти 3 на сто от населението си заради спадналия брой раждания на деца в резултат на икономическата криза. Берлинският институт предрича, че от близо 10.8 милиона през 2016 г. населението на Гърция ще намалее до 9.9 милиона до 2030 г. и до 8.9 милиона до 2050 г.  В изследването се отбелязва, че най-вече заради малкия брой деца, които се раждат в Гърция (около 90 000) на година, страната вече е с едно от най-застаряващите населения в Европа, тъй като над една пета от нейните жители (21%) са над 65 години. В Европа само Италия е с повече възрастни хора. Германските изследователи се позовават на досегашните демографски тенденции, като стигат до извода, че е твърде вероятно Гърция да е страната в Европа с най-лошо съотношение работещи - пенсионери до 2050 г. /БТА", "date": "2017.08.14", "title": "Населението на Гърция ще намалее с 2 млн. до 2050 г., сочи изследване"}
{"url": "http://www.dnevnik.bg/biznes/2017/08/14/3023885_vakancionnite_razhodi_podkrepiha_inflaciiata_prez_juli/", "text": "Потребителските цени са се повишили през юли с 0.3%, показват данните на Националния статистически институт (НСИ). Годишната инфлация е 1.3%. От данните се вижда, че поскъпването основно се дължи на цените на услугите в сектора на развлеченията и културата - със 7.1%, и в по-малка степен на тези в хотелите и ресторантите - с 1%. В същото време облеклото и обувките спрямо предходния месец са поевтинели с 2.8 на сто, а храните и безалкохолните напитки - с 0.1%. При храните най-видимо поскъпват маслото - с 3.6%, ябълките - с 4.2%, маргаринът - с 2.6%. Сиренето се е продавало през месеца с 1.1% по-скъпо, трайните колбаси - с 1.3%, а минералната вода - с 0.2%. Силно поевтиняване очаквано има при сезонните плодове и зеленчуци - при прасковите и кайсиите то е с 22%, картофите са по-евтини с 14.8%, а тиквичките, патладжаните и фасулът са поевтинели със 17.8%. През юли при нехранителните стоки са поевтинели облеклото (3.1%) и обувките (2.3%), както и дизеловото гориво - с 2%, а масовият бензин А95 - с 1.7%. Пропан-бутанът е поевтинял най-много - с 4.1%. През юли 2017 г. цените на лекарствените продукти са се намалили с 0.1%, а на лекарските услуги са се увеличили с 0.1%.", "date": "2017.08.14", "title": "Ваканционните разходи подкрепиха инфлацията през юли"}
{"url": "http://www.dnevnik.bg/skorost/2017/08/14/3023928_noviiat_proekt_na_infiniti_-_vduhnoven_ot_minaloto_no/", "text": "\"Инфинити\" представи елегантен електрически ретро роудстър на Конкурса за автомобилна елегантност в Пебъл бийч, Калифорния, САЩ. В духа на състезателните болиди от 40-те години на миналия век, \"Прототайп\" 9 е с открити колела. Болидът се задвижва от прототипен електромотор и батерии, като в него модерните технологии се смесват с ръчно изковани детайли. \"Прототайп\" 9, вдъхновен от първите японски болиди и по-специално състезателния \"Принс\", е R380, който неколкократно чупи рекордите за скорост през 1965 година, преди да запише победа в Гран при на Япония през 1966 г на пистата \"Фуджи\". Каросерия на новия болид е изградена от стоманени панели, поставени върху стоманена рама. Електромоторът в колата е с мощност 148 конски сили, а максималния въртящ момент е 320 Нм. Задвижващи са задните колела. Максималната скорост на \"Прототайп\" 9 е 170 км/ч, а ускорението до 100 км/ч се осъществява за 5.5 секунди. Батерията, която е с капацитет 34 киловатчаса, би могла да издържи 20 минути при сериозно пистово натоварване. Автомобилът е дълъг 4.33 метра, а спирачките използват 252 мм вентилирани дискове отпред и отзад. Теглото на болида е 890 килограма.", "date": "2017.08.14", "title": "Новият проект на \"Инфинити\" - вдъхновен от миналото, но с технологии от бъдещето"}
{"url": "http://www.dnevnik.bg/bulgaria/2017/08/14/3023927_imalo_e_nereglamentirano_podslushvane_na_politici/", "text": "Директорът на Националното бюро за контрол на специални разузнавателни средства Бойко Рашков потвърди пред \"Нова телевизия\", че е имало нерегламентирано подслушване на политици, магистрати и журналисти. На въпрос дали това се е правило с цел сплашване, натиск или шантаж, той отговори положително. Коментарът му дойде, след като Държавната агенция за национална сигурност  (ДАНС) отне достъпа до класифицирана информация на зам.-председателя на бюрото Георги Гатев.  По информация от разследването искането за отнемането на достъп е било заради връзки на Гатев с подслушания междувременно варненски съдия Светозар Георгиев, който е и съдия-докладчик по делото на варненската прокуратура срещу бизнесмена и лидер на \"Воля\" Веселин Марешки. Според Рашков всичко това се правило, за да не може ръководената от него институция да осъществява своите правомощия по закон и да се ограничи дейността му. По думите му за по-малко от 4 години от началото на работата на бюрото то е успяло да намали в пъти нерегламентираните подслушвания в страната и така те станали в съответствие с европейските стандарти. Той каза още, че органите, които искат да ограничат дейностите на бюрото, са  прокуратурата и ДАНС.  Рашков добави, че по този начин може да се стигне до безконтролно подслушване. \"До 2014 г. един от държавните органи, които безогледно искаха използване на СРС в абсолютен разрез със закона, беше ДАНС. Ежегодно е имало нерегламентирано подслушване с цел натиск и сплашване на политици, магистрати и журналисти\", заяви Рашков. Той разкритикува прокуратурата, че не е желаела да събира факти по случая с Гатев, който за него бил \"постановка\". По думите му е предложил да предостави доказателства, като е потърсил и няколко пъти главния прокурор Сотир Цацаров. Никой обаче не му обърнал внимание. \"Възраждат се някои идеи за възобновяване на разследвания срещу определени политически лица. За мен е симптоматично, че се посяга на човек на ДПС в бюрото\", каза още Гатев, припомняйки, че Гатев е избран от квотата на ДПС.", "date": "2017.08.14", "title": "Имало е нерегламентирано подслушване на политици, магистрати и журналисти, обяви Бойко Рашков"}
{"url": "http://www.dnevnik.bg/sviat/2017/08/14/3023919_djihadisti_napadnaha_turski_restorant_v_burkina_faso_i/", "text": "Най-малко 18 са загиналите при атаката срещу известен турски ресторант в столицата на Буркина Фасо, Уагадугу, каза министърът на комуникациите на страната, цитиран от Би Би Си и \"Ройтерс\". Според Реми Данджину двама нападатели, за които се смята, че са били ислямисти, са убити. По-рано властите бяха съобщили за трима атентатори. По думите на министъра антитерористичната операция продължава и е възможно окончателният брой на пострадалите и жертвите да се промени. Въоръжените мъже спрели пред заведението и открили огън по клиенти, седнали отвън. Сред убитите има и турски гражданин, потвърди турското външно министерство. Властите в Анкара съобщиха и че сред ранените в ресторант \"Азиз Истанбул\" е и друг турски гражданин. Няколко десетки души  загинаха , след като въоръжени мъже нападнаха ресторант в луксозен хотел в Уагадугу през януари 2016 г. \"Ал Кайда в Ислямския магреб\" пое отговорност за атентата. През юни нова свързана с \"Ал Кайда\" група обяви, че стои  зад атаката  в популярен сред чужденци курорт в Мали близо до столицата Бамако, при който загинаха няколко души. По-рано тази година някои африкански държави обявиха, че създават международни сили за борба срещу ислямистките бунтовници в Сахел, но структурата се очаква да започне работа едва по-късно тази година заради трудности във финансирането.", "date": "2017.08.14", "title": "Джихадисти нападнаха турски ресторант в Буркина Фасо и убиха най-малко 18 души"}
{"url": "http://www.dnevnik.bg/bulgaria/2017/08/14/3023918_broiat_na_predsrochno_osvobodenite_zatvornici_prez/", "text": "Предсрочно освободените от затвора тази година може би ще достигнат рекорден брой. Това се разбира от данни на Главната дирекция \"Изтърпяване на наказанията\", информира в днешния си брой в. \" Сега \". От началото на годината до 21 юли пуснатите затворници, преди да са изтърпели цялото си наказание, са 632-ма. Ако темповете се запазят, до края на 2017 г. ще излязат още 451 души, т.е. общо 1083-ма. За сравнение - през 2010 г. предсрочно освободените са 1014, през 2014 г. - 855, през 2015 г. - 727, а през 2016 г. - 764. Високият брой предсрочно освободени затворници вероятно се дължи на факта, че в предпоследния работен ден на миналия парламент бе приета поправка в Наказателния кодекс, която махна забраната за предсрочно пускане на рецидивисти. Съдът разрешава пускането за осъден, \"който с примерно поведение и честно отношение към труда е дал доказателства за своето поправяне и е изтърпял фактически не по-малко от половината от наложеното наказание\". Неизтърпяната част от наказанието пък се превръща в изпитателен срок, като съдът може да нареди и пробация. Ако в този период бъде извършено ново умишлено престъпление или не се изпълнява пробацията, се излежава и неизтърпяното наказание. С промените в закона затворниците получиха и директен достъп до съд. Те могат да искат от магистратите да бъдат освободени дори ако затворническата комисия е на противното мнение. От данните на дирекцията става известно, че осъдените са се възползвали веднага от новите си права. Първите случаи, които станаха публично известни, бяха исканията за излизане от затвора на двама от осъдените през 2014 г. от групата за отвличания \"Наглите\". Ивайло Евтимов с 18-годишна присъда и Любомир Димитров - с 10-годишна, дори бяха освободени от Софийския градски съд. Втората инстанция обаче отмени освобождаването и на двамата. Покрай скандала с \"Наглите\" сегашният парламент прие бързи поправки в Наказателния кодекс, но не на сроковете за рецидивистите, а на достъпа до съд - молбата вече се подава чрез началника на затвора, който задължително дава становище, но няма право да я спре.", "date": "2017.08.14", "title": "Броят на предсрочно освободените затворници през 2017 г. може би ще е рекорден"}
{"url": "http://www.dnevnik.bg/sport/2017/08/14/3023945_pirin_privleche_junosha_na_arsenal/", "text": "\"Пирин\" привлече юношата на \"Арсенал\" Конър Хендерсън. Договорът с полузащитника е до края на сезона, съобщи БТА. Миналата седмица 25-годишният футболист изкара пробен период при благоевградчани и треньорът Милен Радуканов е решил да го задържи. Хендерсън има три мача за юношеския национален отбор на Англия до 17 години. Играл е и за отборите на Ирландия до 19 и 21 години. Миналия сезон участва в 12 срещи на четвъртодивизионния английски \"Кроули таун\". Хендерсън има един мач и за мъжкия отбор на \"Арсенал\". Той е в състава в срещата с \"Лейтън ориент\" в турнира за Купата Англия през март 2011 година. По-късно е собственост на \"Хъл сити\", но няма мачове за отбора. \"Пирин\" е седми в Първа лига с пет точки от пет мача.", "date": "2017.08.14", "title": "\"Пирин\" привлече юноша на \"Арсенал\""}
{"url": "http://www.dnevnik.bg/biznes/2017/08/14/3023920_bezrabotnite_prez_april-juni_namaliavat_spriamo_godina/", "text": "Безработните през второто тримесечие на годината са били по-малко, отколкото през периода април - юни на предходната година. Това показват данните на Националния статистически институт (НСИ). Хората без работа на възраст между 15 и 64 години са били 6.3%, или с 1.7% по-малко, отколкото по същото време на предходната година. Икономически неактивните в същата възрастова група през тримесечието са били 1.296 млн., или 28.2% от населението. От тях 115.6 хил., или 8.9%, са обезкуражени. Общо безработните през трите месеца са 213.9 хил. В сравнение с второто тримесечие на 2016 г. броят на безработните лица намалява с 51.7 хил. Безработицата при мъжете спада повече Безработицата намалява по-видимо при мъжете - с 1.9 процентни пункта, а при жените - с 1.5 процентни пункта, като достига съответно 6.9% за мъжете и 5.7% за жените. От общия брой на безработните през второто тримесечие 123.9 хил. (57.9%) са мъже и 90 хил. (42.1%) - жени. От всички безработни 13.4% са с висше образование, 48.8% - със средно, и 37.8% - с основно и по-ниско образование. През второто тримесечие на 2017 г. продължително безработни (от една или повече години) са 118.4 хил., или 55.3% от всички безработни. Коефициентът на продължителна безработица е 3.5%, като в сравнение със съответното тримесечие на 2016 г. намалява с 1.4 процентни пункта. Коефициентът на продължителна безработица е 4.1% за мъжете и 2.9% за жените. От общия брой на безработните 36.2 хил., или 16.9%, търсят първа работа. От данните се вижда, че в периода се свива леко - с 1.4 процентни пункта, и безработицата сред младите хора - до 29 години, като тя е 9.5%. В услугите работят 6% от заетите През второто тримесечие общият брой на заетите на възраст 15 и повече навършени години е 3.171 млн., от които 1.681 млн. са мъже и 1.490 млн. - жени. Относителният дял на заетите на възраст 15 и повече навършени години е 52.2%, като в сравнение със същото тримесечие на 2016 г. се увеличава с 2.7 процентни пункта. При мъжете този дял е 57.6%, а при жените - 47.2%. През периода в сектора на услугите работят 63.1% от всички заети. В индустрията са заети 933.9 хил. души (29.4%), а в селското, горското и рибното стопанство - 236.1 хиляди (7.4%). От всички заети 3.7% (118.2 хил.) са работодатели, 7.4% (233.6 хил.) - самостоятелно заети (без наети), 88% (2792.4 хил.) - наети лица, и 0.9% (27.5 хил.) - неплатени семейни работници. От общия брой на наетите 2.127 млн. (76.2%) работят в частния сектор, а 664.5 хил. (23.8%) - в обществения. С временна работа са 141.7 хил., или 5.1% от наетите. Заетите на възраст 15 - 64 навършени години са 67.2%. Във възрастовата група 15 - 29 навършени години е 42.6% (48.4% за мъжете и 36.5% за жените). Коефициентът на заетост за населението на възраст 20 - 64 навършени години е 71.7%, съответно 75.2% за мъжете и 68.1% за жените. Спрямо второто тримесечие на 2016 г. този коефициент е по-висок с 3.7 процентни пункта, като увеличението при мъжете е с 3.9 процентни пункта, а при жените - с 3.5 процентни пункта.", "date": "2017.08.14", "title": "Безработните през април-юни намаляват спрямо година по-рано"}
{"url": "http://www.dnevnik.bg/sviat/2017/08/14/3023954_elementi_v_beliia_dom_iskat_da_izhvurliat_trump_obiavi/", "text": "Във Вашингтон има хора, които се опитват да изхвърлят американския държавен глава Доналд Тръмп. Това каза в интервю за Ей Би Си  бившият директор  на комуникациите на президента, който  беше на поста едва десет дни . В интервюто Антъни Скарамучи, попитан дали Тръмп се бори с \"враг в Белия дом\", обясни, че и в президентството има \"елементи, които не се придържат непременно към интересите и дневния ред на президента\". \"Това, което се случва във Вашингтон... е, че президентът не е представител на класата на политическата върхушка, затова по каквато и да е причина хората решават, че искат да го изхвърлят\". Попитан дали това включва главния президентски стратег  Стивън Банън , Скарамучи каза: \"Да.\" Той добави, че вече е изреждал имена, но някои от цитираните от него лица вече не са част от екипа на Тръмп.  По негово мнение е необходимо Тръмп да доведе \"повече верни хора\", за да осъществи своята програма. Дни преди да бъде освободен, Скарамучи охули няколко сътрудници на президента Тръмп, включително Райнс Прибъс,  бившия началник  на президентската администрация. Тогава Скарамучи каза, че не знаел, че разговорът се записва, и затова си понесъл последствията.", "date": "2017.08.14", "title": "\"Елементи\" в Белия дом искат да изхвърлят Тръмп, обяви бившият директор на комуникациите му"}
{"url": "http://www.dnevnik.bg/sport/2017/08/14/3023970_bulgarin_specheli_2_mln_dolara_ot_elektronni_sportove/", "text": "Иван Бориславов Иванов е първият български милионер от електронни спортове. 22-годишният състезател с псевдоним MinD_ContRoL стана световен шампион по DOTA 2 (съкратено от Defence Of The Ancients) с отбора Team Liquid. Във финала на най-големия турнир за видеоигри The International Иванов и неговите съотборници победиха китайците от Newbee с 3:0. Решителната битка в зала Key Arena беше наблюдавана от 17 000 души на живо и над 5 милиона души в интернет. Надпреварата беше с рекорден награден фонд - 25 милиона долара. Шампионите от Team Liquid спечелиха 11 милиона, от които Иванов ще получи 2 милиона (след облагането с данъци). Сребърните медалисти от Newbee си тръгват с 4 млн. долара, а завършилият на трета позиция отбор - LGD Forever Young, заслужи 2.6 млн. долара. Седмото издание на The International се проведе от 3 до 13 август - първо с групова фаза, а след това с директни елиминации. В надпреварата участваха 18 отбора. През първите две издания наградният фонд на турнира беше 1.6 милиона долара. На третата година общото възнаграждение нарасна до 2.8 милиона. Седемцифрената граница беше премината внезапно през 2014 г. След рязък ръст от 380% наградният фонд за четвъртото поредно издание на The International беше почти 11 милиона долара. Интересът към надпреварата доведе до забележителен ръст в предишните две години. Тогава отборите си разделиха 18.5 милиона (2015 г.) и 20.1 милиона (2016 г.), а шампионите спечелиха съответно 6.6 и 9.1 милиона долара. За Иванов това беше второ участие в The International след 2016 г., когато Team Liquid раздели седмото място в крайното класиране и заработи 520 хиляди долара. DOTA 2 е компютърна онлайн игра, която противопоставя два отбора от по пет играчи. Всеки отбор има постройка, като целта е да запази своята и да унищожи противниковата. ", "date": "2017.08.14", "title": "Българин спечели 2 млн. долара от електронни спортове"}
{"url": "http://www.dnevnik.bg/bulgaria/2017/08/14/3023978_maikata_na_izostavenoto_v_stolichniia_zapaden_park/", "text": "Майката на изоставеното в столичния Западен парк бебе е била открита от полицията и е арестувана. Тя е задържана за 72 часа, съобщава Би Ти Ви. Жената е на 18 години и се казва Юлия Василева. Тя е неосъждана. Бащата на детето също е открит. Той е заявил пред разследващите, че е разделен с майката. Очаква се бебето да бъде изписано днес от болница. След това то ще бъде настанено в дом за медико-социални грижи за деца. Детето беше открито в петък вечер в Западния парк  от случайни минувачи. То беше в добро здравословно състояние. Това е втори подобен случай за последните две седмици. В края на юли момченце на видима възраст 4-5 месеца беше намерено в столичния квартал \"Младост 1\" на детската площадка в близост до бл. 20. Майката на детето беше открита още същия ден.", "date": "2017.08.14", "title": "Майката на изоставеното в столичния Западен парк бебе е арестувана"}
{"url": "http://www.dnevnik.bg/photos/snimka_na_denia/2017/08/14/3023960_snimka_na_denia_sreshta_s_legendata/", "text": "Българската спринтьорка Ивет Лалова публикува снимка с Юсейн Болт в профила си в \"Инстаграм\". Краткият текст гласи: \"Истинска легенда\". Ямаецът, който държи световните рекорди на 100 и 200 метра, прекрати кариерата си след световното в Лондон. Там  .", "date": "2017.08.14", "title": "Снимка на деня: Среща с легендата"}
{"url": "http://www.dnevnik.bg/na_put/2017/08/14/3023979_prez_septemvri_evrokomisiiata_se_zaema_s_deinostta_na/", "text": "Правителствата на Франция и Германия искат Европейската комисия да се заеме с казуса с популярната платформа за споделяне на места за настаняване Airbnb, съобщи AFP. Франция откровено смята, че размерът на данъците, които компанията плаща в страната, е неприемлив. В значителна степен това важи и за данъчните задължения на Google и Amazon. Airbnb и Homeaway имат проблеми и в Испания, където популярни курорти и градове въвеждат ограничения в използването им. В сряда министърът на икономиката Бруно льо Мер заяви пред парламента в Париж, че двете страни ще обединят усилия за изработването на план, който ще бъде представен през септември. \"Тези дигитални платформи имат продажби за десетки милиони, а фискът във Франция получава едва няколко десетки хиляди евро\", заяви министърът. Платени данъци под 100 000 евро В началото на август изданието Le Parisien разпространи доклад, според който през миналата година Airbnb е платила само 93 хиляди евро данъци във Франция, макар това да е вторият по размер за фирмата пазар след американския. Това е сума, обикновено плащана от дребен или среден бизнес, и пак е по-добре от малко над 69 000 евро, платени през 2015 г. - От тях около 60 000 са само за Париж - най-популярният за платформата град в света. - Близо 10 милиона пътуващи ползват годишно сайта на компанията за Франция. В това няма нищо незаконно, тъй като - подобно на други американски компании - и тя е регистрирала европейските си операции в Ирландия. Така дейността в ЕС се осчетоводява през ирландското поделение и се плащат 12.5% корпоративен данък, докато нивото му във Франция е 33.3%. През юли френските власти затрудниха редовното отдаване от граждани на апартаментите им за гости не от време на време, а като бизнес. Общинският съвет в Париж задължи от 1 декември всеки, който иска да предложи имота си за краткосрочно наемане, предварително да се сдобие със специален регистрационен номер от местната администрация. Така става по-трудно отдаването на апартамент за повече от 120 дни годишно, когато става дума за основно жилище, а данъчните власти би трябвало по-лесно да начисляват събиранията. Това не е достатъчно за новото френско правителство и според AFP предстои внасянето на официално предложение на Европейската комисия, което да бъде обсъдено от лидерите на 28-те държави в края на годината. Какво точно мисли Берлин по въпроса едва ли ще е ясно, преди да минат федералните избори на 24 септември. Досега водещата идея е била да бъдат принудени дигиталните компании за плащат данъци в страната, където извършват дейност, а не според това къде са регистрирани. Брюксел е предпазлив Еврокомисията съобщи в четвъртък, че френско-германското предложение ще бъде обсъдено на заседание в Талин на 16 септември. Брюксел ще даде идеи и как да се подходи към новите ситуации, които създава т.нар. икономика на споделянето, ярък представител на която е Airbnb. Министър Льо Мер смята, че \"трябва да включим на по-висока предавка\", защото \"твърде много време отнемат и са твърде оплетени\" консултациите между еврокомисията и ОИСР по този проблем. От друга страна, говорителката на еврокомисията Ванеса Мок заяви, че спорът къде трябва да плащат данъците си подобни компании е сложен и решението трябва да се приеме със съгласието на всички страни членки, поради което и Брюксел не бива да бърза. Airbnb обяснява, че във Франция офисът ѝ извършва маркетингови услуги и плаща всички данъци за тази дейност, а уникалният модел на базираната в Сан Франциско компания \"подсили френската икономика с 6.5 млрд. евро само през миналата година, помага на обикновените хора и общностите и плаща местните такси и данъци\". Компанията настоява също, че не изнася големи средства от пазарите, на които работи, плаща всички задължения според местата на дейност и не взима дългосрочни бизнес решения на базата на това какви са данъците. Враждебност в Испания Враждебното настроение срещу платформи като Airbnb расте и в Испания. В   споделянето на жилища доведе до поредния прилив на туристи и проблеми за хотелите. В   и   за 17 август са планирани протестни шествия заради ефекта върху туристическия бизнес и изкривяването на имотния пазар. В   например цените на наемите са се повишили с 40% за последните 5 години, сочат данни на платформата за имоти Mitula. В  , където от 2012 г. има рядко прилагани ограничения спрямо наемодателите, от четвъртък властите поставиха лимит на броя легла за туристи по жилища. Тук също е забранено рекламирането в Airbnb или Homeaway без предварителна регистрация в общината. Глобата за нарушение достига 40 000 евро и се създава специален сайт за докладване на съмнителна дейност. До 10 пъти по-тежко е наказанието за сайт, допуснал публикуване на адрес, без потребителят да е въвел валиден номер на лиценз за услугата. На острова има най-голяма концентрация на потребители на Airbnb - на всеки 30 местни жители се пада по 1 апартамент, отдаван под наем, сочат данни на компанията за анализи Airdna. От Airbnb казват, че новите правила са сложни и объркващи и не правят разлика между семейства, които споделят жилищата си по време на отпуска, и професионални оператори, използващи имоти за бизнес.", "date": "2017.08.14", "title": "През септември Еврокомисията се заема с дейността на Airbnb"}
{"url": "http://www.dnevnik.bg/bulgaria/2017/08/14/3023987_tri_simulacii_na_elektronno_glasuvane_shte_struvat_33/", "text": "Държавна агенция \"Електронно управление\" обяви обществена поръчка за провеждане на три симулации на дистанционно електронно гласуване. Прогнозната стойност на поръчката е 33 333 лв. без ДДС. Според Изборния кодекс българската страна трябва да проведе три симулации дистанционно електронно гласуване преди официалното му въвеждане. В поръчката е записано, че те ще се направят по време на двудневно събитие в София, в което ще участват 70 души. Освен това изпълнителят ще трябва да проучи добрите международни практики и да разработи препоръки за реализиране на българското електронно гласуване. Симулациите трябва да бъдат проведени до 15 ноември, а  първото електронно гласуване трябва да бъде на изборите за евродепутати през 2019 г.  То бе въведено след референдум, иницииран от президента Росен Плевнелиев. Основно изискване към участниците е да са изпълнили поне две дейности с предмет, идентичен или сходен на този на поръчката. Оферти се приемат до 22 август. Електронното гласуване не трябва да отнема не повече от 5 минути. Системата трябва да позволява поправка на вота.", "date": "2017.08.14", "title": "Три симулации на електронно гласуване ще струват 33 хил. лв."}
{"url": "http://www.dnevnik.bg/sport/2017/08/14/3023963_tihomir_ivanov_razocharovan_sum_imah_golemi_ochakvaniia/", "text": "Състезателят в скока на височина Тихомир Иванов остана разочарован от развоя на финала на световното в Лондон. Българският атлет  получи контузия на загрявката и приключи участието си след първия си скок . В квалификацията  Иванов подобри личния си рекорд, като постигна 231 см . Той призна, че е имал големи очаквания за финала. \"Не мога да кажа, че не съм разочарован, определено съм. Бях много добре, имах големи очаквания. Не знам, не очаквах да се случи нещо такова. Чувствах се супер, бях готов за финала. Тренирал съм цял сезон, за да покажа най-доброто на финала, осигурих си място във финала. Бях готов да скачам. Но такива малки неща оказват голямо влияние\", каза Иванов, цитиран от bgathletic.com. \"Бях добре на загряването, всичко беше наред. Денят след квалификацията имаше лека умора, но това е нормално, тя беше тежка, както винаги. Излизайки на сектора, пуснах няколко ускорения и на последното усетих леко дръпване като разтежение, но реших да измеря разбега и да направя няколко пробежки да видя как е кракът ми. Но още на първата усетих, че не е нормално и не ми дава спокойствие\", добави той. Иванов заяви, че с всяка следваща пробежка болката се е увеличавала. \"Треньорът каза просто да направя един фаул и да прекратя.\" \"Нямам представа каква точно е травмата. Никога не съм имал проблем в тази зона. Но тук трябваше да видя какво ще се случи. Но за жалост - най-лошото\", каза атлетът.", "date": "2017.08.14", "title": "Тихомир Иванов: Разочарован съм, имах големи очаквания"}
{"url": "http://www.dnevnik.bg/sviat/2017/08/14/3018456_svetovno_izvestni_instituti_shte_tursiat_genetichni/", "text": "Решението на президента Доналд Тръмп да забрани на хора, сменили пола си, да служат в американската армия разпали конфликта между либерални и консервативни ценности в САЩ в момент, когато специалисти по генетика започнаха мащабно проучване в опит да разберат тайните на половата идентичност. Консорциум от пет световно известни института в Европа и САЩ, включително Медицинския център към университета \"Вандербилт\", Университета \"Джордж Вашингтон\" и Детската болница на Бостън, проучват човешкия геном за отговори на въпроса дали транссексуалните всъщност не се раждат такива, разказва \"Ройтерс\". Две десетилетия изследвания на мозъка дават известни основания да се допуска, че за транссексуалността има биологически корени, но безспорни доказателства не са открити. Сега учените от консорциума започват най-мащабното по думите им подобно проучване на генетично ниво дали има конкретен компонент в човешката ДНК, който обяснява защо хората, родени с един пол, започват да се възприемат като принадлежащи към противоположния. Известни са  случаи, в които това става още на 3-годишна възраст . Изследователи са извлекли ДНК от кръвните проби на 10 000 души, от които 3000 са транссексуални, а останалите не са (т.нар. цисджендър или цисполови). За проекта се очаква дарения, за да премине на следващото ниво - тестване на близо 3 милиона маркера (вариации) в генома на всички проби. Като се научи кои са вариациите, общи за транссексуалните, и като се сравнят те с характерните за цисджендър хора от проучването, вероятно ще се получи повече информация за ролята на генома при определянето на половата идентичност. \"Ако има силна генетична следа, би трябвало самоопределящите се като транссексуални да имат геном с повече общи елементи - не защото са родово свързани, а защото общото помежду им е много по-древно\", казва Лий Дейвис, ръководител на проучването и преподавател по медицина в Института по генетика на \"Вандербилт\". В момента единственият начин да се определи дали човек е транссексуален е той/тя сами да обявят, че се чувстват като част от другия пол. Правозащитници казват, че този критерий би трябвало да е достатъчен, но учените искат данни от лабораториите. Обратната страна на монетата Подобни изследвания изнервят и транссексуалните. Противници на този подход казват, че ако учените открият \"причинител\", това предполага и опити за \"лечение\" и отваряне на врата към т.нар. репаративни терапии, с каквито преди години са правени опит за промяна на влечението на хомосексуалните. Други допълват, че може да се стигне до ситуация, в която един човек се чувства транссексуален, но няма \"научно доказателство\" за това. Дейвис изтъква, че изследването ѝ нито има за цел създаването на генетичен тест за откриване на транссексуалност, нито че подобно нещо е постижимо. Вместо това, казва тя, се надявам данните да ни помогнат по-добре да лекуваме страданията на транссексуални, които е известно, че преминават през повече проблеми със здравето в сравнение с масовото население. Една трета от транссексуалните съобщават за проблеми като психотормоз, отказ да бъдат лекувани или нужда да обучават лекарите си как да се грижат за подобен род хора. Данните са от мащабно проучване сред 28 000 души, проведено от Националния център на САЩ за равенство на транссексуалните. Близо 40% от транссексуалните са правили опит за самоубийство и това е почти 9 пъти повече от дела сред масовото население. \"Можем да използваме тази информация, за да помогнем на лекари и медицински сестри да предоставят по-добри грижи за тези хора и да подготвим обяснения в подкрепа на закони за равни права\", казва Дейвис, която е и директор на клиниката във \"Вандербилт\" за полово здраве. Тайни в мозъка В базирания в щата Тенеси Медицински център на университета \"Вандербилт\" се съхранява една от най-богатите бази с ДНК данни. Институтът е и водеща сила в транссексуалното здравеопазване, включително с програми, в които всеки транссексуален пациент получава помощ от доброволец, придружаващ при посещение при лекар. За финансиране на проучването е кандидатствано за дарение от Института за национално здравеопазване и се търсят други източници за бюджета от 1 милион долара. Целта е за 18 месеца да се направи пълен генотип. Анализирането на данните ще отнеме още около 6 месеца и ще има нужда от още финансиране. Останалите членове на консорциума са Университетът \"Врие\" в Амстердам и институтът FIMABIS в Малага, Испания. Досега повечето проучвания за причините за транссексуалността се занимаваха с мозъка. Невролози са посочвали структури и мозъчна активност при транссексуалните, които ги отличават от цисдженднър. Емблематично изследване от 1995 г. бе ръководено от холандския невролог Дик Швааб - един от първите учени, открили структурни разлики между мозъците на мъжете и жените. Анализирайки мозъчна тъкан от починали транссексуални, той установява, че при мъжете, сменили пола си на женски, има струпвания на клетки, приличащи повече на тези от мозък на жена, и обратното. Заключенията му се основават на проби от само 12 мозъка на транссексуални, които той е събирал в продължение на 25 години. Но това бе достатъчно да създаде цяло ново поле за научни изследвания, при които днес се използва модерно сканиране на мозъците на живи транссексуални доброволци. Иванка Савич е сред пионерите в тези проучвания със скенери. Тя е преподавател по неврология в шведския Кралски институт и гостуващ професор в Университета на Калифорния в Лос Анджелис. В изследванията си тя твърди, че транссексуалните имат отслабена връзка между две части от мозъка, в която човек оформя представата за себе си и собственото си тяло. Тези връзки според нея, изглежда, се подобряват, когато човек се подложи на хормонална терапия. Работата ѝ е отразена в повече от 100 публикации на различни теми в списания, където текстовете предварително се подлагат на научно рецензиране. И въпреки това Савич казва, че все още не може да твърди, че хората се раждат транссексуални. \"Мисля, че е така, но трябва да го докажа.\" Противниците на идеята за биологични причини Няколко други изследователи, включително специалисти по генетика и невролози, допускат, че има биологичен компонент, който е повлиян и от средата и начина, по който човек е отгледан. Но има доста противници на хипотезата, че \"човек така се ражда\", и Пол Макхю, професор по психиатрия в Медицинското училище на университета \"Джонс Хопкинс\", е сред водещите гласове в тази група. Той препоръчва психиатрична терапия за транссексуални, особено за деца, за да приемат пола, с който са родени. Макхю има симпатизанти в консервативните среди, докато защитници на ЛГБТ общностите казват, че с подобни коментари се внушава, че транссексуалните са един вид менте-хора. Миналата година той стана съавтор на обзор на научна литература, публикуван в списание The New Atlantis, в който се твърди, че има само откъслечни свидетелства, че сексуалната ориентация и половата идентичност са биологично детерминирани. Статията бе остро критикувана от почти 600 учени и клинични специалисти, според които тя е подвеждаща. \"Не съм впечатлен от критиките\", коментира по този повод Макхю пред \"Ройтерс\". Според него допълнителни изследвания едва ли ще разкрият биологични причини. \"Ако бяха очевидни, отдавна да са ги открили\", допълва той.", "date": "2017.08.14", "title": "Световно известни институти ще търсят генетични причини за транссексуалността"}
{"url": "http://www.dnevnik.bg/biznes/2017/08/14/3023971_bulgarski_predpriemach_kupuva_bankata_na_telenor_v/", "text": "Норвежката телекомуникационна компания \"Теленор\", която има мобилен оператор и в България, е избрала River Styxx Capital да развива бизнеса й с финансови услуги в Сърбия. По силата на подписано споразумение контролираната от българския предприемач от албански произход Елвин Гури компания ще придобие 85% от Теленор банка. Сумата не се посочва, съобщава в днешния си брой  \"Капитал Daily\" . Сръбското дружество има около 300 хил. клиенти и работи в сегмента на мобилното банкиране. Сделката трябва да бъде одобрена от местния регулатор. Елвин Гури е създател на JetFinance - една от най-бързо развилите се компании в потребителското кредитиране в България, която впоследствие бе купена от чуждестранен стратегически инвеститор - BNP Paribas. Изданието припомня, че \"Теленор\" стъпва на сръбския пазар през 2006 г. първо с телекомуникационния си бизнес. След като става най-големия оператор, започва да се развива при финансовите услуги. През 2013 г. компанията купува сръбската банка на белгийската група KBC, като обект на сделката е банковият лиценз. Преименувана на Теленор банка, тя започва да предлага услуги на потребителите през септември 2014 година. Освен в Сърбия \"Теленор\"притежава банки в Мианмар и Пакистан и предлага финансови услуги в Бангладеш, Тайланд, Малайзия, Унгария.", "date": "2017.08.14", "title": "Български предприемач купува банката на \"Теленор\" в Сърбия"}
{"url": "http://www.dnevnik.bg/sviat/2017/08/14/3023999_shte_konfiskuvat_li_kreditori_petrolnite_tankeri_i/", "text": "Венецуела преживява най-тежката политическа криза от десетилетия, белязана от недостиг на храни и масови протести. Положението обаче може да се влоши още повече, тъй като над страната витае заплахата от неплатежоспособност, информира \"Франс прес\", цитирана от БТА. При такъв сценарий достъпът до капиталовите пазари ще се затвори незабавно за богатата на петролни ресурси, но бедна на ликвидности страна. Тогава кредиторите й биха могли да конфискуват активите на държавната петролна компания \"Петролеос де Венесуела\" (PDVSA), включително петролни танкери, рафинерии, банкови сметки. А така хуманитарната криза ще се задълбочи. Каква е обаче вероятността Венецуела да обяви неплатежоспособност по дълга си, оценяван на 100 милиарда долара? Досега правителството на президента социалист Николас Мадуро правеше всичко, за да избегне това, плащайки с приоритет падежите по дълга, вместо да внася така необходимите храни и медикаменти. Производството и петролните постъпления обаче намаляват. Валутните резерви вече са едва 10 милиарда долара, повечето под форма на златни кюлчета, съхранявани на сигурно място в Каракас. През октомври и ноември има ключов падеж: Венецуела и \"Петролеос де Венесуела\" трябва да погасят транш от 3.8 милиарда долара. Според анализатори Венецуела ще плати, но при липсата на ликвидности икономическото положение в страната ще се влоши, като се очаква съчетанието от рецесия и почти хиперинфлация с политическа криза да предизвика смяна на правителството. Доверието в способността на Венецуела да погасява дълга си също е разклатено след избирането в края на юли на всемогъщото Учредително събрание. Дълговите споразумения са изготвени според американското право, а САЩ не признават Учредителното събрание, определяйки го като нелегитимен инструмент на диктатурата на президента Мадуро. Според много анализатори единственият избор за Каракас е да предоговори изплащането на дълга. За това обаче може да се окаже пречка международното отхвърляне на Учредителното събрание. Най-големите кредитори на Венецуела са Китай и Русия, с обща експозиция от около 50 милиарда долара. Китай е дал заем от около 60 милиарда долара на Венецуела между 2007 и 2014 година, който трябва да бъде върнат в петрол, продаван по онова време за 100 долара за барел. Оттогава обаче петролните котировки се сринаха и от 2015 година са под 50 долара, а и Венецуела не успява да предостави необходимото производство. Така че Пекин дискретно спря кредитирането. Китай вече си е върнал малко от заема, но Каракас има да връща още голяма част според Франсиско Моналди от университета \"Райс\" в Тексас и търговския институт ИЕСА в Каракас. \"Венецуела изпраща 400 милиона барела петрол годишно на Китай, за да плаща дълга си, това е по-малко, отколкото трябва да плаща, тъй като китайците й дадоха гратисен период заради ниските цени на петрола\", обяснява Моналди. Русия от своя страна отпуска заеми на Каракас от 2011 година - първо кредит от 2.8 милиарда долара, за да ѝ позволи да купи противовъздушни системи и други оръжия, след това, както изглежда, от 2014 година чрез държавната петролна компания \"Роснефт\" е отпуснала допълнително най-малко 6 милиарда долара. Както и в случая с Китай, част от дълга трябва да бъде върнат в петрол. Венецуелското производство обаче непрестанно намалява през последните две години, като броят на действащите платформи е спаднал от 75 на 49 според \"Пантеон макроекономикс\". А 40 процента от това производство отива директно за Съединените щати, които са най-големият клиент на страната. При тези условия Каракас трудно може да изпълнява ангажиментите си. Като гаранция по руския кредит Венецуела е предложила 49,9 процента от \"Ситго\" (Citgo) - рафинерия и верига бензиностанции към \"Петролеос де Венесуела\" в Съединените щати. Според Франсиско Моналди предприятието струва 8 милиарда долара. В случай на дефолт \"Ронсефт\" ще може да придобие \"Ситго\", но това вероятно ще бъде в конфликт с американските санкции срещу Русия. \"Американското правителство няма да се зарадва от идеята \"Роснефт\" да поеме контрола над една рафинерия и верига бензиностанции в Съединените щати\", изтъква Хуан Карлос Родадо, ръководител на отдел Латинска Америка в инвестиционната банка \"Натиксис\" (Natixis) в Ню Йорк.", "date": "2017.08.14", "title": "Ще конфискуват ли кредитори петролните танкери и рефинерии на Венецуела"}
{"url": "http://www.dnevnik.bg/sport/2017/08/14/3024006_djustin_tomas_specheli_purva_titla_ot_golemiia_shlem_v/", "text": "Джъстин Томас спечели последния за годината турнир от Големия шлем в голфа - PGA Championship. 24-годишният американец завоюва своя първи мейджър трофей след много драматична надпревара на игрището в клуб \"Куейл Холоу\" в Северна Каролина. След страхотен последен ден Томас завърши турнира с 276 удара, или осем под пар. Той изпревари сънародника си Патрик Рийд, италианеца Франческо Молинари и Луи Устхeйзън от Южна Африка, които приключиха с шест удара под пар. \"Това е невероятно. Нямам думи да го опиша. Адреналинът в последния ден беше изключителен. Знаех, че независимо какво се случва, трябва да бъде много търпелив. Усещах, че имам играта, за да спечеля\", заяви шампионът. Томас влезе в състезанието като номер 14 в световната ранглиста. До момента най-доброто му представяне в турнирите от Големия шлем беше деветото място в тазгодишния US Open. Триумфът в Куейл Холоу му донесе рекордните в кариерата му 1.9 милиона долара и изкачване до шестата позиция в ранглистата.  Томас започна последния ден на четвърта позиция с два удара изоставане от лидера Кевин Киснър. Киснър беше неизменно начело в първите три дни и водеше до седмата дупка на финалния кръг. Той обаче направи боги на шеста и предаде първото място на Хидеки Мацуяма. Мацуяма опитваше да стане първият японец с титла от Големия шлем. Три поредни богита - на 11-а, 12-а и 13-а дупка, обаче го свалиха от първото място. В крайна сметка той раздели петата позиция с Рики Фаулър от САЩ, на три удара зад шампиона. Томас направи две богита на първите три дупки в последния ден, но четири бърдита между седма и 13-а дупка го изведоха еднолично начело с три удара аванс пред преследвачите. Преди последните три дупки преднината му пред Киснър, Мацуяма, Молинари и Рийд беше съкратен само до един удар. Страхотно попадение с два удара на предпоследната 17-а дупка обаче изведе Томас на отлична позиция за трофея, която той не изпусна. Устхейзън беше на четири удара зад лидера преди последните четири дупки, но ийгъл на 15-а и бърди на 18-а го изведоха до изравнено второ място с Молинари и Рийд. Киснър се срина в края и остана едва седми с четири удара под пар. Фаворитът преди турнира Рори Макилрой, който държи рекорда на игрището и преследваше трета титла от PGA Championship след 2012 и 2014 г., не оправда очакванията. Северноирландецът завърши първите три дни съответно със 72, 72 и 73 удара, които го извадиха от битката за челните места. В последния ден Макилрой записа 68 удара и завърши турнира с един удар над пар. За трета поредна година той не успя да спечели нито един трофей от Големия шлем. Очаква се световният №4 да обяви край на сезона си заради контузия в ребрата. Другият фаворит - Джордън Спийт, също остана далеч от челните места. Той можеше да стане най-младият състезател в историята, спечелил всички титли от Големия шлем, но приключи с разочароващите два удара над пар. Представянето на Спийт гарантира запазване на рекорда на Тайгър Уудс. Уудс оформи своя кариерен шлем на 24 години, седем месеца и 25 дни. Догодина по време на PGA Championship Спийт вече ще е навършил 25 години.", "date": "2017.08.14", "title": "Джъстин Томас спечели първа титла от Големия шлем в голфа"}
{"url": "http://www.dnevnik.bg/sviat/2017/08/14/3023993_rusiia_zadurja_chetirima_gotvili_atentati_v_moskva/", "text": "Руската Федерална служба за сигурност (ФСБ) обяви, че е задържала четирима души, готвили поредица от атентати в Москва, съобщи РИА \"Новости\". Нападенията трябвало да се осъществят в градския транспорт и в търговски центрове. Арестуваните са руски гражданин и централноазиатци. Сред тях има пратеник на групировката \"Ислямска държава\", ръководил подготовката, обяви ФСБ. Останалите са специалист по приготвяне на взривно устройство и двама самоубийци. Според ТАСС двама от задържаните са Т. М. Назаров и А. М. Ширинджонов, обявени за международно издирване заради принадлежността си към структури на \"Ислямска държава\". Не се уточнява кой от четиримата е с руско гражданство, нито дали и други лица, които все още не са арестувани, са били съпричастни. Обезвредена е и лаборатория в Московска област, в която се произвеждали взривни материали. Акцията на властите идва четири месеца след  нападението в Санкт Петербург , при което загинаха 14 души.", "date": "2017.08.14", "title": "Русия задържа четирима, готвили атентати в Москва, сред тях е боец на \"Ислямска държава\""}
{"url": "http://www.dnevnik.bg/sport/2017/08/14/3023966_dokazah_che_mojesh_da_budesh_velik_i_bez_doping_zaiavi/", "text": "Звездата на леката атлетика  Юсейн Болт  заяви, че добрите резултати не са неизменно свързани с употребата на допинг. Ямаецът отправи призив към младите атлети да работят усилено в преследване на мечтите си, като това рано или късно ще им се отплати. \"Доказах на света, че всичко е възможно с усилена работа - можеш да бъдеш велик и без допинг. Надявам се, че съм добър пример за младите. Натиснете здраво, бъдете силни и по-добри, отколкото можете да бъдете\", каза носителят на осем златни отличия от олимпийски игри. Болт сложи край на впечатляващата си кариера след световното първенство в Лондон. Ямаецът не успя да я завърши по най-добрия начин, след като остана  трети на 100 м  и се контузи в  щафетата на 4 х 100 . Въпреки незадоволителните резултати той не съжалява, че не се е отказал след игрите в Рио през 2016 г., и при никакви обстоятелства не смята да се връща на пистата. \"Виждал съм много хора, които са се завръщали, но нещата са ставали по-лоши и срамни. Няма да бъда един от тях\", заяви Болт, който не изключи възможността да стане треньор в следващите години. Носителят на 11 златни и общо 14 медала от световни първенства допълни, че участието му в Лондон няма да повлияе на успехите, които е постигнал. \"Когато загубих бягането на 100 метра, някой ми каза: \"Не се притеснявай. Мохамед Али също загуби последната си битка. Доказал съм се през годините и не мисля, че световното първенство ще промени това, което съм постигнал\", каза рекордьорът от Ямайка. Болт оправи поглед в бъдещето, като с чувство за хумор представи как би изглеждало ежедневието му след 20 години. \"Надявам се, че ще бъда женен с три деца. Ще съм близо до леката атлетика и ще помагам спортът да се развива. Не знам дали ще взимам децата с мен на пистата. Няма да бъда от тези родители, които карат децата си да вършат неща, които не харесват\", добави Болт.", "date": "2017.08.14", "title": "Доказах, че можеш да бъдеш велик и без допинг, заяви Болт"}
{"url": "http://www.dnevnik.bg/biznes/2017/08/14/3024007_angelkova_se_razgranichi_ot_deistviiata_na_valeri/", "text": "След като инициативите на вицепремиера Валери Симеонов за различни рестрикции спрямо бизнеса по Черноморието срещнаха бурни реакции, ресорният министър на туризма Николина Ангелкова побърза да се разграничи от дейността му. Проверките на Министерството на туризма са само по отношение на плажовете, не на хората и нямат нищо общо с тези на вицепремиера Валери Симеонов. Това обяви Ангелкова пред журналисти във Варна, където участва в дискусията \"За по-чист морски туризъм\". Допълни и че проверките на ресорното й ведомство винаги са в светлата част на денонощието. Навсякъде се правят проверки за спазване на закона. Разбира се, много трябва да се съобразява начинът и методите, по които тези проверки се извършват, за да не се вреди на българския туризъм, мотивира коментара си тя, цитирана от агенция \"Фокус\". Тя каза още, че няма координация между проверките, които извършва Министерството на туризма и тези на вицепремиера Валери Симеонов. \"Нашите проверки са самостоятелни и са свързани с управлението на плажовете, така че няма нищо общо с проверките, които се извършват от негова страна.\" Припомни, че се обсъжда статутът на националните курорти и че тъй като \"те са имиджът\" на българския туризъм, трябва да се внимава как се представя този имидж. Според Ангелкова е важно дейностите в курортите да бъдат регламентирани, за да се гарантира качеството на туристическия продукт. \"Всички други еднократни прояви водят до негативно представяне на нашата страна като туристическа дестинация, отколкото обратното\", коментира министърът. Министърът обяви и че се готви специална визия за временните преместваеми обекти. В министерството се обсъждало те да имат специален статут, който доколкото зависело от нея ще влезе в действие от идното лято. От думите й се разбира, че този статут е свързан както с уеднаквената визия на обектите, така и с поставянето им в обособени зони в курортите.", "date": "2017.08.14", "title": "Ангелкова се разграничи от действията на Валери Симеонов по Черноморието"}
{"url": "http://www.dnevnik.bg/sviat/2017/08/14/3024047_sled_sedmica_kambanite_na_big_ben_zamlukvat_za_4_godini/", "text": "Часовникът на върха на кулата \"Елизабет\" до британския парламент, известен по цял свят като Биг Бен, няма да отбелязва с прочутия си звън времето в следващите 4 години. Причината е, че през това време ще се модернизира високата 96 метра часовникова кула и механизмите в нея. Основната, както и малките камбани, отбелязващи всеки 15 минути, ще \"замлъкнат\" на 21 август. Много са редки подобни изключения в 157-годишната история на Биг Бен, в която чукове удряха 13.7-тонната камбана на всеки час. За особено важни събития като Нова година, обаче, голямата камбана ще отброява часа. Един от циферблатите винаги ще се вижда по време на ремонта, а стрелките ще бъдат задвижвани от електрически механизъм, докато върви ремонтът на основния. Часовникът ще бъде демонтиран и всяка негова част ще бъде подробно прегледана и възстановена. Предстои почистване на рамката от ковано желязо на циферблата. Стрелките също ще бъдат отстранени, почистени и реставрирани. Стив Джагс, който е Пазител на Големия часовник, покани следващия понеделник на Парламентарния площад всички, които искат да чуят още веднъж Биг Бен преди продължителната пауза. Кулата, смятана за най-фотографираната сграда в Обединеното кралство, вече е наполовина покрита от скеле заради мащабната ѝ реставрация и модернизиране, които трябва да приключат през 2021 г.", "date": "2017.08.14", "title": "След седмица камбаните на Биг Бен замлъкват за 4 години"}
{"url": "http://www.dnevnik.bg/bulgaria/2017/08/14/3023958_shte_smeni_li_shumen_imeto_si_kak_mrejite_oceniavat/", "text": "Журналистът   стига по-далеч в очакванията: \"След като арестува DJ и му конфискува тонколоните, Валери Симеонов издаде наредба: Поне 50% от музиката в заведенията да е българска естрада.\" Карикатуристът Христо Комарницки реагира с въпрос: \"Г-н Симеонов, от хотел \"Берлин\" се носи денонощно силна медийна чалга. Не мога да спя. Ще арестувате ли DJ 6!6! ?\" А това е карикатурата, с която отразява скандала днес: Във \"Фейсбук\"  поздравява Валери Симеонов така: , отколкото да засилва \"заучената безпомощност\" в държавните институции, описва в  статус във \"Фейсбук\" Любомир Аламанов . Ето още от поста му: Вицепремиерът Симеонов направи показна акция, затвори две заведения, арестува един DJ и се похвали във Фейсбук. Няма лошо. Лошото е, че си мисли, че подобни практики са нормални за един вицепремиер. И, което е най-лошо, смята, че същността на демокрацията е в това държавните институции да си вършат работата само под политическа подкрепа. Тъй като явно вицепремиерът не разбира в какво се състоят неговите задължения и стратегически отговорности, а и за да съм мил и конструктивен, давам 21 идеи за дейности, които имат по-голям приоритет за неговия пост от предвождане на щурмови отряди. В нормалните държави, разбира се, с добре развито демократично устройство. Та, един вицепремиер трябва: 1. Да научи какво е демокрацията и как работят демократичните институции. 2. Да направи проверка защо местните клонове на съответните държавни институции досега не са действали. 3. Да смени шефовете на местните клонове на държавните институции, ако досега не са действали, защото не са виждали проблем. 4. Да даде шефовете на местните клонове на държавните институции на съд, ако са виждали проблем и не са реагирали, защото са били мотивирани финансово да не го правят. 5. Да уволни шефовете на държавните институции в София, ако са упражнявали чадър над местните клонове и не са им давали да реагират, въпреки че са виждали проблем. 6. Да сложи хора начело на държавните и местни институции и на им даде спокойствие, като не допуска политическо вмешателство, за да си вършат работата. И те да ходят и да проверяват нарушенията непрекъснато. 7. Да разпорежда затваряния и изземвания в извънработно време, ако все пак се налага да се правят. Няма смисъл всички туристи да ни виждат резила. Колкото и да е изкусително от гледна точка на личното его. 8. Да създаде условия всички държавни и местни институции да си вършат работата така добре, че даже и да се смени политическото ръководство, да не се забележи разликата. 9. Да създаде достатъчно сигурна система от secret shoppers, за да се гарантира, че няма да има административен произвол над компаниите. 10. Да помогне и активно да участва в разработване и прилагане на стратегия за развитие на туризма. 11. Да помогне и активно да участва в разработване и прилагане на стратегия за борба с противообществените прояви във всеки един случай – заведения по морето, денонощни сватби по улиците, общински ремонти техники през нощта и т.н. 12. Да помогне и активно да участва в разработване и прилагане на методология за проверка на всички случаи на \"проблемни\" сделки, имоти, строежи, решения на местни институции и т.н. 13. Да помогне и участва в разработване на стратегия какво да се прави със Слънчев бряг. Това град ли е, фирма ли е, курорт ли е и какво означава това? 14. Да помогне и участва в разработването на кризисен план за превенция и реакция какво прави българската държава, ако 200 000 руснаци, собственици на имоти по Черноморието, се обединят и гласуват за отцепване на една община от територията на България. 15. Да вземе мерки и да организира оправянето на КПП-тата. Състоянието, в което се намират в момента, е срамно. А това са вратите на България към света. 16. Да участва в анализирането на необходимостта от намаляване на административната тежест и в разработването на мерки за намаляването й. Строителите преди месец оповестиха, че за малка барака в планината се искат 155 разрешителни, колкото и за осем огромни мола в центъра на столицата. 17. Да подпомогне процеса по въвеждане на мълчаливото съгласие от страна на държавната и общинската администрация. 18. Да вземе отношение по темата с турските радиостанции, които продължават да се чуват даже в Обзор. И да провери защо КРС продължава да не взима отношение. 19. Да направи анализ защо чуждестранните инвестиции са се сринали тази година. И да предложи мерки как да се обърне негативната тенденция. 20. Да мисли глобално и стратегически накъде политиците водят държавата и народа. Ако го е измислил, да си каже. 21. Да си вземе професионален комуникационен съветник. И да му слуша съветите. Демократичните институции трябва да действат свободно и независимо от политическо вмешателство. Това е основата на правовата държава. Всичко друго са празни приказки, неразбиране или нежелание. Вицепремиерите трябва стратегически да дават насоки за развитие, а институциите да си гледат тяхната работа. И е тъжно, че пак трябва да обясняваме елементарни неща. Само защото висш политик искал да демонстрира активност, за да замаже, че нищо не се прави по основните теми. Не претендирам, че това са най-важните неща, които трябва да се свършат. Или че са всички. Всеки може да добави още и още. Остава само избирателите, тези, които са изпратили днешния вицепремиер на власт, да разберат, че с показност и евтини спектакли по Слънчака не може да се управлява една държава. И много, ама много хубаво да си помислят за следващите избори... Заключение. Ако вицепремиерът и неговите фенове не са разбрали дългия пост, обяснявам още по-просто. Ситуацията е аналогична със старата притча за рибите и гладните хора. Изкусително е да нахраниш гладните. Изглеждаш добър. Но така развиваш \"заучена безпомощност\". Гладните ще стоят и ще чакат вечно да ги нахраниш. Трябва да ги научиш сами да си приготвят храна и сами да се хранят. За да останат хора. Та, колкото и да изглежда добре, че \"най-после някой е направил нещо\", това \"нещо\" само показва нефелността на институциите и им увеличава \"заучената безпомощност\". Институциите трябва да се научат да действат сами, за да се спазва законът. Ако не могат, да се разпуска всичко и да се затваря държавата. Така че действията на вицепремиера са с негативен оттенък, колкото и да не се вярва на мнозина.", "date": "2017.08.14", "title": "Ще смени ли Шумен името си: как мрежите оценяват акциите на Валери Симеонов в Слънчев бряг"}
{"url": "http://www.dnevnik.bg/photos/2017/08/14/3023876_fotogaleriia_da_risuvash_s_tjutjun/", "text": "В едно малко студио, препълнено с празни цигарени кутии, в Александрия, Египет, Абделрахман ал Хабрук рисува портрети с необичайна материали.", "date": "2017.08.14", "title": "Фотогалерия: Да рисуваш с тютюн"}
{"url": "http://www.dnevnik.bg/biznes/2017/08/14/3024051_vse_poveche_hora_iskat_zaemi_s_fiksirani_lihvi_sochi/", "text": "Тенденцията, която се наблюдава в последните години, е, че все повече хора се интересуват от кредити с фиксирана лихва. Това сочи проучване на \"Сосиете Женерал Експресбанк\". Според експертите от банката това се дължи на негативния опит от последната финансовата криза и стремежа към предвидимост на разходите. Въпреки тенденцията за понижаване на лихвените нива по потребителските кредити през последните години потребителите са предпазливи и не разчитат изцяло на това, а търсят сигурността на фиксираната лихва за по-дълъг срок, смятат в банката. По оценки на банкери спадът на лихвите ще продължи най-много до края на годината, след което се очаква да започне обратен процес. Това е особено важно за дългосрочните заеми. По оценки на експертите й 12 хил. лв. е средният размер на потребителския кредит, а най-често от такъв продукт се възползват клиенти на възраст 40-49 г. (29%). Данните на БНБ за шестте месеца на годината показват, че кредитирането продължава да расте - при домакинствата за 11-и пореден месец, при бизнеса - за осми на годишна база. В същото време и депозитите продължават да се натрупват, а нередовно обслужваните заеми намаляват.", "date": "2017.08.14", "title": "Все повече хора искат заеми с фиксирани лихви, сочи проучване"}
{"url": "http://www.dnevnik.bg/sviat/2017/08/14/3024054_germaniia_osudi_siriiski_bejanec_opital_da_izmami/", "text": "Германски съд призна за виновен сирийски бежанец, опитал да измами \"Ислямска държава\", като получи от нея средства за терористичен акт, който никога не е смятал да осъществи. Така съдът в Саарбрюкен на практика се произнесе в полза на групировката, определяна от Европейския съюз за терористична организация, отбелязва \"Ройтерс\". Говорител на институцията съобщи, че 39-годишният фризьор от Дамаск е получил присъда от 2 години затвор, след като поискал сума в размер до 180 000 евро от групировката, за да извърши предполагаем атентат. Според съда мъжът, който така и не получил парите, опитал да извърши измама, тъй като не възнамерявал да осъществи атаката. Магистратите отхвърлили аргумента на прокуратурата, че сириецът бил виновен за плановете да извърши атака от името на организацията.", "date": "2017.08.14", "title": "Германия осъди сирийски бежанец, опитал да измами \"Ислямска държава\""}
{"url": "http://www.dnevnik.bg/bulgaria/2017/08/14/3024050_deputati_ot_gerb_seziraha_prokuraturata_za_cankov_kamuk/", "text": "Депутати от ГЕРБ сезираха прокуратурата с искане за проверка на строителството и финансирането на хидровъзел \"Цанков камък\". Сигналът бе внесен до главния прокурор Сотир Цацаров от народните представители Десислава Атанасова и Александър Ненков. Атанасова подчерта, че те не са експерти, за да преценят дали инвестицията за съоръжението ще се изплати, както и за колко години би станало това. Те обаче смятат, че ще има отрицателна норма на възвръщаемост, защото \"експерти твърдят, че изплащането ще продължи над стотици години\". Ненков и Атанасова отклониха въпроса дали са представили в прокуратурата мненията на експертите, според които от проекта няма да има печалба, както и кои са те. Депутатите заявиха, че в компетентността на Цацаров е да реши дали ще има проверка на прокурори, след като се разбра, че преди години проектът е проверяван от държавното обвинение. По думите на Атанасова новото в сигнала на ГЕРБ е, че няколко години след въвеждането в експлоатация на съоръжението се е наложил ремонтът му, защото можело да се окаже опасен за хората заради \"вместимост, спукана чашка или пропускливостта на мембраната и т.нат.\". Атанасова изрази надежда скоро да се разбере дали проектът, който е струвал над 1 млрд. лв., е бил необходим на обществото и дали с оглед на поддръжката и експлоатацията му ще са необходими още средства. Тя уточни, че в периода, в който е реализиран той, е управлявало правителство на тройната коалиция с министър на енергетиката Румен Овчаров и зам.-министър Корнелия Нинова. Атанасова призова Нинова да не коментира само създаването на антикорупционен орган, а да даде становище дали той би следвало да се занимава със сделка като проекта \"Цанков камък\". Според Ненков хората, които говорят най-много за паралелна държава, са пример как явно нецелесъобразно, в ущърб на обществото са разходвали немалко средства. Даде примери и с АЕЦ \"Белене\" и мина \"Ораново\", където държавата е предоставила на държавното предприятие \"Мини Бобов дол\" самата мина и шест месеца по-късно тя бе препродадена и парите не са отишли в бюджета, а в частни ръце. \"Това са проекти, които са за милиарди. или за някой ремонт\", коментира депутатът. Ненков отбеляза, че \"Цанков камък\" се е оскъпил 3 или 4 пъти, за да стигне до сегашната си стойност, която, ако се включи пътят, възлиза на 1.5 млрд. лв. \"Този проект няма никакво отношение нито към енергийната система, нито към икономиката\", подчерта той, като отбеляза, че приходите от електроенергия, продадена на НЕК на преференциални цени, през миналата година са били 15 млн. лв., а тази година може да са и под 10. \"Не ми става ясно от ГЕРБ срещу кого внасят сигнала за \"Цанков камък\", заяви от своя страна зам.-председателят на БСП Кирил Добрев на пресконференция по същото време. На журналистически въпрос срещу кого е сигналът на ГЕРБ Ненков заяви, че той няма как да е конкретно срещу някого, а депутатите просто са предоставили на прокуратурата фактите. Хидровъзелът \"Цанков камък\" бе пуснат в експлоатация преди 7 години. Строителството му започна при управлението на правителството на Сергей Станишев (БСП, НДСВ и ДПС) и завърши по време на първия кабинет на Бойко Борисов (ГЕРБ), който неведнъж го е посочвал като пример за скъп проект, от който няма голям ефект. През 2010 г. се разбра, че лидерът на ДПС  Ахмед Доган е получил хонорар от 1.5 млн. лв. като консултант  по четири хидроенергийни проекта, включително \"Цанков камък\". Също през 2010 г. премиерът Бойко Борисов подаде сигнал при тогавашния главен прокурор Борис Велчев за \"Цанков камък\" и  бе образувано разследване . Хидровъзелът се прочу и с изграждането на 21-километровия му обходен път срещу рекордните 220 млн. лв., заради които стана известен като  \"златния път\" . Депутатите от ГЕРБ днес не споменаха името на Ахмед Доган, а изказването им бе изцяло насочено срещу БСП и лидера ѝ Корнелия Нинова. Атанасова отказа да отговори на въпрос, свързан с  изказването на директора на бюрото за специални разузнавателни средства Бойко Рашков , според когото има опит за координирана политическа атака във връзка с \"Цанков камък\" и отнемане на достъпа до класифицирана информацията на  Георги Гатев , който стана член на бюрото след предложение на ДПС. Тя не коментира и проекта за нов антикорупционен закон, който предстои да се внесе в Народното събрание, след като мине общественото му обсъждане.", "date": "2017.08.14", "title": "Депутати от ГЕРБ сезираха прокуратурата за \"Цанков камък\""}
{"url": "http://www.dnevnik.bg/sviat/2017/08/14/3024071_za_pruv_put_belgrad_predloji_razgranichavane_na/", "text": "За пръв път властите в Белград формално подкрепиха идеята за ясно \"разделение\" между етнически сърби и албанци на косовска територия и заговори за сръбска автономия в обявилото независимост Косово, чиято държавност Сърбия не признава. Това стана в публикация на външния министър Ивица Дачич за държавния вестник \"Вечерне новости\". \"Всички се нуждаят от трайно решение на сръбско-албанския конфликт и то може да бъде достигнато само със споразумение между сърбите и албанците, при което всеки ще получи и ще загуби нещо\", казва сръбският първи дипломат. За сръбските власти предложения, засягащи каквито и да било разделителни линии в Косово, са били табу, защото биха поставили под въпрос тезата им, че цялата косовска територия е част от Република Сърбия, както е записано в конституцията на страната. В статията, озаглавена  \"Разграничаването с албанците е трайно решение\"  той предложи няколко стъпки, включително защитен статут за православните манастири (\"независими общности\" по модела на Атон, които ще имат известна автономия) и финансови компенсации за инфраструктурата - промишлена и стратегически обекти от енергийния сектор - към които Сърбия досега има претенции. Министърът нарича мярката \"финансова компенсация за узурпираната частна и държавна собственост\". В южната част на Косово по думите му трябва да се установи Асоциация на сръбските общини, подобна на тази, която е предвидено да се създаде в населения предимно със сърби север съгласно споразумение между Белград и Прищина. Нужно е \"да се разграничи това, което е сръбско, от това, което е албанско\", казва Дачич. Само преди няколко седмици сръбският президент Александър Вучич призова за \"вътрешен диалог\" в Сърбия за Косово в търсене на решение - идея, която  Европейският съюз  и други партньори на Белград и Прищина приветстваха. Сърбия от години блокира членството на Косово в международни организации като ЮНЕСКО и Интерпол и твърди, че страната, обявила независимост през 2008 г., е историческа люлка на културата ѝ и трябва да остане неделима част от сръбската територия. Брюксел обаче настоява за нормализация като част от пътя на Сърбия към членство в съюза. \"Не знаем какво искаме\" Дачич определи косовския проблем като \"столетен\" и подчертава, че той ще определи съдбата на сръбския народ през този век. Напомняйки, че Кралството на сърби, хървати и словенци - по-късно Югославия - е създадено против волята на Великите сили, той добавя, че неговият разпад е част от \"изключението\" при сръбския народ на фона на тенденциите в Европа: \"Докато в Европа XIX и XX век са време на създаване на национални държави, при нас във вреда на сръбския народ това се отложи за последното десетилетие на миналия век.\" Външният министър настоява и че е необходимо да има \"стратегия или ново начертание\", \"тъй като ние сме единственият народ, който не знае какво иска\". Има се предвид Начертанието на Илия Гарашанин - документ, създаден през XIX век, който залага в сръбската политика стремежа да се обединят всички южни славяни. Макар сръбската държавна политика да \"не признава реалността на статута на Косово и продължава да се бори\" за интересите си, много правителства след 2000 г. само са ползвали за извинение този аргумент, за да не правят нищо, докато се образува независимо Косово. \"За Косово днес има предимно две концепции. Цяло Косово е сръбско, или всичко е изгубено, ако се признае независимо албанско Косово. И двете концепции имат негативни последици за сръбския народ. Първото може да стане само с война, която в тези исторически и геополитически условия би била изгубена битка. Второто също е вредно, тъй като изхожда от това, че всичко е решено. Нито в едната от двете концепции Сърбия нещо получава, само губи.\" Това предложение се основава на желанието сърбите \"да получат нещо\" - възможност, за която \"времето изтича\", обяснява външният министър към края на статията. \"За утопични, предварително изгубени битки или за тезата, че Косово е изгубено за сърбите, има време колкото искате. Моето предложение е единственото реалистично, единственото в интерес и на сърбите, и на албанците, и единственото бързо осъществимо. Това не значи, че ще бъде прието, но моето задължение е да говорим за това, докато още можем.\" Статията на Дачич не беше последвана от незабавна реакция на Прищина.", "date": "2017.08.14", "title": "За пръв път Белград предложи \"разграничаване\" на сърбите от албанците в Косово"}
{"url": "http://www.dnevnik.bg/sport/2017/08/14/3024023_v_chelsi_me_tretirat_kato_prestupnik_zaiavi_diego/", "text": "Нападателят на \"Челси\" Диего Коща е недоволен от отношението на клуба към него. Испанският национал обвини лондончани, че е \"третиран като престъпник\". Коща не влиза в плановете на  мениджъра на \"Челси\" Антонио Конте  за  новия сезон . Италианският специалист разреши на 28-годишния нападател да води самостоятелна подготовка в Бразилия, докато си намери нов отбор. От клуба са предложили на Коща да се върне в Англия и да играе за втория отбор на сините, но той е отказал. \"Не ми е позволен достъп до съблекалнята на първия състав и няма да имам контакт с момчетата. Не съм престъпник. Не мисля, че е честно да бъда третиран по този начин след всичко, което съм направил за клуба\", каза Коща, който е бил уведомен по телефона, че не е желан на \"Стамфорд бридж\". Нападателят иска бързо разрешаване на проблема, като изрази желание да се върне в \"Атлетико\" (Мадрид). Коща, който има договор с \"Челси\" до 2019 г., премина от \"дюшекчиите\" при сините за 38 милиона евро през 2014 г. Той вкара 58 гола и записа 24 асистенции в 120 мача за лондончани. \"Искам да има сделка с \"Атлетико\" този месец. Идеята ми е да отида в Мадрид, да тренирам и да вляза във форма за предстоящото световно първенство\", заяви Коща. Трансферът на 28-годишния нападател в \"Атлетико\" може и да не стане факт. Отборът има  забрана за трансфери  заради нередности при подписването на договори с непълнолетни играчи от други държави. \"Дюшекчиите\" могат да се договарят и да привличат футболисти, но няма да могат да ги картотекират и използват преди началото на 2018 г. Коща не отхвърли възможността да остане без отбор през този сезон. Нападателят е готов на подобно решение и смята, че ще се върне \"по-силен от всякога\", ако не бъде продаден или пратен под наем в друг клуб. \"Отворен съм да остана една година в Бразилия без да играя, ако \"Челси\" реши да ме глоби и не ми плати. Ако пък греша, ще се върна веднага и ще направя каквото ми кажат\", допълни Коща.", "date": "2017.08.14", "title": "В \"Челси\" ме третират като престъпник, заяви Диего Коща"}
{"url": "http://www.dnevnik.bg/biznes/2017/08/14/3024077_prihodite_na_brokerite_v_zastrahovaneto_rastat_s_10_za/", "text": "Приходите от комисиони на застрахователните брокери през първата половина на годината са общо 119.8 млн. лв., показват данните на Комисията за финансов надзор. Това е ръст от 10.6% спрямо данните за първите шест месеца на предходната година.  От всички начислени комисиони 90.2% представляват приходите от записани комисиони по застраховки в общото застраховане и 9.2% – в животозастраховането. Лидер сред брокерите е Ес Ди Ай ООД с пазарен дял от 8% (при 7.3% година по-рано) от приходите на системата. Следва го \"Ай Енд Джи иншурънс брокерс\" ООД със 7.25% (7% година по-рано). Делът на останалите е под 3.5%. Премийният приход, реализиран с посредничеството на застрахователните брокери, през първото шестмесечие е 617.9 млн. лв., или ръст от 15.6% спрямо година по-рано. Очаквано по-голямата част от приходите по това перо са от общо застраховане - 479.4 млн. лв., а по-малко от животозастраховане - 52.3 млн. лв.  Също без изненади най-голям дял в премийния приход, осъществен от брокери, има задължителната застраховка \"Гражданска отговорност\" - 47%. Приходите по застраховката \"Сухопътни превозни средства, без релсови превозни средства\" дават на сегмента 36% дял, следвани от \"Пожар и природни бедствия\"- 6%, и \"Други щети на имущество\" с 3%. При животозастраховането реализираният чрез застрахователните брокери премиен приход към края на юни е записан основно по застраховка \"Живот\" и рента, който й дава дял от 65%, следвана от застраховките \"Заболяване\" (16% дял) и \"Злополука\" (8%).", "date": "2017.08.14", "title": "Приходите на брокерите в застраховането растат с 10% за година"}
{"url": "http://www.dnevnik.bg/zdrave/2017/08/14/3023988_chovek_i_dobre_da_jivee_se_vrushta_na_rabota_tri/", "text": "За много българи дългата лятна почивка за тази година вече приключва и идва онзи неприятен момент, в който трябва да се върнат към работата и нормалното си ежедневие. По време на отсъствието може да са се натрупали безброй задачи и имейли, които бързо заличават чувството на лекота от ваканцията, а ако тя е била и по-продължителна, на човек може да му е много трудно да влезе обратно в работния ритъм. Завръщането от отпуска, наричано понякога \"следпразничен махмурлук\", може да бъде много стресово преживяване и дори да доведе до  сезонна депресия . \"Дневник\" подбра съвети от специалисти по човешки ресурси, публикувани във \"Форбс\" и други медии, за това как по-лесно да се адаптираме отново към работата след края на ваканцията. 1. Добра подготовка  Тези, на които все още им предстои лятната отпуска, имат шанс добре да се подготвят не само за почивката си, но и за завръщането си след това. Могат да присъединят  , така че преходът между двете да е по-естествен и плавен. Преди отпуската има няколко важни неща, които лесно се забравят, обаче улесняват живота, ако се направят в последния ден - например да се зададе  . В него е добре да се включи както периода, за който се отсъства, така и контакти на заместника за това време. Това не само ще помогне по време на почивката човек да не го притесняват по работа, но също ще намали натрупването на задачи. Други важни неща в последния ден преди ваканцията, са     и   с всички задачи, срещи и ангажименти, които ще чакат след края на почивката. Така като се върне, ще го посрещнат едно приветливо работно място и ясно зададени задачи, вместо хаос и пропуснати срокове. Разбира се, препоръчително е всичко, което е възможно да бъде отметнато преди ваканцията, да бъде направено. Специалистите препоръчват също и да се предвиди   Например вместо в неделя вечерта, хората да се приберират в събота и да имат известно време да се аклиматизират преди първия работен понеделник. А друга стратегия е този ден да се планира като   - да бъде изпълнена с почерпки и истории за колегите от познати или непознати места, къде е изкарана отпуската. Изобщо предвидливите хора могат много да се улеснят преди ваканцията, но за останалите, които не са предусетили опасността от следотпускарския махмурлук и вече се борят с шока от завръщането, професионалистите имат други препоръки. 2. Място за лавиране \"Приемете, че първите няколко дни ще е тежко и защитавайте правото си да се аклиматизирате и да разполгате с малко повече време от обикновеното за някои задачи и за подготовка за служебни срещи\", съветва авторът на литература за самопомощ Лора Вандеркам пред \"Форбс\". \"Ако не искате да бъдете премазани от работата в първия ден след ваканцията, отидете с план за контраатака, например  особено срещи, които изискват подготовка, стига това да не вреди на бизнеса\", допълва тя. Всъщност лошото представяне би навредило повече, отколкото отлагането, подсказва писателката. Трудовите психолози дават идея и как по-лесно завърналият се да се справи с една от най-тежките задачи след почивката -  . Вместо да се четат хронологично всички съобщение едно по едно, по-интересно ще му е да проследи темите и развитието им, затова активно да се използва търсачката за авторите и темите, докато съдържанието се стопи. Друг подход \"за по-смелите\" е бърз преглед на пощата и решително изтриване на всичко несъществено, което може да спести часове наваксване. 3. Начало на нещо ново  Завръщането след ваканция може да се приеме и като нещо вълнуващо - като  , за създаване на нови навици или отношения с колегите. Може да изпробвате ново място за хранене в обедната почивка, да поканите колега, с когото не сте говорили често преди, да се разходите в необичайна посока, да пиете зелен чай, и какво ли още не, предлагат специалистите по човешки ресурси. В крайна сметка целта на ваканцията е точно такава -  .", "date": "2017.08.14", "title": "Човек и добре да живее, се връща на работа: три начина за справяне със стреса след отпуската"}
{"url": "http://www.dnevnik.bg/bulgaria/2017/08/14/3023938_arestantut_plamen_kucarov_pochinal_zaradi_surdechen/", "text": "Арестантът Пламен Куцаров, който преди повече от осем години почина в бус на ГДБОП, е имал уголемено сърце и смъртта му е причинена от внезапна остра сърдечна и дихателна недостатъчност. Това се разбира от мотивите на съдия Петя Крънчева от Софийския градски съд (СГС) към присъдата, с която  през април тя оправда подсъдимите  бивши служители на ГДБОП Божидар Проданов и Ирен Вълев за причинена по непредпазливост смърт на арестанта, информира \" Правен свят \". Прокуратурата твърдеше, че двамата са го натиснали, докато са се возели в полицейския бус, и така мъжът се задушил. Куцаров почина през 2009 г. на път за сградата на ГДБОП на софийския булевард \"Черни връх\", където е трябвало да бъде разпитван и обвинен за отвличания. В сутринта на същия ден той е арестуван в дома му, а при последвалия арест той е качен в полицейска кола. Делото се води от 2011 г. и е включено в списъка на дела, които наблюдава Европейската комисия. Случаят стана публично известен заради изнесената информация, че арестът на Куцаров изобщо не е бил документиран от МВР, а според прокуратурата бившите полицаи са били арестанта, за да изтръгнат показания, държали са го притиснат по очи и с белезници на ръцете, закопчани на гърба, което в крайна сметка е довело до задушаването му. Дори според първоначалната експертиза в хода на разследването Куцаров е починал именно от задушаване. Оправдателната присъда на първа инстанция показа обаче, че според съда не е станало така и не е ясно кой и кога е бил Куцаров. Освен това получените травми със сигурност не са били причина за смъртта. За подсъдимите съдия Крънчева пише в мотивите си, че единствено възможният извод е, че с поведението си те \"не са причинили, а дори не са се явили и съпричина за настъпване на смъртта на Куцаров\". Нейният извод е, че сърдечно заболяване, а не задушаване от притискане, е причина за смъртта на Куцаров. Той е направен след няколко съдебномедицински експертизи, като всички са били единодушни за сърдечния проблем на жертвата. Уголеменото сърце на Куцаров било установено едва след смъртта му, тъй като приживе той нямал оплаквания и не се е лекувал. За внезапното влошаване на състоянието му е допринесло и Видими следи от насилие по него не са забелязали нито служителите в Института по психология към МВР, където Куцаров е бил, преди да бъде качен в буса, в който е починал, нито лекарка в \"Пирогов\", където е откаран, след като се почувствал зле. Проданов и Вълев трябвало да върнат арестанта в ГДБОП, след като той бил \"пробит\" на полиграфическото изследване. При него Куцаров бил питан за безследно изчезналия тогава Кирил Божилов-Цигането, като според МВР той е бил отговорен за отвличането му заедно с Валентин Янев-Бореца и още един мъж. Проданов и Вълев отричат при конвоирането на арестанта той да е бил притиснат на земята. Според обясненията на подсъдимите, които съдът приема за достоверни, при пътуването Куцаров бил седнал в буса и в един момент казал, че му е лошо. Куртев го попитал след това как се чувства, а Куцаров казал, че му няма нищо. Шефът на групата наредил да спрат колата и тогава Проданов попитал арестанта дали иска вода, но той отговорил: \"Не ви ща водата.\" След като минали още 100 - 200 метра обаче, Куцаров изхъркал неестествено и полицаите му свалили белезниците и пак спрели колата. Като видели, че арестантът е неконтактен, Куртев го напръскал с вода, ударил му леки шамари, извадил му езика и започнал изкуствено дишане и масаж на сърцето. Според съда . \"За съда е безспорно обаче, че констатираните телесни увреждания по трупа на Куцаров не са в причинна връзка с настъпилата смърт\", се казва в мотивите на съда. В тях съдия Крънчева пише още, че по делото не е установено нито едно пряко или съвкупност от косвени доказателства, които да позволяват да се направи извод, че Куцаров е бил бит, докато е конвоиран от подсъдимите. Оправдателните присъди на Проданов и Вълев не са окончателни и прокуратурата може да протестира пред Софийския апелативен съд. До момента обаче разноските по делото са над 24 000 лева и засега остават за сметка на държавата.", "date": "2017.08.14", "title": "Арестантът Пламен Куцаров починал заради сърдечен проблем и наркотици, а не от побой"}
{"url": "http://www.dnevnik.bg/photos/2017/08/14/3023849_fotogaleriia_mjuzikulut_brekzit_ili_kak_boris_djonsun/", "text": "Кампанията и вотът за Брекзит – с всичките си колоритни герои, неочаквани обрати и дръзки предателства – са достойни за драматичен сюжет.", "date": "2017.08.14", "title": "Фотогалерия: Мюзикълът \"Брекзит\", или как Борис Джонсън бе \"хванат по бели гащи\""}
{"url": "http://www.dnevnik.bg/sport/2017/08/14/3024085_barselona_vurna_paulinyo_v_evropa_sreshtu_40_mln_evro/", "text": "\"Барселона\" обяви привличането на бразилския национал Паулиньо. Каталунците ще платят 40 милиона евро на китайския шампион \"Гуанджоу евъргранде\" за 29-годишния полузащитник. Паулиньо ще премине медицински прегледи в четвъртък, преди да бъде представен на \"Камп ноу\". Полузащитникът ще подпише четиригодишен договор, в който ще бъде заложена откупна клауза на стойност 120 милиона евро, твърди испанският вестник \"Марка\". \"Трансферът на Паулиньо е загуба за \"Евъргранде\", но е добър за китайския футбол. Това доказва, че водещите клубове в света следят внимателно китайската Суперлига\", каза треньорът на \"Гуанджоу\" Луиш Фелипе Сколари. \"Барселона\" има голям бюджет за нови футболисти, след като беше продадена една от звездите на тима, Неймар.  Бразилецът премина в ПСЖ  срещу историческите 222 милиона евро. Паулиньо е третият нов футболист за \"Барселона\" това лято. Преди това каталунците си върнаха Жерар Деулофеу от \"Евертън\" за 12 милиона евро и  купиха Нелсон Семедо от \"Бенфика\"  срещу 30 милиона. \"Барселона\" ще бъде вторият отбор на Паулиньо в Европа. Националът на Бразилия премина от \"Коринтианс\" в \"Тотнъм\" срещу 20 милиона евро през 2013 г. Полузащитникът се наложи в състава на \"шпорите\" още в първия си сезон във Висшата лига, но година по-късно загуби титулярното си място. Паулиньо изигра 67 мача във всички турнири за \"Тотнъм\", в които вкара десет гола. След само два сезона с екипа на лондончани Паулиньо беше продаден на китайския \"Гуанджоу евъргранде\" за 14 милиона евро. Полузащитникът спечели по два пъти титлата в първенството и Суперкупата на Китай. Той триумфира и веднъж в Шампионската лига на Азия и с купата на страната.", "date": "2017.08.14", "title": "\"Барселона\" върна Паулиньо в Европа срещу 40 млн. евро"}
{"url": "http://www.dnevnik.bg/politika/2017/08/14/3024115_spored_bsp_agenciia_antikorupciia_niama_da_bude/", "text": "БСП представи алтернативен проект на антикорупционен закон, в който се предвижда председателят на агенцията, която ще се бори с корупцията по високите етажи на властта, да бъде назначаван с указ от президента за мандат от 5 години. В мотивите е записано, че демократичната легитимност и обединяващата функция на държавния глава ще гарантират, че агенция \"Антикорупция\" няма да бъде \"подчинена\" на една или няколко партии. Предвижда се един председател да може да бъде избиран за не повече от два последователни мандата, т.е. да заема длъжността за не повече от 10 години. Предложението на социалистите е парламентът да избира с квалифицирано мнозинство от 160 депутати трима зам.-председатели на агенцията. Идеята президентът Румен Радев, а не премиерът Бойко Борисов, да определя председателя на новия антикорупционен орган, бе лансирана от Корнелия Нинова на Бузлуджа. В същото време Министерството на правосъдието публикува за обществено обсъждане законопроект за  антикорупционна комисия, която да може да използва и специални разузнавателни средства . Днес зам.-председателят на парламентарната група на \"БСП за България\" Крум Зарков обясни, че социалистите предлагат антикорупционен орган, който да има реални разследващи функции, а не \"разпилян орган\", какъвто предлагали от ГЕРБ. Затова са предвидени и разследващи агенти. От думите на Зарков се разбра, че за разлика от управляващите БСП предвижда възможност агенция \"Антикорупция\" да може да се самосезира и да проверява и анонимни сигнали. \"Законът на ГЕРБ не отговаря на първоначално зададената цел, а именно ефективен орган за борба с корупцията. Корупцията е престъпление, а то се бори с методите на наказателното право. В законопроекта на ГЕРБ няма наказателно право\", каза Зарков. По думите му в законопроекта на ГЕРБ имало оплетени всевъзможни процедури, които го правели невъзможен. Попитан дали има притеснения, че делата за корупция по високите етажи на властта ще се разглеждат от специализирания съд - законова промяна, за вето на която настояваха редица неправителствени организации и партии извън парламента, Зарков обяви, че БСП е изказала своите притеснения по време на дебатите в парламента, но законът вече е факт. Миналата седмица Радев обнародва инициираните от управляващите поправки, а социалистите не планират да сезират Конституционния съд.", "date": "2017.08.14", "title": "Според БСП агенция \"Антикорупция\" няма да бъде подчинена на партиите, ако президентът определя шефа й"}
{"url": "http://www.dnevnik.bg/bulgaria/2017/08/14/3024130_niama_danni_za_postradali_bulgari_pri_pojarite_v/", "text": "Към момента на територията на Гърция има 46 огнища на пожари, но до 15 часа днес няма постъпила информация за пострадали български граждани при тях, съобщиха от Министерството на външните работи. От там уточняват, че най-засегнат от огъня е остров Закинтос. На остров Крит, в района на Иерапетра, горят горски масиви, маслинови дървета и оранжерии с цветя, но огънят е овладян частично. Горски масиви горят и в област Теспротия, на границата с Албания, но няма риск за жителите на района. Силен пожар бушува и около град Каламос, Атика, където огнената стихия е достигнала и опожарила домове. По нареждане на полицията и противопожарната служба движението на моторни превозни средства в района на Каламос, Атика, е спряно. Трафикът на превозни средства на входа на Капандриу и главната улица на Варнава до плажа е прекъснат, като движението се пренасочва към кръстовището на булевард \"Маркопулу\" с улица \"Агиу Апостолу\". От миналата нощ в община Оропос, където се намира Каламос, е обявено извънредно положение. Министерството на външните работи препоръчва на българските граждани, пътуващи или пребиваващи в Гърция, да се информират предварително за актуалната обстановка, да избягват засегнатите райони и да спазват стриктно указанията на местните власти. Български граждани, които желаят да получат актуална информация или да подадат сигнал за техни близки, могат да го направят на дежурния телефон за спешни случаи на българското посолство в Атина: 00 30 6937 096 220.", "date": "2017.08.14", "title": "Няма данни за пострадали българи при пожарите в Гърция"}
{"url": "http://www.dnevnik.bg/sviat/2017/08/14/3024136_zasednal_korab_spria_trafika_kum_edno_ot_nai-golemite/", "text": "Корабите, влизащи и излизащи от пристанището на Антверпен, са блокирани заради голям контейнеровоз, заседнал на плитчина. Плаващият под флага на Хонконг кораб CSCL Jupiter е претърпял инцидент в естуара на река Шелда, докато е преминавал през холандски териториални води. Реката е връзката на порта със Северно море, намиращо се на около 90 км. Според холандската Агенция за управление на водните ресурси дългият 366 м контейнеровоз е бил на път от Антверпен за Хамбург. Властите опитват да издърпат CSCL Jupiter от плитчината с 5 влекача, но засега без успех, а в следващите часове предстои отлив, което намалява вероятността да се намери решение преди прилива късно вечерта. Антверпен е второто по натовареност морско пристанище на Европа и 15-о по големина в света. То заема площ от около 20 000 футболни игрища и обработва 214 милиона това товари всяка година, припомня \"Ройтерс\".", "date": "2017.08.14", "title": "Заседнал кораб спря трафика към едно от най-големите пристанища на Европа"}
{"url": "http://www.dnevnik.bg/sport/2017/08/14/3024153_dimitur_dimitrov_shte_zapazi_stila_na_ludogorec_no/", "text": "Новият старши треньор на \"Лудогорец\" Димитър Димитров-Херо заяви, че ще запази философията на игра, но има нужда от освежаване на състава. Той очаква нови попълнения до края на трансферния прозорец, но не пожела да разкрие на кои позиции. \"Този стил съвпада 100% с моите разбирания и може би поради тази причина са ме поканили. Това е философия, която аз изповядвам и си съм работил преди години с \"Нефтохимик\" по същия начин. Аз съм неин привърженик и ще се опитам да я спазвам\", каза Димитров на пресконференция при представянето му като треньор на \"Лудогорец\". Според него всякакви кардинални промени ще бъдат грешка. \"Промени на този етап са неуместни, предвид това, че селекцията е направена и подготовката е минала. Всяка една промяна ще бъде грешка. Ще се опитам да изчистя някои неща в организацията на играта\", обясни Димитров. \"Смятам, че отборът има нужда от освежаване, защото има дисбаланс на определени позиции. Няма да залитаме на всяка цена, а ще търсим качество, за да сме убедени и сигурни в новите попълнения. Не очаквайте от мен да ви кажа на кои позиции, защото най-малкото е некоректно към играчите, които в момента са тук\", каза още новият треньор на разградчани.  В неделя Димитров заяви, че решението му на подпише с \"Лудогорец\" \"не е въпрос на пари\". Той поясни, че ще получава по-малко, отколкото в предишния му отбор \"Иртиш\" (Павлодар). Специалистът водеше казахстанския тим в последните два сезона, но  разтрогна с клуба в сряда . Димитров каза, че целите пред него са ясни - титлата в Първа лига и влизане в групите на Лига Европа. Първият му мач начело на \"Лудогорец\" ще е срещу литовския \"Судува\" в плейофите на Лига Европа. Двубоят е в четвъртък от 21.30 ч. на \"Лудогорец арена\".", "date": "2017.08.14", "title": "Димитър Димитров ще запази стила на \"Лудогорец\", но иска освежаване на състава"}
{"url": "http://www.dnevnik.bg/citat_na_deniia/2017/08/14/3024211_citat_na_denia_zashto_hvashtam_wi-fi_sred_vulcite_v/", "text": ", щата Калифорния Това заявява холивудската звезда Силвестър Сталоун в най-новата публикация в профила си в социалната мрежа \"Инстаграм\". Коментарът му е направен в началото на снимките за втория сезон на сериала This Is Us (Това сме ние) за телевизионната мрежа NBC.", "date": "2017.08.14", "title": "Цитат на деня: Защо хващам Wi-Fi сред вълците в България, но не и в Санта Кларита"}
{"url": "http://www.dnevnik.bg/sviat/2017/08/14/3024162_desetki_hiliadi_jiteli_na_bogatite_arabski_monarhii_sa/", "text": "През първите седем месеца на годината в Босна и Херцеговина са влезли 42 627 граждани на арабските страни, като най-голям брой идват от Обединените арабски емирства (19 887), следвани от граждани на Кувейт (11 103) и Саудитска Арабия (9385), съобщава босненският \"Дневни аваз\", позовавайки се на официални данни от граничната полиция на Босна и Херцеговина. На четвърто и пето място са Катар с 1531 и Йордания със 721 граждани, влезли в Босна и Херцеговина от началото на годината. По данни на туристическите организации арабите се задържат в страната средно от пет до десет дни, а мнозина наемат или купуват къщи за по един месец. Други купуват и строят недвижимости из страната, където вече са изградени многобройни арабски квартали. В сравнение с миналата година това е очевиден ръст на посещенията на араби в Босна и Херцеговина, пише вестникът и добавя, че за първи път граничната полиция публикува официални данни за посещенията на арабски граждани в страната. /БТА", "date": "2017.08.14", "title": "Десетки хиляди жители на богатите арабски монархии са влезли в Босна и Херцеговина тази година"}
{"url": "http://www.dnevnik.bg/kultura/2017/08/14/3024067_ministerstvoto_na_kulturata_tursi_direktori_na_dva/", "text": "Министерството на културата е обявило конкурси за директори на сатиричен театър \"Алеко Константинов\" и театър \"Българска армия\". Обявленията за качени на сайта на министерството днес, като срокът за кандидатстване е 15 септември. Изискванията и за двете позиции са индентични, като се изисква висше образование със степен магистър в сферата на изкуствата или хуманитарните науки, както и поне 3 години опит в областта на културата. Настоящите директори на двата театъра бяха избрани с конкурси през 2013 г. За ръководител на Сатиричния театър бе избран преподавателят по театрална режисура в Националната академия за театрално и филмово изкуство (НАТФИЗ) Здравко Митков. Името на Митков бе разсекретено като агент на бившата \"Държавна сигурност\" с псевдоним \"Василев\". Директор на театър \"Българска армия\" пък е Мирослав Пашов, който преди това в продължение на 3 години заемаше същия пост като временно изпълняващ длъжността.", "date": "2017.08.14", "title": "Министерството на културата търси директори на два столични театъра"}
{"url": "http://www.dnevnik.bg/sport/2017/08/14/3024237_nai-pametnite_momenti_ot_svetovnoto_purvenstvo_po_leka/", "text": "С Много от очакванията в Лондон не се сбъднаха - като това за лебедова песен на Болт или исторически дубъл на сочения за новата звезда на атлетиката Уейд ван Нийкерк. Шампионатът беше белязан от лошо време и слаби резултати, но донесе много емоции, доста неочаквани шампиони, куп драматични моменти и някои спорни решения. Предлагаме ви селекция на най-паметните моменти от шампионата (без претенции за изчерпателност).  Детронацията на Юсейн Болт Джъстин Гатлин стана най-възрастният световен шампион  в бягането на 100 метра. 35-годишният американец детронира големия фаворит Юсейн Болт, който пропусна възможността да стане първият човек в историята с четири световни титли в късия спринт. 30-годишният ямаец завърши трети в последното индивидуално състезание в легендарната си кариера. Гатлин спечели втора световна титла на 100 метра в кариерата си след златото в Хелзинки през 2005 г. Нито един атлет не се е връщал на световния връх в късия спирнт след толкова дълго прекъсване. Той нанесе i първата загуба на Болт в голямо състезание на 100 метра. Златният Мо Фара  Световното  първенство по лека атлетика в Лондон  започна по мечтан начин за английската публика. Още в първия финал тя беше изправена на крака, след като местният любимец Мо Фара  триумфира със златото на 10 000 метра. Фара спечели трета световна титла в дисциплината и общо шести златен медал от шампионати на планетата. 34-годишният състезател се размина за малко с безпрецедентен трети пореден дубъл, след като завърши втори в последния старт в бляскавата си кариера - на 5000 метра. Кралицата на леката атлетика Алисън Филикс спечели най-много медали в Лондон - два златни с щафетите на 4х100 и 4х400 метра и бронз на 400 метра. Тя вече е абсолютен рекордьор по брой отличия от световни първенства по лека атлетика - 16, като изпревари ямайците Мерлин Оти (14) и Юсейн Болт (14). Филикс, която през ноември ще навърши 33 години, има 11 златни медала, като по този показател дели първото място с Болт.  Историческо злато за Турция Рамил Гулиев обърка сметките на големите фаворити  и стана световен шампион на 200 метра. Роденият в Азербайджан спринтьор донесе историческо злато за Турция и попречи на Уейд ван Нийкерк да стане вторият лекоатлет в историята с дубъл на половин и една обиколка. Южноафриканецът, който  преди това триумфира на 400 метра , остана втори на 200 метра. Така той не успя да повтори легендарното постижение на Майкъл Джонсън oт световното в Гьотеборг през 1995 г. Неочакваният триумф на Великобритания Домакините от Великобритания се наредиха на шеста позиция в класирането по медали с два златни, три сребърни и един бронзов. Те спечелиха две титли по-малко, отколкото преди две години в Пекин. Една от тях дойде  неочаквано в щафетата на 4х100 метра при мъжете . С нов европейски рекорд и най-добри постижение за сезона британците спечелиха първата си титла в дисциплината след победа над фаворитите от САЩ. Щафетата на Ямайка, която нямаше загуба на голям шампионат от 2009 г., не успя да завърши заради контузия на Юсейн Болт. Това беше последното състезание в  кариерата на легендарния спринтьор. Норвежкото чудо Дебютантът Карстен Вархолм е новият световен шампион в бягането на 400 метра с препятствия. 21-годишният състезател спечели първи медал от голям шампионат при мъжете. По-рано тази година бившият десетобоец завоюва златото в тази дисциплина на европейското за младежи до 23 години. Вархолм не беше сочен за фаворит, oще повече в първото си участие на голям форум. Той обаче доказа, че е изключителен талант, оказвайки се прекалено силен за представителя на Турция Ясмин Копело и олимпийския шампион Керън Клемент.  На един номер разстояние от златото Сръбкинята Ивана Шпанович изпусна титлата в скока на дължина по изключително нелеп начин. В последния си опит тя преодоля дистанция, която щеше да й донесе златния медал. Стартовият номер на гърба й обаче се откачи и остави белег на 6.91 см, което й отреди четвърто място в крайното класиране. 27-годишната състезателка обжалва решението, но за нейно съжаление правилникът потвърди редовността на присъдения резултат. Драмата \"Маквала\" Айзак Маквала беше един от двамата фаворити за златото на 400 метра, но  трябваше да пропусне бягането , тъй като беше поставен под 48-часова карантина. Причината беше  масовотп заразяване с норовирус в един от хотелите , където са настанени лекоатлетите. Състезателят от Ботсвана пристигна с огромни надежди в Лондон, тъй като беше лидер в световната ранглиста за сезона на 200 метра и трети на 400 метра. Дългоочакваната битка между него и световния рекордьор на една обиколка Уейд ван Нийкерк обаче така и не се състоя. Заради хранителното натравяне  ботсванецът пропусна и сериите на 200 метра.  Това доведе до конспиративни теории и множество критики към международната федерация (IAAF). Все пак в последния момент  Маквала получи шанс  да се включи в надпреварата на половин обиколка. В крайна сметка след всички перипетии той стигна до финала на дисциплината и се движеше отлично в първите 300 метра, но накрая се срина и остана едва шести.", "date": "2017.08.14", "title": "Най-паметните моменти от световното първенство по лека атлетика"}
{"url": "http://www.dnevnik.bg/sviat/2017/08/14/3024236_izvesten_direktor_napusna_biznes_suvet_kum_trump_kato/", "text": "Кенет Фрейзър, главен изпълнителен директор на фармацевтичния гигант \"Мерк\" (Merck & Co Inc), обяви, че напуска Съвета на американските производители към президента Доналд Тръмп, за да демонстрира позицията си срещу нетолерантността и екстремизма. Засега той е единственият, подал оставка от съвета като реакция на насилието в щата Вирджиния, предизвикано от войнстващи расисти и неонацисти. Един от тях блъсна колата си в протестиращите срещу шествието им, при което загина 32-годишна жена и бяха ранени 17 души, няколко от които са в тежко състояние. Президентът заяви, че в сблъсъците са замесени \"много страни\", но не осъди ясно расистите, което породи вълна от протести от средите и на демократи, и на републиканци. \"Лидерите на Америка трябва да спазват фундаменталните ни възгледи като ясно отхвърлят изрязавенота на омраза, омраза и твърденията за превъзходство на определена група. Това е против американския идеал, че всички хора са създадени равни\", се казва в съобщението на Фрейзър. \"Като ръководител на \"Мерк\" и заради личната ми съвест, изпитвам отговорност да заема позиция срещу нетолерантността и екстремизма.\" Тръмп реагира в \"Туитър\" така: \"Кен Фрейзър от Мерк Фарма подаде оставка от президентския съвет на производителите, той ще има повече време ДА НАМАЛИ ЦЕНИТЕ НА ЛЕКАРСТВАТА, С КОИТО СЕГА ОГРАБВАТ ХОРАТА!\". Поне един от колегите на Фрейзър - Джон Мараганори от \"Арнилам фармасютикълс\" - го подкрепи с думите: \"горд съм да застана до Фрейзър\". Организацията Pharmaceutical Research and Manufacturers of America, която представлява индустрията и лобира от нейно име в Конгреса, отказа коментар или подкрепа. Това става в момент, когато Тръмп довършва президентска заповед за ценообразуването на лекарствата, която трябва да намали регулациите, но и в която се предполага, че ще има мерки за запазване и дори повишаване на цените.", "date": "2017.08.14", "title": "Известен директор напусна бизнес съвет към Тръмп като протест за Шарлътсвил"}
{"url": "http://www.dnevnik.bg/sviat/2017/08/14/3024240_nad_200_dushi_zaginaha_v_svlachishte_v_siera_leone/", "text": "Повече от 200 души загинаха в Сиера Леоне, когато в ранните сутрешни часове свлачище помете жилища в покрайнините на столицата Фрийтаун, съобщи \"Ройтерс\". Според данни на Червения кръст в централната морга на града са откарани поне 205 тела. Военни екипи претърсват за оцелели и затиснати сред отломките в района на планинското градче Риджънт. Прогнозите са броят на жертвите да се увеличи. \"Вероятно стотици лежат мъртви под отломките. Катастрофата е толкова голяма, че аз самият съм разтърсен от нея\", каза за \"Ройтерс\" вицепрезидентът Виктор Фо. Той обясни, че в района е имало множество незаконни постройки. Оцеляла жена разказва пред агенцията, че хората са спели, когато е започнало свлачището и докато се разсънят къщите им се напълнили с кал и вода.", "date": "2017.08.14", "title": "Над 200 души загинаха в свлачище в Сиера Леоне"}
{"url": "http://www.dnevnik.bg/sviat/2017/08/14/3024203_krizata_s_dvoinoto_grajdanstvo_v_avstraliia_zasegna_i/", "text": "Управляващата в Австралия коалиция е изправена пред изпитание, след като вицеприемиерът Барнаби Джойс се оказа гражданин и на Нова Зеландия, съобщи Би Би Си. Джойс е поредният политик на изборна длъжност, който се оказва гражданин и на друга страна, различна от австралия. До този момент обаче кризата не беше достигала до подобни равнища във властта. Конституцията на Австралия гласи, че двойни граждани нямат право да се кандидатират за изборни длъжности. Джойс, който по-рано беше оповестил възможността да е придобил новозеландски паспорт по рождение, каза, че ще отнесе случая до съдебна институция, но и че получил правна консултация, според която не би нарушил никакви правила, ако се яви на избори. От кабинета на вътрешния министър на Нова Зеландия потвърдиха, че всяко дете на родители, от които поне единият е гражданин на страната (какъвто е случаят на вицепремиера), автоматично го получава. \"Бях шокиран,\" разказа Джойс в парламента, обяснявайки как миналата седмица бил потърсен от новозеландска институция и му било обяснено, че може да е гражданин по произход. \"Нито аз, нито родителите ми сме имали причина да смятаме, че може да съм гражданин на друга държава.\" Баща му е роден в Нова Зеландия, но през 1947 г. се мести в Австралия, а настоящият вицепремиер се ражда двайсет години по-късно в Тамуърт, град в австралийската провинция Нов Южен Уелс. Казва, че никога не е кандидатствал заподобно гражданство. Рисковете пред кабинета За правителството на премиера Малкъм Търнбул ситуацията е опасна - ако се окаже, че заместникът му няма право да заема поста, кабинетът може и да падне, пише Би Би Си. Правителството има мнозинство едва от един глас в камарата на представителите и ако се наложат частични избори за мястото му, запазването на това мнозинство може да се окаже под въпрос. Миналия месец двама австралийски сенатори бяха принудени да подадат оставка, след като беше оповестено, че са двойни граждани. Трети депутат напусна пост, който заемаше в кабинета, след като разбра, че е гражданин и на Италия, без никога да е бил там. Възможността други двама да запазят местата си в законодателния орган тепърва ще бъде решена от съда. Самият Джойс години наред е сенатор - от 2005 до 2013 г. има място там, а през 2013 г. отива в долната камара (Камарата на представителите). От февруари е вицепремиер в кабинета на Търнубул. Лидер е на Националната партия, младши партньор в кабинета. Стана известен през май миналата година, след като отправи заплаха, че Австралия може да убие кучетата на Джони Деп, които  не са минали през задължителната карантина  на влизане в страната. \"Поне половината австралийци\" са засегнати Според конституцията лице, \"за което е признато, че принадлежи, подчинява се или се придържа към чужда сила или е поданик или гражданин или има права и привилеки на поданик или гражданин на чужда сила... няма да може да бъде избиран, за да заема място като сенатор или член на Камарата на представителите.\" Действащата интерпретация на този член е, че той забранява на лица, попадащи в някоя от тези категории, явяването на избори. Клаузата е на 114 години и принуди 23 депутати, родени в общо 14 други държави, повторно да доказват, че в момента нямат второ гражданство. Сред тях е и бившият премиер Тони Абът, отказал се от второто си гражданство през 1993 г., заедно със сенатора Сам Дастяри, доказал, че е похарчил близо 20 000 долара за такси за отказ от иранския си паспорт. Самият Търнбул се обърна в отворено писмо към опозицията с молба за помощ в кризата с двойното гражданство. \"Имайки предвид, че близо половината от австралийците имат (поне един) родител, роден в друга страна, и че много държави имат закони, даващи гражданство по произход, независимо от мястото на раждане, потенциалът много, може би милиони австралийци да имат двойно гражданство, без да знаят, е голяма... Австралийците рябва да имат доверие в политическата ни система и е от жизнена важност да се премахне всяка несигурност.\"", "date": "2017.08.14", "title": "Кризата с двойното гражданство в Австралия засегна и вицепремиера"}
{"url": "http://www.dnevnik.bg/sviat/2017/08/14/3024248_trump_osudi_rasistite_i_neonacistite_v_sasht/", "text": "Президентът на САЩ Доналд Тръмп открито осъди крайно десните расистки и неонацистки организации в страната близо 48 часа след сблъсъците в Шарлътсвил, щата Вирджиния, при които загина протестиращ и бяха ранени десетки. Спорът за съдбата на малко известна статуя на командвалият армията на конфедерацията по време на Гражданската война преди 150 години бързо прерасна в насилие, когато стотици расисти се стекоха в града, организираха факелни шествия и нападнаха контрапротест. \"Расизмът е зло и които предизвикват насилие в негово име са престъпници и бандити, включително Ку Клукс Клан, неонацистите, белите супрематисти и други групи, сеещи омраза, които са несъвместими с всичко, което е скъпо на американците\", каза президентът в специално изявление пред репортери в Белия дом. Той бе критикуван, че първата му реакция е била твърде обща и се е забавил в осъждането на кръвопролитието. От либералните среди го обвиниха, че се опитва да не назове провокиралите насилието, защото част от поддръжниците му споделят такива идеи. По време на предизборната му кампания бяха разпространени кадри как на събрание от крайно десни симпатизанти в негова подкрепа вдигат изпънати ръце в нацистки поздрав. В събота Тръмп първоначално осъди \"тази отвратителна проява на омраза, фанатизъм и насилие, проявявано от много страни\". В неделя от Белия дом допълниха позицията му: \"Президентът каза много категорично във вчерашното си изявление, че той осъжде всички форми на насилие, фанатизъм и омраза и това, разбира се, включва защитниците на твърденията за расово превъзходство на белите, ККК, неоназистите и всички екстремистки групировки. Той призова за национална единство и сплотяването на всички американци\". Текстът обаче бе разпространен до репортерите в голф клуба на Тръм в щата Ню Джърси и бе подписан \"говорител на Белия дом\".", "date": "2017.08.14", "title": "Тръмп осъди расистите и неонацистите в САЩ"}
{"url": "http://www.dnevnik.bg/bulgaria/2017/08/14/3024243_remontut_na_bul_praga_v_sofiia_se_uduljava/", "text": "Ремонтът на софийския бул. \"Прага\", който трябваше да приключи този месец, се удължава до 7 септември, съобщи Столичната община. Ремонтът на градския булевард, който отвежда трафика към няколко големи болници, е част от обновлението на основни пътни артерии като се предвижда паважната настилка да се замени с асфалтова. В съобщението не се посочва причина за забавянето, но се уточнява, че продължават ограниченията за спиране и паркиране, а движението на градския транспорт ще се осъществява по променени маршрути до края на първата седмица на септември.", "date": "2017.08.14", "title": "Ремонтът на бул. \"Прага\" в София се удължава"}
{"url": "http://www.dnevnik.bg/sport/2017/08/14/3024250_nadal_se_zavrushta_na_vurha_v_mujkiia_tenis_sled/", "text": "Рафаел Надал ще се завърне на върха в мъжкия тенис следващия понеделник, след като Роджър Федерер се отказа от  турнира от сериите \"Мастърс 1000\" в Синсинати . Седемкратният шампион в надпреварата се оттегля заради контузия. Федерер обяви, че е прищипал нерв в гърба по време на мастърса в Монреал миналата седмица. 36-годишният швейцарец стигна до финала в Канада, където  беше категорично надигран от Александър Зверев само за 68 минути.  Рекордьорът по титли от Големия шлем беше единственият, който можеше да попречи на Надал да оглави ранглистата, след като миналата седмица и настоящият номер 1 Анди Мъри обяви, че ще няма да играе в Синсинати заради контузия. Испанецът не е бил на върха в мъжкия тенис от юли 2014 г. Той има общо 141 седмици като №1 в света, което му отрежда седмото място във вечната класация след Джон Макенроу (170), Новак Джокович (223), Джими Конърс (268), Иван Лендъл (270), Пийт Сампрас (286) и Роджър Федерер (302). Носителят на 15 титли от Големия шлем е бил начело в световната ранглиста в три отделни периода - от август 2008 г. до юли 2009 г., от юни 2010 г. до юли 2013 г. и от октомври 2013 г. до юли 2014 г. Досега само един тенисист в историята се е връщал на първото място след толкова дълга пауза - Андре Агаси (три години и половина). Надал можеше да оглави ранглистата още днес , но не успя да стигне до полуфиналите в Монреал. Испанецът беше  спрян още в третия кръг от канадския тинейджър Денис Шаповалов , който след страхотното представяне у дома напредна със 76 места до №67 в света. Във виртуалната ранглиста Надал има 7475 точки, Мъри - 7150, а Федерер - 7145. Испанецът няма да защитава точки в Синсинати, а при тила ще събере 8465 точки преди US Open. Надал е поставен под №1 в Синсинати и ще започне директно от втория кръг. Първият му съперник ще е французинът Ришар Гаске, който стартира с успех в два сета срещу австралийския квалификант Джон-Патрик Смит. Освен Федерер от турнира се оттегли поставеният под №5 Кей Нишикори. Печеливши от това се оказаха Янко Типсаревич и Тома Фабиано. Сърбинът и италианецът загубиха в последния кръг на квалификациите, но получават възможност да влязат директно във втория кръг на основната схема.", "date": "2017.08.14", "title": "Надал се завръща на върха в мъжкия тенис след оттегляне на Федерер от Синсинати"}
{"url": "http://www.dnevnik.bg/politika/2017/08/14/3024252_advokat_izdeistva_zabrana_za_turgovskata_marka_sds/", "text": "Адвокат издейства от съда забрана за партията СДС да използва абревиатурата като търговска марка, информира \"Медиапул\". Адвокатът Диньо Бозаджиев осъди политическата формация с лидер бившия министър на икономиката в кабинета \"Борисов 2\" Божидар Лукарски за това, че не му е платила хонорари за над 4200 лв. за дела, които е водил от нейно име през 2013 г. В сметките на СДС нямало пари и затова защитникът прибягнал към запор на търговската марка. Тъй като по закон политическите партии нямат право да извършват търговска дейност, главният секретар на СДС Филип Кирев изразил недоумение пред изданието кога, защо и от кого търговската марка въобще е била регистрирана и коментирал решението на съда с думите \"това не ни вълнува\". Адвокат Бозаджиев се е обърнал за налагането на запора към частния съдебен изпълнител Иван Чолаков, посочен в репортаж на Би Ти Ви през февруари в  казус с фалшиви записи на заповед . Самото СДС пък дължи 220 хил. лв. наем на областната управа за имота на ул. \"Г. С. Раковски\" в София, който от десетилетия ползва за партийна централа.", "date": "2017.08.14", "title": "Адвокат издейства забрана за търговската марка СДС"}
{"url": "http://www.dnevnik.bg/photos/2017/08/14/3023901_fotogaleriia_svetovnite_snimki_na_denia_-_14_avgust/", "text": "Поддръжници на кенийския опозиционен лидер Райла Одинга присъстват на митинг в бедняшкия квартал \"Матаре\" в Найроби, Кения.", "date": "2017.08.14", "title": "Фотогалерия: Световните снимки на деня - 14 август"}
{"url": "http://www.dnevnik.bg/sport/2017/08/14/3024261_grigor_dimitrov_zapochva_sreshtu_felisiano_lopes_v/", "text": "Григор Димитров ще играе с испанеца Фелисиано Лопес във втория кръг на турнира от сериите \"Мастърс\" в Синсинати. Българският тенисист, който миналата година стигна до полуфиналите на надпреварата, пропуска първия кръг като поставен под №7 в основната схема. Лопес стартира турнира с победа в два сета срещу корееца Хьон Чун - 7:6 (5), 6:1. В първия сет двамата нито веднъж не стигнаха до точка за пробив, a само един от 12-те гейма мина през равенство. В тайбрека 35-годишният испанец беше по-стабилен и спечели със 7:5. 21-годишният кореец стигна до първия шанс за пробив при 1:1 във втората част. Той обаче не успя да го реализира, а след това не спечели нито един гейм до края на двубоя. Лопес взе подаването на съперника в четвърти и шестия гейм, след което при свой сервис сложи точка на спора след 77 минути игра. Димитров и Лопес имат четири мача помежду си, като са си разменили по две победи, а двубоите им по традиция са много оспорвани. През 2016 г. двамата отново се срещнаха във втория кръг на мастърса в Синсинати, когато българинът постигна драматичен успех с 5:7, 6:3, 7:6 (6). Другите им три сблъсъка са на тревните кортове в \"Куинс\". Taзи година Лопес победи Димитров в полуфиналите на надпреварата със 7:5, 3:6, 6:3, а през 2010 г. го надигра с 6:2, 6:4 във втория кръг. През 2014 г. българинът вдигна титлата в \"Куинс\" след успех над испанеца във финала с 6:7 (8), 7:6 (1), 7:6 (6). Победителят от петия им сблъсък ще играе в осминафиналите срещу някой измежду Томаш Бердих, Хуан Мартин дел Потро и американския квалификант Мичъл Крюгер.  Водач в тази последна четвърт на схемата трябваше да е Роджър Федер. Носителят на рекордните седем титли в Синсинати  обаче се оттегли от турнира заради контузия.  На негово място като \"щастлив губещ\" от квалификациите влиза италианецът Тома Фабиано.", "date": "2017.08.14", "title": "Григор Димитров започва срещу Фелисиано Лопес в Синсинати"}
{"url": "http://www.dnevnik.bg/sport/2017/08/14/3024265_lokomotiv_plovdiv_ostavi_vitosha_bistrica_bez_pobeda_i/", "text": "\"Локомотив\" (Пловдив) победи новака \"Витоша\" (Бистрица) с 3:1 в последния двубой от петия кръг на Първа лига. \"Железничарите\" постигнаха втори успех от началото на сезона и се изкачиха на четвърто място в класирането с осем точки. Отборът, воден от Войн Войнов, се доближи на две точки от \"Луогорец\" и ЦСКА и на три от лидера \"Черно море\". \"Витоша\" допусна четвърто поражение от пет мача остава единственият отбор без победа в шампионата. Тимът на Костадин Ангелов е последен в класирането с една точка, дошла при домакинството на друг от новаците в елита - \"Етър\" (Велико Търново). Двубоят между в Пловдив започна вихрено с два гола в първите десет минути. \"Локомотив\" поведе само след 3:33 минути игра. Вратарят Илко Пиргов направи страхотно подаване към Димо Бакалов, който овладя по чудесен начин и веднага изведе Дино Мартинович зад защитата. Останал очи в очи с Михаил Иванов, словенецът не пропусна да отбележи. Авансът на пловдивчани обаче издържа само пет минути. Ивайло Лазаров центрира от свободен удар, а защитата на черно-белите допусна груба грешка. Пламен Крумов върна топката с глава назад в опит да пресече подаването и изведе Стефан Христов, който не сгреши от близо. В 27-ата минута \"Локомотив\" имаше чудесен час да поведе за втори път, но Димо Бакалов пропусна, останал сам срещу вратаря Иванов. Все пак десет минути по-късно домакините стигнаха до второ попадение. Михаил Иванов сбърка фатално при опит да пресече подаване пред вратарското поле. Той изпрати топката в краката на Бакалов, който подаде вдясно към Парвиз Умарбаев и футболистът от Таджикистан отбеляза с отличен прехвърлящ удар от дъгата на наказателното поле. Както и в предишните мачове, \"Витоша\" показа открит и нападателен футбол. Тимът от Бистрица игра добре след почивката, но в 67-ата минута получи трето попадение след поредната си груба грешка в отбрана. Ниско центриране от корнер към първа греда премина между куп от играчи, след което топката беше отклонена с глава от защитник на гостите и за Дани Кики остана само да я довкара във вратата от самата голлиния. До края \"Локомотив\" спокойно контролираше мача и допусна само една опасност пред Пиргов. Тя дойде в добавеното време, когато Китан Василев пропусна да вкара на празна врата.", "date": "2017.08.14", "title": "\"Локомотив\" (Пловдив) остави \"Витоша\" (Бистрица) без победа и след петия кръг"}
