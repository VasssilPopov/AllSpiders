{"url": "https://www.dnevnik.bg/sport/2018/09/24/3316027_gol_na_salah_beshe_izbran_za_1_prez_sezona/", "text": "Нападателят на \"Ливърпул\" Мохамед Салаха спечели наградата \"Пушкаш\" за най-красив гол в света през сезона. 26-годишният египтянин беше отличен за попадението си във вратата на \"Евертън\" в двубоя им от Висшата лига на 10 декември (1:1). Голмайсторът на Висшата лига сам отне топката от противниковите защитници, задържа я между тях и с фалцов удар с левия крак я насочи технично в далечния горен ъгъл. Попадението на Салах беше предпочетено пред голове на Кристиано Роналдо, Лионел Меси, Гарет Бейл, Денис Черишев, Рикардо Куарешма, Бенжамен Павар, Райли Макгий, Лазарос Христодопулос и Джорджиан де Араскаета. Миналата година наградата  беше спечелена от Оливие Жиру . Салах получи отличието си по време на церемонията по връчването на наградите на ФИФА Тhe Best. Голмайсторът на Висшата лига беше сред тримата номинирани за голямата награда, която отиде при  плеймейкъра на \"Реал\" (Мадрид) и националния отбор на Хърватия Лука Модрич .", "date": "2018.09.24", "title": "Гол на Салах беше избран за №1 през сезона"}
{"url": "https://www.dnevnik.bg/evropa/2018/09/24/3315903_evropeiskata_komisiia_predava_polsha_na_suda_na_es/", "text": "Европейската комисия съобщи днес, че предава Полша на Съда на ЕС заради нарушаване на правилото за независимост на съдебната власт, предаде БТА. Отбелязва се, че Полша ще отговаря заради закона за Върховния съд. ЕК настоява Европейският съд да издаде временни насоки до постановяването на окончателно решение. Уточнява се, че промените в посочения полски закон не съответстват на изискванията на ЕС. С промените пенсионната възраст на полските върховни съдии бе намалена от 70 на 65 години, с което 27 от 72-мата съдии може да бъдат предсрочно освободени. Законът засяга и председателя на полския Върховен съд, който изглежда няма да може да завърши 6-годишния си мандат. ЕК настоява Съдът на ЕС да се произнесе възможно най-скоро.", "date": "2018.09.24", "title": "Европейската комисия предава Полша на съда на ЕС заради промените в съдебната власт"}
{"url": "https://www.dnevnik.bg/razvlechenie/2018/09/24/3315863_fotogaleriia_da_vurnem_trudovi_voiski_za_da_ni/", "text": "По традиция в понеделник представя най-духовитите според редакцията читателски попадения през седмицата.Автор ysl34501655, две препоръчвания.", "date": "2018.09.24", "title": "Фотогалерия: Да върнем трудови войски, за да ни работят без пари и още комикси"}
{"url": "https://www.dnevnik.bg/ot_vas/novini_ot_vas/2018/09/24/3315647_haidushki_praznici/", "text": "В този край на Родината ни паметта за капитан Петко войвода е непресъхваща.", "date": "2018.09.24", "title": "Хайдушки празници"}
{"url": "https://www.dnevnik.bg/sviat/2018/09/24/3315910_amerikanskata_maikul_kors_kupuva_versache_za_blizo_2/", "text": "Американската модна група \"Майкъл Корс\" (Michael Kors Holding Ltd.) е на крачка от придобиване на контрол над италианската модна къща \"Версаче\" в сделка за близо 2 милиарда долара. Това твърдят \"Блумбърг\" и \"Файненшъл таймс\", които се позовават на няколко свои източника. За това, че смяната на собственика е съвсем близко, съобщи в понеделник италианският вестник \"Кориере дела сера\", който също посочи \"Майкъл Корс\", но също и производителя на бижута и аксесоари \"Тифани\" (Tiffany & Co.). И трите издания съобщиха, че за вторник е свикано събрание на служителите, на което се очаква да бъде обявена продажбата. Според \"Блумбърг\" това ще стане \"тази седмица\". След убийството на Джани Версаче през 1997 г. компанията се ръководи от Донатела и брат ѝ Санто Версаче. Тя е творчески директор, а той е председател на управителния съвет. Те държат общо 80%, като двамата ще продължат да имат ръководна роля и при новия собственик, казват запознати с хода на преговорите. Инвестиционната компания \"Блекстоун\" (Blackstone Group LP) държи 20%, но планира да продаде дела си при новата сделка, твърдят източници на \"Блумбърг\". Британското поделение на \"Майкъл Корс\" придоби миналата година производителя на обувки \"Джими Чу\" (Jimmy Choo Plc) за около 896 милиона паунда (1.2 млрд. долара), разширявайки бизнеса си отвъд това, с което е най-известна марката - дизайнерски чанти. През 2016 г. от \"Александър Маккуин\" бе привлечен за изпълнителен директор Джонатан Акеройд, който се опита да подготви листване на \"Версаче\" на борсата. Условията на модния пазар обаче накараха акционерите да се въздържат засега от подобен ход за набиране на средства.", "date": "2018.09.24", "title": "Американската \"Майкъл Корс\" купува \"Версаче\" за близо 2 млрд. долара"}
{"url": "https://www.dnevnik.bg/sviat/2018/09/24/3315916_merkel_prizova_kolegite_si_v_upravlenieto_da_sprat_sus/", "text": "Германският канцлер Ангела Меркел каза, че е време коалиционното й правителство да престане да влиза във вътрешни спорове, а да се заеме с решаване на \"проблемите на хората\", предадоха \"Ройтерс\" и \"Асошиейтед прес\", цитирани от БТА. \"Твърде много се фокусирах върху функционалността и процесите във вътрешното министерство и недостатъчно върху нещата, които вълнуват хората. Сега е важно да решим проблемите на хората\", каза тя. Меркел заяви това, след като с лидерите на останалите партии в коалицията уредиха породилия разногласия въпрос с бъдещето на началника на германското вътрешно разузнаване. След неколкодневен спор, който заплаши коалицията на канцлера Меркел, лидерите на управляващите партии се съгласиха да не повишават замесения в скандал Ханс-Георг Маасен. Вътрешният министър Хорст Зеехофер каза, че Маасен ще стане специален съветник във вътрешното министерство без увеличение на заплащането му. По-рано тази седмица беше обявено, че Маасен ще бъде освободен от поста на ръководител на Федералната служба за защита на конституцията, след като беше обвинен, че поддържа крайнодесни възгледи.", "date": "2018.09.24", "title": "Меркел призова колегите си в управлението да спрат със споровете и да помислят за хората"}
{"url": "https://www.dnevnik.bg/photos/2018/09/24/3315904_fotogaleriia_sportniiat_praznik_na_berbatov_i/", "text": "Бившият голмайстор на \"Манчестър юнайтед\" Димитър Бербатов и победителят в \"24-те часа на Льо Ман\" от 2010 г. Ник Левентис се изправиха един срещу друг в демонстративен мач на спортния комплекса \"Спортна София\" в парк \"Възраждане\".", "date": "2018.09.24", "title": "Фотогалерия: Спортният празник на Бербатов и шампиона от \"Льо Ман\" Ник Левентис"}
{"url": "https://www.dnevnik.bg/sviat/2018/09/24/3315920_fondaciia_otvoreno_obshtestvo_e_dala_ungariia_na_sud/", "text": "Фондация \"Отворено общество\", създадена от милиардера филантроп Джордж Сорос, съобщи, че е внесла иск в Европейския съд за правата на човека и в Конституционния съд на Унгария заради приетите от правителството закони, ограничаващи неправителствените организации, работещи с бежанци и кандидати за убежище, съобщава Асошиейтед прес. Законът, станал известен като  \"Стоп Сорос\", бе приет през юни . Той заплашва със затвор от една година хора, помагащи на кандидати за убежище. През юли Европейската комисия съобщи, че ще  предяви иск срещу Унгария пред Съда на Европейския съюз , заради несъответствие на законодателството й за убежището и връщането с европейското право Джеймс Голдстън, директор на правния отдел на \"Отворено общество\", казва пред АП, че завеждането на съдебно дело цели да противодейства на законите, които по думите му са \"предназначени да сплашат и да заглушат независимите гласове в Унгария\". Унгарският хелзинкски комитет, който предоставя правна помощ на търсещите убежище, заяви миналата седмица, че е подал подобни молби до унгарските и европейските съдилища. Според организацията законът \"Стоп Сорос\" е заплаха не само за сътрудниците й, но и за \"всеки гражданин, който гледа на бежанците като хора и им помага\". През юли унгарските депутати одобриха въвеждането на 25-процентов данък върху финансовата и материалната помощ за организации, насърчаващи миграцията. \"Отворено общество\" подпомага някои от организациите, засегнати от тези мерки. Заради политическия натиск през май от  фондацията съобщиха, че закриват офиса си в Будапеща и се местят в Берлин .", "date": "2018.09.24", "title": "Фондация \"Отворено общество\" е дала Унгария на съд заради закона \"Стоп Сорос\""}
{"url": "https://www.dnevnik.bg/biznes/2018/09/24/3315923_tomislav_donchev_ikonomikata_migrira_ot_spekulacii_s/", "text": "През последните 10 години, докато спорим за реформи в държавните системи, българският бизнес и българските предприемачи сами направиха една значима реформа. Тихо и неусетно българската икономика мигрира от икономика, базирана на спекулации с недвижими имоти, услуги и бързи пари, към повече производство и експорт. Това каза днес при откриване на 74-ото издание на Международния технически панаир в Пловдив вицепремиерът Томислав Дончев, цитиран от БТА. Според него българските производители успешно се конкурират на общия пазар, изнасят повече, което носи по-висока добавена стойност. Вицепремиерът отбеляза, че е дошло време да се направи и следващата крачка. \"Не може да развиваме икономика, базирана на ниска цена на труда и ниска цена на ресурса. Все повече и държавата и бизнесът трябва да инвестират във високи технологии и роботизация, което да повиши добавена стойност на продукцията\", каза Дончев. Според него държавата не е наблюдател на този процес и трябва да е силна там, където има нужда от нея и да се оттегли, там където пречи. В 74-ия Международен технически панаир в Пловдив участват 550 фирми и компании от 35 държави от Европа, Азия и Северна Америка, които показват модерните технологии, продукти и услуги в сферата на електрониката и електротехниката, енергетиката и екологията, информационните технологии, роботиката и автоматизацията, машиностроенето, строителството, водния сектор химическата промишленост, транспорта и автосервизното оборудване, автомобилната индустрия. Страна партньор на международното изложение тази година е Индия, която участва с 46 свои компании. Най-големият индийски автопроизводител с български дебют За поредна година в рамките на панаира се провежда и автосалон \"Ауто сити Пловдив\", на който дебют на българския пазар ще направи най-големият индийски производител \"Махиндра\". Компанията представя два кросоувъра. На изложението участват почти всички най-популярни компании, като българската си премиера правят \"Пежо Рифтър\", фейслифтът на \"Хонда\" CR-V, третото поколение на \"Ситроен Берлинго\", пикапа \"Санг Йонг Мусо\", изцяло новото поколение на \"Хюндай Санта Фе\" и електрическия \"Хюндай Кона\". На автосалона ще могат да се тестват около 30 модела, като ще има и отстъпки в цените. Един от посетителите на изложението \"Ауто Сити Пловдив\" има възможност да спечели чисто нов автомобил по избор измежду седем предложения. Международният технически панаир в Пловдив продължава до 29 септември.", "date": "2018.09.24", "title": "Томислав Дончев: Икономиката мигрира от спекулации с недвижими имоти към производство и експорт"}
{"url": "https://www.dnevnik.bg/photos/2018/09/24/3315928_snimka_na_denia_purvo_rukostiskane_na_trump_s_borisov/", "text": "Премиерът Бойко Борисов за пръв път се срещна и ръкува - макар и за няколко секунди - с президента на САЩ Доналд Тръмп. Това стана в понеделник в края на среща в централата на ООН в Ню Йорк, посветена на американска инициатива за борбата с наркотиците. На нея говориха Тръмп и генералният секретар на световната организация Антонио Гутериш. От видеозапис на ООН се вижда как Борисов опитва да размени няколко думи с президента преди началото, но дама от протокола решително му препречи пътя с разперени ръце и той се върна обратно в залата. След закриването на заседанието премиерът, както сториха и редица други участници, се поздрави първо с Ники Хейли, а след това с решителен замах подаде ръка и на Доналд Тръмп. Двамата размениха няколко думи, заснети със смартфон от дама от екипа на Борисов. Веднага след това той прегледа записа, направен от неговата сътрудничка.", "date": "2018.09.24", "title": "Снимка на деня: Първо ръкостискане на Тръмп с Борисов"}
{"url": "https://www.dnevnik.bg/ot_vas/novini_ot_vas/2018/09/24/3315801_bitolia/", "text": "Битоля е град в югозападната част на Република Македония. Градът е втори по големина в страната с население 74 550 жители (2002). Името произлиза от старобългарското обитѣль, манастир. В центъра са статуята на Филип Македонски, \"Исакие джамия\" и \"Бялата джамия\", които са разположени в близост до покрития пазар. Битоля е известен като \"градът на консулите\" още от времето на османската империя поради големия брой на консулствата на много европейски държави в града.", "date": "2018.09.24", "title": "Битоля"}
{"url": "https://www.dnevnik.bg/bulgaria/2018/09/24/3315933_cvetanov_podkrepi_namereniiata_olaf_da_moje_da/", "text": "Председателят на парламентарната група на ГЕРБ и председател на Комисията по вътрешна сигурност и обществен ред Цветан Цветанов подкрепя намеренията за разширяване на правомощията на европейската служба за борба с измамите (ОЛАФ) във връзка със започване на работата на Европейската прокуратура, съобщи пресцентъра на партията. На среща с новия генерален директор на службата Виле Итала в Брюксел Цветанов е подкрепил исканията за достъп до информация за банкови сметки, възможност за участвания в претърсвания и предоставяне на ОЛАФ на информация, свързана с ДДС. Депутатът приема и намеренията информация, разкрита от ОЛАФ, да е допустима като доказателство в националните съдилища на държавите членки. Председателят на Комисията по вътрешна сигурност и обществен ред е обяснил, че България предоставя на практика някои от изброените инструменти и даде пример с изменението на Данъчно-осигурителния процесуален кодекс от 2017 г., което позволява административни разследвания. В резултата от това изменение са постъпили 9 искания, по които са били разследвани 35 човека. \"Подобни правомощия са важни, за да може ОЛАФ да идентифицира случаи на злоупотреби с европейски средства от европейски граждани, извършени в държава членка, различна от тяхната националност\", коментира Цветанов. Цветанов е на работно посещение в белгийската столица, където ще вземе участие в заседание на Съвместната група за парламентарен контрол върху работата на Европол. Финландецът Виле Итала, който е бивш вътрешен министър на страната си, бивш член на ЕП и на Европейската сметна палата, встъпи в длъжността генерален директор на ОЛАФ на 1 август 2018 г. и това е неговата първа среща с представител на българска институция.", "date": "2018.09.24", "title": "Цветанов подкрепи намеренията ОЛАФ да може да претърсва и да има достъп до банкови сметки"}
{"url": "https://www.dnevnik.bg/sviat/2018/09/24/3315934_nadziravashtiiat_ruskoto_razsledvane_v_sasht_podade/", "text": "Род Розънстайн, зам.-министърът на правосъдието на САЩ, надзираващ разследването за руската намеса в американските избори през 2016 г., подаде оставка, съобщиха американските медии. Според новинарския сайт Axios той е заявил това на Джон Кели, началника на кабинета на президента Доналд Тръмп, след което се е отправил към Белия дом, за да подаде оставката си. Това се случва сред поредната вълна от спекулации, че Розънстайн ще бъде уволнен от президента. Преди дни \"Ню Йорк таймс\" публикува статия, в която се твърди, че той е говорил преди месеци дали не е редно Тръмп да бъде подслушван и да се задейства 25-ата поправка на конституцията, с която държавният глава се отстранява от поста поради невъзможност или неспособност да изпълнява задълженията си. Розънстайн, който е и зам. главен прокурор на САЩ, отрече това да е вярно. Министърът на правосъдието и главен прокурор Джеф Сешънс официално се дистанцира от разследването на екипа на специалния прокурор Робърт Мюлър, тъй като има потенциален конфликт на интереси. Тогава надзорът над разследването, водено от бившия директор на ФБР, бе поето от Розънстайн. Сега е важно кой ще поеме тази задача. Обикновено това се полага на зам.-министър на правосъдието, но Рейъл Бранд, която би могла да продължи надзора, се оттегли през февруари и до днес няма назначен неин наследник. Затова медиите насочиха погледи към Ноел Франсиско, един от високопоставените юристи, представляваши интересите на администрацията. Той е известен с близостта си с консервативните среди в САЩ и се очаква - ако му бъде поверен надзорът - да затегне контрола над екипа на Мюлър и евентуално да настоява за по-бързо приключване на разследването.", "date": "2018.09.24", "title": "Надзираващият \"Руското разследване\" в САЩ подаде оставка"}
{"url": "https://www.dnevnik.bg/sport/2018/09/24/3315937_praznichniiat_mach_na_levski_s_milan_okonchatelno/", "text": "Приятелският двубоя между \"Левски\" и \"Милан\" по случай 75-ата годишнина от рождението на Георги Аспарухов-Гунди окончателно пропадна. Сините обявиха, че организаторът на събитието \"Моко сълюшънс\" не е успял да предложи \"приемливи нови дати за провеждането на такъв мач\". Първоначалните планове бяха \"Левски\" да играе с един от грандовете на Южна Америка - \"Бока хуниорс\", на 19 август. Аржентинците обаче  промениха програмата си . След това беше насрочен мач с \"Милан\" за 11 август, но на 31 юли  \"Моко сълюшън\" обяви, че двубоят се отлага за неопределено време . Тогава организаторът на събитието изтъкна като причина  генералните промените в ръководството на италианския клуб , тъй като това е оказало \"влияние върху приятелските срещи и планирани изяви на червено-черните\". От фирмата обещаха, че фенове ще има възможност на по-късен етап обаче \"да видят звездите на \"Милан\" в оптимална спортна форма в резултат на крайния етап от лятната им подготовка\". \"С огромно неудоволствие ви съобщаваме, че приятелски мач с \"Милан\" няма да се състои. \"Левски\" прояви разбиране и търпение след несъстоялата се среща на 11 август, но фирмата организатор на двубоя не успя да предложи приемливи нови дати за провеждането на такъв мач\", обявиха днес от \"Левски\". От клуба уточниха, че са се обърнали с молба към \"Моко сълюшънс\" да оповести реда и начина, по който ще бъдат възстановени сумите на всички закупили си билети за събитието. След пропадането на плановете за мач на 11 август от от \"Моко сълюшън\" посочиха, че носят \"пълната морална и юридическа отговорност\" за  събитието .", "date": "2018.09.24", "title": "Празничният мач на \"Левски\" с \"Милан\" окончателно пропадна"}
{"url": "https://www.dnevnik.bg/sport/2018/09/24/3315936_kupa_leivur_-_turnirut_koito_sblijava_golemite/", "text": "За втора поредна година  най-новият и нестандартен турнир в мъжкия тенис купа \"Лейвър\"  показа, че е много повече от шоу. Състезанието, което противопоставя отборите на Европа и останалия свят (в духа на \"Райдър къп\" в голфа), няма официален характер и не е част от календара на АТП. Въпреки това предложи много здрави битки, състезателен дух и тенис на високо ниво, като в същото време постави участниците в една крайно необичайна обстановка. След края на турнира играчите се обединиха около мнението, че купа \"Лейвър\" не може да бъде сравнена като атмосфера и изживяване с нито едно друго тенис събитие в света. Една от главните причини е, че надпреварата внася отборен дух в един строго индивидуален спорт. Дългогодишни съперници стават съотборници на корта. Играчи, които винаги са се конкурирали един с друг, се подкрепят и окуражават в името на отборната победа. \"Да имаш легенда като Бьорн Борг на скамейката, Роджър и другите момчета да те подкрепят във всяка една точка, да се изправят на крака и да те окуражават, да видиш Джон Макенроу в противниковия лагер - това е нещо уникално\", каза Новак Джокович, който дебютира в турнира. Сърбинът си партнираше с Роджър Федерер, Григор Димитров Александър Зверев, Давид Гофен, Кайл Едмънд и Жереми Шарди в отбора на Европа, който защити титлата си след победа с 13:8 срещу отбора на Европа, в който бяха Кевин Андерсън, Джон Иснър, Диего Шварцман, Джак Сок, Ник Кириос, Франсис Тиафо и Николас Хари. \"Да съм в такъв отбор беше истинска привилегия. Ние бяхме пълното определение за отбор. Това не се вижда толкова често\", каза шампионът от финалите на АТП Григор Димитров, който също за първа година участваше в надпреварата. В рамките на три дни се изиграха 11 мача - осем поединично и три на двойки. Във всеки един от тях играчите подходиха изключително сериозно и мотивирано въпреки неофициалния характер на събитието и факта, че се провежда в края на поредния изтощителен сезон. В същото време тенисистите споделиха, че покрай турнира са успели да се сближат по начин, по който не са си представяли преди това. \"Винаги съм смятал, че се разбираме добре и се уважаваме както на корта, така и извън него\", каза Федерер по адрес на Джокович, с когото за пръв път си партнираха в мач на двойки. \"Но да имаме възможността да се подкрепяме един друг, да обсъждаме тактики, да коментираме с отбора и да решаваме кой в кой мач ще играе, беше много зареждащо\", допълни швейцарецът, който миналата година  игра на двойки и с най-големия си съперник - Рафаел Надал. Той беше инициаторът на създаването на купа \"Дейвис\", като организира турнира чрез мениджърската си компания Team 8 съвместно с бразилския бизнесмен и бивши национал за купа \"Дейвис\" Жорже Пауло Леман и Австралийската федерация по тенис. По думите на Федерер купа \"Лейвър\" няма да промени съперничеството между играчите на корта, но им е доставил изключително приятно преживяване. \"Преживял съм много и съм благословен да практикувам този спорт на високо ниво години наред. Но да си говоря с Роджър за различни неща, свързани с тениса, за живота, за семейството, за футбол, да се шегуваме с останалите, да танцувам на музиката на Григор, да се наслаждавам на пеенето на Кайл, да следвам Жереми навсякъде, беше много забавно\", каза Джокович. \"Говорехме си за неща извън тениса, което беше страхотно. Всички разбираме от тенис и е лесно да си говорим за това, но не е толкова лесно да си споделяме лични неща. Тази седмица ни сближи много\", допълни Григор Димитров. Тази година купа \"Лейвър\" се проведе в залата на \"Чикаго булс\" \"Юнайтед арена\". Дебютът през миналата година беше в Прага, а догодина турнирът отново ще се върне в Европа - Женева. Засега договорът за провеждането на надпреварата е до 2019 г. Водещите играчи обаче категорично показаха, че тя вече е бетонирала мястото си в света на мъжкия тенис.", "date": "2018.09.24", "title": "Купа \"Лейвър\" - турнирът, който сближава големите съперници на корта"}
{"url": "https://www.dnevnik.bg/sport/2018/09/24/3315686_konstantinov_realnostta_e_takava_che_ne_ni_dostigat/", "text": "Селекционерът на националния отбор по волейбол Пламен Константинов заяви, че България отстъпва на водещите отбори. Националите напуснаха световното първенство след  поражение от Канада в София . \"Реалностите са такива, че някои неща не ни достигат, за да сме по-нагоре. Със смесени чувства (напускаме световното), защото имахме своите шансове, но не ги реализирахме максимално. Можем да съжаляваме най-вече за първия мач с Иран - мачът, който най-внимателно и концентрирано трябваше да изиграем. Така, както го изиграхме тук (втория двубой с Иран)\", каза Константинов. \"Увереността ни липсва в някои моменти. Ето сега в тайбрека отново имахме притеснение и се видя, че няма кой да поеме инициативата в дадена ситуация. Това е свързано до голяма степен и с опит. Игрово имахме сериозни проблеми. Не можахме да намерим на някои постове играта си и това естествено се отразява. Другите отбори виждат слабостите и ти противодействат по-лесно. Най-лошото е, че нямаме равностойни алтернативи, поне за мен, в тази ситуация\", заяви той. Селекционерът оцени реакцията на волейболистите в мача с Канада. \"Не може един такъв мач без бой да го дадеш - най-вече заради публиката. Позитивът от този двубой е, че се върнахме след два безобразни гейма.\" \"Разбирам, че всички са искали да пробием във финалите. Всички имахме желание и когато разбереш, че няма шанс, може би е демотивиращо. Но пък не трябваше да изиграваме два такива първи гейма. Разбирам, че може да блокираш един гейм, но не можеш да чакаш два гейма и след това да се събудиш. Това съжалявам. Трябваше веднага да реагираме, както в третия. Реакцията ни закъсня. Тайбрекът винаги е рисков, това е лотария\", добави той. Константинов посочи, че не е договорил с никого от федерацията за бъдещето си, като договорът му изтича с края на световното.", "date": "2018.09.24", "title": "Константинов: Реалността е такава, че не ни достигат качества да сме сред най-добрите"}
{"url": "https://www.dnevnik.bg/skorost/2018/09/24/3315622_reorganizacii_po_magistralite_i_obhodni_marshruti_shte/", "text": "Повече ленти за движение в посоките, в които се очаква по-натоварен трафик и оповестяване на алтернативни маршрути, трябва да предотвратят традиционните за края на почивните дни тапи по магистралите и най-използваните пътища днес. В последния от трите почивни дни около Деня на съединението очакванията са за сериозен поток от автомобили към столицата и големите градове. Пет ремонта по \"Хемус\" И по двете основни магистрали в страната обаче има ремонти и стеснения. По-сериозни проблеми стават на \"Хемус\", тъй като само в първите 50-километра от нея откъм София има пет ремонта на виадукти, заради които се ползва само едното платно - при 9-ти километър (в района на село Яна), 19-ти км (виадукт \"Потоп\"), 33-ти км (съоръжението при тунел \"Витиня\"), при 36-ти километър (виадукт \"Коренишки дол\") и при 51-ви км (виадукт \"Разлив\"). За улеснение на пътуващите днес две ленти ще ползват пътуващите към София и една потока в посока Варна. Заради ремонтните дейности по съоръженията е ограничено движението на тежкотоварните камиони над 12 тона, като те се извеждат от \"Хемус\" преди Ботевград и се включват при 30-ти километър. Като алтернатива на \"Хемус\", идващите от района на Видин, Монтана и Враца, могат да ползват пътя през Искърското дефиле или шосето през прохода \"Петрохан\". Всички останали има и вариант да пътуват по Подбалканския път и магистрала \"Тракия\", като до тях се стигне по някой от Старопланинските проходи. Ремонти по \"Хемус\" има и на територията на област Шумен, но те не създават сериозни проблеми. Две стеснения на \"Тракия\" Не така стоят нещата с реконструкциите на мостове по \"Тракия\". От агенция \"Пътна инфраструктура\" обявиха, че продължават ремонтите при 17-ти и 18-ти километър в посока Бургас, а движението се осъществява двупосочно в платното за София. Ремонтни дейности се извършват и на моста над р. Елшишка при 89-ти км на магистрала \"Тракия\". Движението се осъществява двупосочно в платното за Пловдив, като на двете места днес ще има по две ленти за пътуващите към София. На две места по магистралата има и ограничение на скоростта от 90 км/ч. Става въпрос за участъка между Ихтиман и тунел \"Траянови врата\" (от км 45 до км 53). Това ограничение е вече познато на водачите, но  от днес се въвежда  90 км/ч и за отсечката между Чирпан и Стара Загора. От Агенция \"Пътна инфраструктура\" предлагат и няколко обходни маршрута, за избягване на тапите, покрай ремонтите. За пътуващите от София към Пловдив отбиването е при пътен възел \"Церово\" на \"Тракия\" по третокласния път Виноградец - Карабунар - Злокучене – Септември, първокласният път Лозен - Звъничево - Пазарджик - Мало Конаре - Говедаре, третокласният път с. Цалапица до пътен възел \"Цалапица\" на \"Тракия\", и обратно за идващите от Пловдив към София. Друг вариант е от пътен възел \"Церово\"на \"Тракия\" да се хване пътя Виноградец – Карабунар, след това Бошуля - Пазарджик, Пазарджик - Мало Конаре – Говедаре и включване на магистралата при пътен възел \"Цалапица\". Третият вариант, за избягване на участъците в ремонти, е излизане от магистралата при пътен възел \"Калугерово\", минаване по третокласния път Динката - Драгор, второкласния Пазарджик - Мало Конаре - Говедаре, и през третокласния през село Цалапица до пътен възел \"Цалапица\". Алтернатива на цялата магистрала \"Тракия\" е Подбалканският път, по който настилката е в отлично състояние, а трафикът рядко е много натоварен. Камионите няма да се движат между 10 и 20 часа За улеснение на трафика през Владая днес от 10 до 20 часа ще има две ленти за прибиращите се към София. Алтернативен маршрут на първокласния път през Владая е автомагистрала \"Люлин\". По традиция днес от 14 ч. до 20 часа се ограничава движението на камионите над 12 тона по автомагистралите и най-натоварените пътища. Целта е повишаване на безопасността при пътуване и увеличаване на пропускателната способност на пътната мрежа. При всички случаи добра идея е днес да се избере час на пътуване извън пиковите. Освен това преди потегляне и в хода на пътуването може да се следи натоварването по пътищата през приложението Google maps и подобните му с информация за трафика в реално време, които предлагат и алтернативни маршрути.", "date": "2018.09.24", "title": "Реорганизации по магистралите и обходни маршрути ще борят задръстванията днес"}
{"url": "https://www.dnevnik.bg/sport/2018/09/24/3315626_shte_bude_li_svalen_ronaldo_ot_trona_na_nagradite_the/", "text": "Ще успее ли Кристиано Роналдо да грабне за трети пореден път наградата на ФИФА за най-добър футболист или някой измежду Лука Модрич и Мохамед Салах ще го свали от трона? Отговорът на този въпрос ще бъде даден в Лондон, като церемонията започва в 21.30 часа и ще бъде предавана по БНТ1. Тримата влизат в спора за отличието The Best , което се присъжда на най-добре представилия се играч в периода от 3 юли 2017 г. до 15 юли 2018 г. Освен спортните постижения се отчита и \"общото поведение на и извън терена\". Треньорите и капитаните на националните отбор, представители на медиите и феновете ще определят носителя на наградата, като всяка група формира по 25% от вота. За пръв път сред номинираните не попадна звездата на \"Барселона\" Лионел Меси. Аржентинецът остана втори през 2016 и 2017 г., като и в двата случая приза грабна Роналдо. 33-годишният португалец изигра поредния си силен сезон, в който отбеляза 44 гола в 44 мача във всички турнири за \"Реал\". С 15-те си попадения той имаше основна заслуга за третия пореден триумф на испанския отбор в Шампионската лига. През лятото португалската звезда пое към ново предизвикателство в \"Ювентус\". Въпреки успехите си през сезона Роналдо не е фаворит за наградата на ФИФА. В такъв влиза друг играч на \"Реал\" - Лука Модрич. Освен на клубно ниво, плеймейкърът имаше успехи и с националния отбор, за разлика от Роналдо и Салах. С Хърватия Модрич стигна до исторически финал на световното в Русия, докато пътят на Роналдо и Португалия приключи в осминафиналите. Салах отпадна още в групите на турнира с Египет. Модрич беше движещата сила в отбора на Хърватия, което му донесе  наградата за най-добър играч на шампионата на планетата . 33-годишният халф беше избран също за  футболист на сезона в Европа . От своя страна, Салах изигра изключителен сезон в първата си година с екипа на \"Ливърпул\".  Египтянинът обра всички награди във Висшата лига , а с 32 отбелязани гола подобри рекорда за най-много попадения в шампионат с 38 кръга. Салах помогна на \"Ливърпул\" да стигне до първи финал в Шампионската лига от 2007 г. На церемонията в Лондон ще бъдат връчени още няколко награди. Зинедин Зидан (\"Реал\"), Златко Далич (Хърватия) и Дидие Дешан (Франция) са номинираните за треньор на годината. Претендентите за най-добър вратар са Тибо Куртоа, Кейлор Навас и Каспер Шмайхел. За наградата \"Ференц Пушкаш\" за най-красив гол ще се борят Роналдо, Меси, Салах, Гарет Бейл, Денис Черишев, Рикардо Куарешма, Бенжамен Павар, Райли Макгий, Лазарос Христодопулос и Джорджиан де Араскаета.", "date": "2018.09.24", "title": "Ще бъде ли свален Роналдо от трона на наградите The Best"}
{"url": "https://www.dnevnik.bg/sviat/2018/09/24/3315638_dulgo_otlagana_vizita_na_erdogan_e_izpitanie_za/", "text": "Протести и трудни разговори очакват турския президент Реджеп Тайип Ердоган в Германия, където той ще бъде между четвъртък и събота по покана на колегата си Франк-Валтер Щайнмайер. Ердоган пристига на първо посещение като изпълнителен президент, след като е бил в страната над 10 пъти, откакто управлява Турция. На 28 септември ще бъде приет с военни почести от Щайнмайер. С канцлера Ангела Меркел той ще разговаря два пъти - същия ден и на следващия. Държавният глава трябваше да посети Берлин още през пролетта. Тогава посещението се отмени, след като той свика извънредни президентски избори през юни, а няколко европейски страни обявиха, че няма да позволят на турски представители официални посещения в месеците преди вота. Турция обаче е в различна ситуация сега от тази през април. Страната навлезе в първата си валутна криза от десетилетия, след като през август  обезценяването на лирата достигна 40%  спрямо началото на годината. Анкара прибегна до драстични мерки във финансите ( включително някои нежелани от Ердоган ) и потърси  помощ от Катар , но изключи възможността  да поиска помощ от Европа  (финансовият министър на Германия Олаф Шолц потвърди вчера, че тази позиция не се е променила). Символично за нуждата на Анкара от Стария континент обаче бе изявлението на външния министър Мевлют Чавушоглу, който след месеци на гневни турски изказвания за ЕС каза, че  евроинтеграцията все още е приоритет  за страната му. Ердоган разделя мненията още преди да е стъпил в Германия - в събота стотици демонстрираха срещу политиката му в Берлин, Дюселдорф, Билефелд и Хановер, предаде ДПА. Край на напрежението Вчера Ердоган, каза пред журналисти, преди да замине за Съединените щати, че целта на посещението му е да подобри икономическите и политическите връзки с Германия. \"Приоритет на дневния ред на визитата ми в Германия ще е изцяло да бъде изоставен периодът, преживян в последните години по политически причини,\" обясни той, цитиран от \"Ройтерс\". Тази визита обаче ще е част от усилията за възстановяване на диалога с редица европейски страни на фона на  продължаващите проблеми със САЩ . Отношенията се обтегнаха както около референдума за президентска република миналата година (когато гостуващи турски представители разпалиха напрежение в не един европейски град), така и около изборите,  които донесоха на Ердоган изпълнителни правомощия  през юни. Фактор бе и неуспешният опит за преврат през 2016 г., след който Ердоган обвини правителствата на много европейски страни, че не са изразили солидарност с Турция, а са критикували мерките, които предприе Анкара. Турция даде някои сигнали, че желае разведряване, като например освоноби турско-германския журналист Денис Юджел и разреши на друг германски гражданин да напусне страната. Няколко представители на двете страни посетиха съответно Анкара и Берлин в последните месеци в търсене на възможности. Президентът същевременно не пропусна да спомене, че в Германия се надига вълна на \"расизъм\" и че страната трябва да действа решително срещу представители на сирийските кюрдски Сили за защита на народа (YPG), смятани от Турция за разклонение Кюрдската работническа партия (ПКК) и срещу  мрежата на духовника Фетхуллах Гюлен . Милиони турци В Германия е и най-голямата турска общност извън страната - най-малко 3 млн. души, много от които с двойно гражданство. Те са фактор във всички гласувания, които укрепиха властта на Ердоган в последните години, като преимуществено гласуван за него. Германският в. \"Велт\" писа преди няколко дни, че той не планира \"голяма реч\" (каквато например имаше в Сараево ЛИНК преди изборите през юни) пред турската общност. Вестникът обаче добави, че е възможно той да се обърне към диаспората, докато е в Кьолн на 29 септември. Там е предвидено той официално да открие нова джамия (Ditib-Zentralmoschee), която се управлява от свързаната с Турция организация \"Дитиб\" (тя и групата \"Атиб\" в съседна Австрия са обвинявани, че подпомагат  шпионаж в полза на Анкара чрез мрежата си  от имами). Германски медии междувременно съобщи, че \"Дитиб\" може да бъде поставена под наблюдение от контраразузнаването. Това намерение на Ердоган бе загатнато от неговия говорител и съветник Ибрахим Калън, който преди две седмици, докато подготвяше визитата, че се търди подходящо място за подобно събитие. Както самото посещение, така и изборът той да посети Кьолн в събота бяха критикувани от някоко партии - \"Левицата\", \"Зелените\" и \"Алтернатива за Германия\". В Берлин са предвидени протести, на които се очакват близо 10 хил. души. Кьолн пък е натоварен със символика - случаите на сексуално посегателство там в новогодишната нощ, някои от които бяха свързани с мигранти, бяха използвани от крайната десница за протест срещу приемането на мюсюлмани в Германия. В Кьолн Ердоган говори пред 15 хил. души по време на посещение през 2014 г.", "date": "2018.09.24", "title": "Дълго отлагана визита на Ердоган е изпитание за Германия тази седмица"}
{"url": "https://www.dnevnik.bg/sviat/2018/09/24/3315752_ukraina_ima_pravo_na_nezavisima_curkva_zaiavi/", "text": "Украйна скоро ще се сдобие със собствена православна църква, независима от Москва, тъй като има подобно право. Това заяви Вселенският патриарх Вартоломей,  цитиран  от гръцкото издание \"Катимерини\". Патриархът потвърждава намерението си да признае автокефалност на Украинската православна църква - нещо, което толкова разгневи Руската православна църква, че тя заплаши с голям разкол в православния свят. \"Не ни е страх от заплахи\", коментира по този повод Вартоломей и припомня, че самата Русия е минала през подобен процес през XVI век. Той казва, че \"сега дойде ред на Украйна\" и дава пример как Московската патриаршия е признала самостоятелност на Православната църква на Чешките земи и Словакия през 1951 г., а базираната в Константинопол патриаршия - чак пре 1998 г. Сега това е \"най-младата ог автокефалните църкви, намираща се под защитата на Вселенската патриаршия\", допълва Вартоломей. В Руската православна църква смятат, че той грубо се меси на нейната канонична територия и в делата ѝ. В Украйна са вече двама специални пратеници на Вартоломей, които да подготвят Украинската православна църква за самостойтелност. Москва протестира и заради това, че в Украйна са около една трета от храмовете ѝ. Разкол с Константинополската патриаршия би означавал разделяне приблизително на две по брой на населението на страните в православния вят.", "date": "2018.09.24", "title": "Украйна има право на независима църква, заяви Всленският патриарх"}
{"url": "https://www.dnevnik.bg/evropa/2018/09/24/3314371_hipstur_nacist_ili_novoto_lice_na_krainodesnite_v/", "text": "С тениска, тесни дънки и с модерна прическа - Мартин Зелнер е най-новото лице на европейската крайна десница, пише Би Би Си. Ръководената от него група в Австрия привлече голямо внимание. Не всички обаче вярват на уверенията на Зелнер, че неговото движение не е расистко и не подбужда към насилие. През април 2016 г. в театралната зала на Университета във Виена стотици хора присъстват на театрална постановка, изпълнявана от търсещи убежище от Сирия, Ирак и Афганистан. И тогава започва неочаквана инвазия. Членове на крайнодясната група, наречена Generation Identity (GI), нахлуват, развявайки плакат, на който пише, че присъстващите са лицемери, и заливайки с фалшива кръв част от тях. В публиката се чуват възгласи \"Нацистите вън\". Има е една от изпълнителите, участвали в пиесата. Тя е избягала от Мосул, когато градът е превзет от \"Ислямска държава\". \"Дойдохме от страната на страха\", казва Има. \"Мислехме, че ще ни убият. В родината ми има толкова много убийства и мъртви хора, че именно това си помислихме.\" Младият мъж, който ръководи GI в Австрия, омаловажава инцидента. \"Всъщност не мисля, че хората са били травмирани\", казва той. \"Не знам някой да е получил сериозна травма или да е имал медицински проблем.\" Неговото име е Мартин Зелнер. Безупречната му прическа, модерните тесни дънки и очилата с дебели рамки го правят да изглежда като типичен 29-годишен, държащ на стила си, млад мъж. Като много други от неговото поколение той често може да бъде видян пред камерата на мобилния си телефон. В случая на Зелнер обаче обикновено е, за да произнесе монолог за злините на мултикултурализма и как мюсюлманите искат да превземат Европа. Във видеата си в \"Ютюб\" той често се снима с годеницата си - влогър, привърженик на алтернативната десница и на конспиративните теории. Нейни постове за т.нар. бял геноцид и за педофилски кръг, свързан с Хилъри Клинтън, принуди организация срещу клеветничеството да я включи в списъка на групите, подбуждащи омраза. По-рано тази година на двамата бе забранено да влизат във Великобритания. Британското вътрешно министерство заяви, че когато \"целта на посещението на някой в страната е да разпространява омраза, вътрешното министерство може и ще му забрани да влезе във Великобритания\". Зелнер не е само лидер на GI в Австрия. Той е и лице на европейското движение на идентичността, което яростно се противопоставя на мюсюлманите мигранти и твърди, че те заплашват европейската идентичност и ще заменят местното население. Движението е създадено във Франция през 2012 г. и се е разширило, обхващайки девет държави, включително Германия, Италия и отскоро Великобритания. То няма много членове, но привлича вниманието с предизвикателни и скъпи прояви. През лятото на 2017 г. GI събира над 150 хил. паунда чрез групово финансиране, за да наеме лодка в Средиземно море за акции срещу неправителствени организации, спасяващи мигранти в опасност. Организацията заявява, че ще арестува нелегални мигранти и ще потапя лодките им. Планът й обаче не се осъществява. Лодката й е задържана, а капитанът – арестуван и обвинен, че на борда на борда има нелегални мигранти от Шри Ланка и фалшиви документи. Няколко месеца по-късно GI плаща за червен хеликоптер, който да кацне на Френските Алпи. В присъствието на 100 активисти от цяла Европа е разгърнат огромен плакат, призоваващ мигрантите да се върнат в домовете си. Проявата струва повече от 150 хил. паунда. Действията на организацията в Австрия обаче й докарват големи проблеми. Според австрийските власти акции като протестите в театъра и реториката на Generation Identity представляват реч на омразата срещу мюсюлманите, чужденците и бежанците. Затова те предприемат безпрецедентната стъпка да обвинят GI, че е престъпна група. През последните две години австрийски прокурор събира доказателства от прояви на организацията. Години наред GI не е смятана от критиците й за нищо повече от група хипстъри нацисти, но Наташа Стробл, писател и изследовател, от дълго време мисли, че техните действия и реторика представляват заплаха за страната. \"Те определят бежанците като нашественици, като опасни войници на исляма, които идват, за да разрушат Европа. Това наистина руши обществото\", казва тя. В резултат на тази реторика по думите й \"хората стават агресивни, хората тормозят жените мюсюлманки по улиците\". След като написала книга за идентитаризма  Стробл започнала да получава имейли със заплахи. \"Когато отворя електронната си поща, има заплахи за изнасилване и убийство... Опитвам да не ходя по едни и същи улици в града, защото не искам да ме следят.\" Generation Identity обаче твърди, че не е расистка организация, а че представя възгледите на много австрийци. Мартин Зелнер е израснал в богато предградие извън Виена. Докато бил тийнейджър, разказва Стробл, той бил привлечен към националистите в Австрия. \"Бил е част от неонацистката сцена и най-известният представител на неонацистите, Готфирд Кюсел, е бил негов ментор.\" Ден преди Би Би Си да разговаря със Зелнер, той е оправдан заедно с още 16 членове на групата и нейни поддръжници по обвинението за принадлежност към престъпна организация. \"Надявам се, че това решение ще има ефект извън случая и извън Австрия за реабилитирането на GI\", казва той. Прокурорът обаче обжалва решението и разследва финансите на организацията. Зелнер признава, че е бил свързан с неонацисти, когато е бил по-млад, защото нямало алтернатива. \"Нямаше никакви десни патриотични движения.\" Попитан \"значи не сте бил расист\", той отговаря: \"Не мисля, че съм бил.\" И казва, че е бил \"консервативен\" и \"патриот\". Акциите на групата често са насочени към събития, насърчаващи интеграцията, защото по думите му той не вярва в нея и вместо това мюсюлманите, които идват в Европа, трябва да бъдат асимилирани. \"Асимилацията означава, че напълно се идентифицирате със страната, с нацията, с историята й\", казва той. В противен случай \"това е предателство, защото предавате общността... защото тази общност ви подава ръка, приема ви и след това трябва да поставяте интересите на тази общност пред собствените си\". Той иска да разшири движението и в други европейски държави: \"Ние имаме дясно правителство. И искаме да работим усилено за това навсякъде в Европа, наистина искаме да променим общественото говорене.\"", "date": "2018.09.24", "title": "Хипстър нацист или новото лице на крайнодесните в Европа: кой е Мартин Зелнер"}
{"url": "https://www.dnevnik.bg/bulgaria/2018/09/24/3315627_esenta_nastupva_s_buren_viatur_dnes_sledobed_jult_kod/", "text": "Жълт код за силен вятър е обявен в 23 области в страната за днес, като вятърът ще се засили през втората половина на деня, сочат данните на Националния институт по метеорология и хидрология (НИМХ). Преди обяд ще е предимно слънчево. Ще продължи да духа югозападен вятър и повишението на температурите ще продължи, повече в Източна България и в Предбалкана. Около и след обяд най-напред в Северозападна България вятърът ще се ориентира от северозапад, ще се усили до 15-20 м/сек. и с него ще започне да нахлува студен въздух. До вечерта и в Източна България вятърът ще се обърне от северозапад. По самото преминаване на бърз студен атмосферен фронт облачността ще се увеличи и на места от запад на изток ще превали дъжд с гръмотевици. Към 15 часа температурите ще бъдат в широк интервал от 18°-20° в северозападните райони до 32°-34° на места в източната половина от страната. Минималните температури ще бъдат високи – между 14° и 19°.  В областите Видин, Враца, Монтана, Плевен, Ловеч, Габрово, Велико Търново, Варна, Стара Загора, Габрово, Търговище, Шумен, Русе, Силистра, Благоевград, Кюстендил, София-град, София-област, Добрич, Разград, Сливен, Пазарджик, Перник през втората половина на деня ще се усили северозападният вятър. Средната му скорост ще е между 14 и 19 м./сек. като в областите Кюстендил и Благоевград поривите ще достигат до 22 м./сек. В областите Плевен, Велико Търново, Габрово, Видин, Монтана, Враца, Русе и Ловеч поривите ще са до 24-25 м./сек., а в областите Добрич, Варна, Шумен, Силистра, Разград, Сливен и Търговище поривите ще достигат до 22-24 м./сек. Прогнозите сочат, че след понеделник рязко ще застудее, а максималните температури във вторник и сряда ще паднат до 16-17 градуса.", "date": "2018.09.24", "title": "Опасен вятър и жега днес обещават синоптиците"}
{"url": "https://www.dnevnik.bg/sviat/2018/09/24/3315628_zaplahata_za_masov_boikot_tegne_nad_referenduma_za/", "text": "Не колко гласа \"за\" ще бъдат пуснати, а колко бюлетини ще стигнат до урните - така може да се обобщи основният въпрос, който си задават управляващи и опозиция в Македония преди референдума за смяната на името в неделя. Допитването е консултативно, но и управляващите социалдемократи на Зоран Заев, и консервативната опозиция, която отстъпи властта миналата година, обещават, че ще се съобразят с резултата, макар да тълкуват думите си различно. Референдумът на 30 септември е резултат от споразумението, с което Македония и Гърция опитаха на 17 юни тази година да сложат край на 27-годишния спор за името. Още по време на преговорите, подновени в началото на годината, по време на българското председателство на Съвета на ЕС, обаче Заев обеща, че каквато и да е сделката, тя ще бъде съпроводена с референдум. Ябълката на раздора Кабинетът на Заев бе и този, който съобщи на македонците новината тази пролет: Македония ще се съгласи да смени името си, а гражданите ще трябва да решат дали да го одобрят, или да го отхвърлят (преди да бъде гласуван в парламентите на двете страни през есента). Малко по-късно той добави: изборът, приемлив и за Скопие, и за Атина, е \"Северна Македония\". Не в \"географския\" маркер към името (какъвто Гърция предпочиташе) е препъникамъкът, който прави референдума оспорван - голяма част от македонците, от които над 70% към април 2018 г. и над 60 на сто към септември,  не искат промяната . Проблемът е в начина на използване: Скопие се съгласи с искането на Атина той да е \"ерга омнес\", т.е. името да е за всеобща употреба. Това означава, че \"Северна Македония\" е термин, който македонците ще трябва да използват и във вътрешнополитически план освен в международната и двустранната (с Гърция) комуникация. Това, което получава Македония от промяната, е възможност за членство в ЕС и покана за преговори с НАТО. Генералният секретар на алианса Йенс Столтенберг каза през юли (и повтори вчера в обръщение до македонците), че вратата за Скопие е отворена, но не без предварително условие - договорът да бъде окончателно приет и да влезе в сила. Преговорите с ЕС не са започнали, но  се очаква датата да бъде обявена през лятото на 2019 г.  (след като заради Франция и Холандия това не бе направено още преди три месеца), а подготвителният период ще започне тази седмица. Пречката пред евроатлантическата интеграция формално идваше от Гърция, която през 2008 г. обяви, че налага вето на присъединяването към тези организации заради името. Не помагаше обаче (теза, приемана от сегашните управляващи и в двете столици) политиката на кабинетите на Никола Груевски. Бившият лидер на сега опозиционната ВМРО-ДПМНЕ, който предприе стъпки към \"антиквизация\" (включително със спорен архитектурен проект в Скопие, но и чрез реторика) и вбеси не само Гърция, но и България, превръщайки и двете страни в пречка по пътя към ЕС. \"До 2006 г. Македония беше лидер сред страните от Западните Балкани, които можеха да станат членки на НАТО. Когато получихме статут на кандидат-членка, Черна гора още не беше самостоятелна държава. Сърбия още мечтаеше Косово да остане част от територията ѝ, а Хърватия още не беше в ЕС\", каза бившият македонски премиер и министър на отбраната Владо Бучковски на среща с журналисти, историци и дипломати в София. \"Днес Черна гора затваря глави (в преговорите с ЕС), Сърбия преговаря, Македония дори е загубила позиции. Защото 12 години, вместо да създава приятелство, Македония създаваше неприятели.\" Заради възможната промяна, макар да не желаят новото име, македонците са готови да го приемат,  писа наскоро в. \"Гардиън\" . Това потвърди и скорошно проучване на агенция \"Маркет вижън\" за МКД и друго на Института за демокрация Societas Civilis в Скопие, с чието ръководство \"Дневник\" разговаря миналата седмица. Според тях преобладаващата част от тези, които отидат да гласуват, ще излязат, за да подкрепят промяната с \"да\". Двата проблема, които поставят под въпрос успеха на референдума, са други. Смесени послания Днес ВМРО-ДПМНЕ не приема договора с Гърция - нарича го \"капитулация\" и твърди, че той понижава македонската идентичност, въпреки че в текста има отстъпки за значението на термините \"македонски\" и \"македонци\", обозначаващи езика и народа на страната. Част от представителите на тази партия, а и критици на правителството на Заев, призовават за бойкот на референдума и обявяват въпроса за подвеждащ ( свързан с членството в ЕС и НАТО ). Това направи и президентът Георге Иванов, издигнат от ВМРО-ДПМНЕ и с изтичащ мандат догодина - той каза в края на седмицата, че няма да излезе да гласува. С думите си Иванов предизвика гнева на вицепремиера Буяр Османи, който заяви, че президентът (блокирал месеци наред назначаването на Заев за премиер и предизвикал криза миналата година) е \"всичко, от което Македония иска да се измъкне на 30 септември\". Тази тактика не се споделя само от Иванов. Неправителствени организации и партии като \"Единствена Македония\" на Янко Бачев (определяна в редица медии като \"пионка на Русия\", макар за това да няма доказателства) смятат, че ако гражданите не гласуват, това ще сведе резултата под активност от 50% плюс един глас и референдумът ще е невалиден. Две неща усложняват сметките на кампанията \"за\". Първо, въпросният \"праг\" е около 900 хил. гласа, тъй като в изборните списъци има 1.8 млн. души. А за списъците в страна с около 2 млн. население се смята, че от години има много \"мъртви души\" и това е проблем, с който нито кабинетите на Груевски пожелаха (въпреки международния си ангажимент) да се заемат, нито правителството на Заев е осъществило от миналата година насам. Второ, анкетите сочат, че активността вероятно ще е между 700 и 800 хил. души или дори малко повече, тъй като повечето от противниците ще останат у дома. Това ще е под нужния праг, а огромното мнозинство гласували ще се е обявило \"за\" и това според анализатори ще даде кураж на Заев да продължи с гласуването на договора. Близо 20 депутати от ВМРО-ДПМНЕ написаха във \"Фейсбук\", че се \"кълнат в Бога\" да отхвърлят промените в конституцията, които налага договорът, дори той да мине. Едновременно с това лидерът на партията Християн Мицкоски написа, че ще се съобрази с волята на македонците, а за минаване на поправките трябват гласовете само на 7-8 депутати от опозицията. Привидно в услуга на Заев централната избирателна комисия обяви, че няма да обявява допитването за успешно или неуспешно. Очаква се той да се възползва от това и да предложи поправките, независимо дали прагът се премине, ако огромно мнозинство е казало \"да\". На този фон в кампанията \"за\" референдума - на практика единствената, която се регистрира, за да получи държавни средства - се включиха редица лидери от Европа ( но не и от България ) и високопоставени представители на САЩ (дори президентът Доналд Тръмп направи изявление в този дух). Откакто \"Дневник\" обобщи основните моменти от дипломатическата офанзива миналата седмица, в Скопие пристигнаха още няколко представители, сред които германският министър на отбраната Урсула фон дер Лайен (четвъртият човек от кабинета на Ангела Меркел, който го направи за месец). Видеопослание \"за\" референдума  записа и френският президент Еманюел Макрон . Как тази западна офанзива се отрази на нагласите на македонците и какво мисли за нея партията, която държи ключа към гласовете на несъгласните с договора, ВМРО-ДПМНЕ, четете в \"Дневник\" тази седмица.", "date": "2018.09.24", "title": "Рискът от бойкот тегне над референдума за \"Северна Македония\" тази седмица"}
{"url": "https://www.dnevnik.bg/citat_na_deniia/2018/09/24/3315706_citat_na_denia_kato_zapochnesh_partiia_shah_bez_carica/", "text": "С тези думи селекционерът на националния отбор по волейбол Пламен Константинов описа значението на отсъстващите важни състезатели в българския състав. По думите му това е второ голямо домакинство след Евро 2015, в което той не може да разчита на важни играчи. Той добави, че България има шансове да направи нещо добро, но \"само ако са всички - и тези, които нямат желание\". На световното националите записаха четири победи и четири загуби, което ги остави извън осмицата. В последната си среща  те паднаха с 2:3 от Канада . Извън състава за турнира останаха водещи играчи като Цветан Соколов, Георги Братоев, Боян Йорданов.", "date": "2018.09.24", "title": "Цитат на деня: Като започнеш партия шах без царица и два топа, шансовете ти са по-малки"}
{"url": "https://www.dnevnik.bg/sviat/2018/09/24/3315033_stranen_dokument_subira_borisov_i_trump_dnes_v_nju_iork/", "text": "Българската делегация за 73-ата сесия на Общото събрание на ООН в Ню Йорк, предвождана от премиера Бойко Борисов, започва днес едноседмичното си посещение в САЩ с участие във форум, който се възприема нееднозначно в страната. Става дума за т.нар. Глобален призив за действие за световния проблем с наркотиците - инициатива на президента на САЩ Доналд Тръмп, която той планира да повтори и в словото си при откриването на Общото събрание във вторник. В понеделник вечерта е организирана среща и вечеря с представители на страните, подписали предложения им от Белия дом документ. България е представяна от български медии като съорганизатор на събитието, но никъде не се посочва, че е подписала въпросния призив. Не е ясно кой и кога го е подписал, къде е обсъждан той и как ще се прилага. Според Ники Хейли, постоянният представител на САЩ в Съвета за сигурност на ООН, досега призивът е подкрепен от поне 124 държави и се очаквало да ги последват още. Изданието The Intercept  публикува  преди дни документ, за който твърди, че представлява въпросният \"Призив за действие\", разпратен до заинтересуваните страни. Подписалите го поемат ангажимент да разработят \"национални планове за действие\", основани на стратегия от четири елемента - намаляване търсенето на наркотици, лечение на наркозависимите, международно сътрудничество и съкращаване наличието или транзита на наркотици на тяхна територия. Освен това се говори за \"новите опасни синтетични наркотици\" и се призовава Комисията на ООН за борба с наркотиците \"да действа спешно за ускоряване премахването на тези опасни вещества. Подписалите призива трябва да се отчетат за действията си следващата пролет пред комисията. \"Това не е официален документ (на ООН - бел. ред.), не е преминал по официалните канали, по него не е преговаряно и той е свързан със събитие, организирано от Тръмп с участието на генералния секретар (на световната организация)\", коментира Хана Хетцер от сдружението Алианс за политики за борба с наркотиците (Drug Policy Alliance). \"Това прилича на опит да бъдат привлечени държавите зад подхода на Тръмп и неговата администрация. Мисля, че страните, които са подписали това и се появят за снимка с президента, трябва много да внимават, защото не осъзнават докрай какво под какво са поставили подписа си.\" Intercept - издание, публикуващо документи, които са работни, поверителни или не особено достъпни, обяснява, че и други защитници на внимателно премислени политики за справяне с проблема с наркотиците са притеснени от Призива. Начинът, по който той е разпространен от САЩ и \"наложен\" на присъединилите се, не съответства на духа на преговори и консенсус за ангажиране на държавите, членки на ООН в борбата с наркотиците, се казва в статията. Става дума за събирането под един призив на страни като Китай, Саудитска Арабия или Сингапур, където биват екзекутирани хора за наркопрестъпления, или Русия и Обединените арабски емирства, водещи твърда политика, от една страна, и на Португалия, където през 2001 г. бе декриминализирано притежаването и употребата на малки количества наркотици. (Това стана, докато премиер и лидер на Социалистическия интернационал бе Антонио Гутериш - сегашният Генерален секретар на ООН, който се очаква да произнесе слово довечера на американското събитие.) В дипломатическото писмо от 31 август, съпровождащо документа, се казва, че подписалите го ще \"получат покана да участват на събитие на най-високо ниво\" с американския президент. \"Целта на това събитие е да демонстрира международна политическа воля за увеличаване усилията за ефективен отговор и борба със сериозната заплаха, която представлява световният проблем с дрогата.\" \"Преди изказванията ръководителите на делегации ще участват в групова снимка на всички подписали\", се казва още в писмото, твърди Intercept. \"Призивът за действие е в окончателен вид и не подлежи на преговори.\" До януари миналата година администрацията на президента Барак Обама водеше по-умерена политика, в която имаше акценти върху намаляване търсенето на наркотици чрез повече помощ за наркозависимите и пострадалите от дрогата семейства и общности. В САЩ все повече щати узаконяват бизнеса с марихуана като част от тенденция на отказ от драконовските мерки в борбата с наркотиците, докато в голям проблем се превръща употребата на т.нар. опиоиди - предимно изписвани с рецепта вещества, водещи до силна зависимост и отнели живота на над 42 000 души миналата година (това прави по 115 души всеки ден). Екипът на Тръмп дава сигнали, че иска да върне по-твърдия подход в преследването на наркоразпространението, включително чрез даването на по-тежки присъди. Призивът му се възприема като сигнал, че той може да се опита да събере по-консервативни правителства зад международната си политика по въпроса, за която почти не е говорил публично. Според Ники Хейли пред ООН президентът ще говори за щедростта на САЩ. \"Но той също така ще даде ясно да се разбере, че САЩ ще бъдат щедри към онези, които споделят нашите ценности, към искащите да работят с нас, а не към онези, които се опитват да спрат САЩ, които казват, че мразят Америка и пречат на това, което правим.\" През март на митинг в щата Пенсилвания президентът каза: \"Единственият начин да се разреши проблемът с наркотиците е да действаме твърдо. Като хванеш наркодилър, да се отървеш от него за дълго време. Когато бях в Китай и други места впрочем, попитах: \"Г-н президент, имате ли проблем с наркотиците?\" \"Не, не не, нямаме\", отвърна той. Хм, казвам си, голяма страна с 1.4 млрд. души население, нали, а нямат проблем с наркотиците. И го питам: \"А на какво дължите това?\" А той ми отвърна: \"Ами, на смъртното наказание.\"", "date": "2018.09.24", "title": "Странен документ събира Борисов и Тръмп днес в САЩ"}
{"url": "https://www.dnevnik.bg/sport/2018/09/24/3315667_zelen_maraton_shte_prizovava_kum_ekologichnite_nachini/", "text": "За трета година \"Зелен маратон\" ще предизвика любителите на горското бягане и планинското колоездене. Надпреварата ще се проведе на 30 септември в района на Аладжа манастир в Природен парк \"Златни пясъци\". Според организаторите от велоклуб \"Устрем\" състезанието се опитва да промотира екологичните начини за придвижване. Преди година в събитието участваха 170 души. \"Зелен маратон\" ще предложи по две дисциплини в планинското колоездене и горското бягане с дължина 20 и 45 км. За юноши и девойки трасетата са с дължина 12 км. Участниците ще могат да се включат още в дисциплината дуатлон, която представлява 20 км колоездене и 12 км бягане. Надпреварата ще предложи развлекателни дейности като игри с награди, настолни игри, стена за катерене, стрелба с лък, слаклайн, кокили. Всички желаещи могат да се запишат за участие и да получат повече информация на  сайта на събитието .", "date": "2018.09.24", "title": "\"Зелен маратон\" ще призовава към екологичните начини на придвижване"}
{"url": "https://www.dnevnik.bg/sport/2018/09/24/3315775_s_pobedi_na_federer_i_zverev_otborut_na_evropa/", "text": "Отборът на Европа спечели  купа \"Лейвър\"  след победа с 13:8 срещу отбора на света. Успехът беше осигурен след победи на Роджър Федерер и Александър Зверев. С триумфа във втория сезон на надпреварата европейците защитиха титлата си от миналата година, когато вдигнаха купата след 15:9. В отбора на Европа игра и Григор Димитров, който имаше принос с победата си в петък. Той  откри програмата с успех срещу американеца Тиафо . В състава бяха още Новак Джокович, Гофен, Кайл Едмънд и Жереми Шарди. Във вълнуващ мач Федерер направи обрат за 6:7 (5), 7:6 (8), 10:7 срещу Джон Иснър. По-късно Зверев подпечата успеха в друга оспорван двубой, в който се наложи с 6:7, 7:5, 10:7 срещу Кевин Андерсън. Зверев трябваше да се бори за обрат и го постигна, след като изоставаше с 5:7 в шампионския тайбрек. \"Мачът (с отбора на света) беше толкова оспорван - не само този двубой, а целият уикенд. Няколко точки тук и там и можеше да е различно. Радвам се, че спечелих и че защитихме титлата си, което е най-важното\", заяви германецът. \"Беше невероятна седмица. Гордея се с отбора си, знаехме, че ще е много трудно да победим отбора на света\", заяви Бьорн Борг, който беше начело на европейския отбор.", "date": "2018.09.24", "title": "С победи на Федерер и Зверев отборът на Европа защити титлата си в купа \"Лейвър\""}
{"url": "https://www.dnevnik.bg/ot_vas/novini_ot_vas/2018/09/24/3315535_praznichen_plovdiv/", "text": "Площад Централен в Пловдив. Въпреки че част от площада е в ремонт, това не отнема от неговата привлекателност и забележителност за града.", "date": "2018.09.24", "title": "Празничен Пловдив"}
{"url": "https://www.dnevnik.bg/skorost/avtomobilna_industriia/2018/09/24/3315807_honda_stava_dnes_na_70_godini/", "text": "Днес се навършват 70 години от основаването на компанията \"Хонда мотър\" (Honda Motor), водещ японски производител на коли, мотоциклети и промишлено оборудване, съобщи ТАСС, цитирана от БТА. През 1941 г. японският предприемач Соичиро Хонда създава завод за бутални пръстени за автомобилния концерн \"Тойота\". През 1946 г. той продава предприятието и с получените пари основава Техническия изследователски институт на \"Хонда\", който на 24 септември 1948 г. е пререгистриран като \"Хонда мотър\". През 1949 г. Соичиро Хонда заедно с инженера Кихатиро Кавасима създават и пускат в производство първия мотоциклет \"Хонда дрийм\" (Honda Dream). През 1958 г. компания представя моторолера \"Супер каб\" (Super Cub) като заместител на велосипедите за представителите на средната класа. Търсенето на този модел е толкова голямо, че за да може да му се отговори, е построен нов завод за производството на 30 000 велосипеда месечно. Лидер в Япония През 1959 г. Хонда става водещ японски производител на мотоциклети с обем на продажбите 55 милиона долара и продава за една година 285 000 мотора. През същата година в САЩ е основана дъщерната компания \"Американ Хонда мотър къмпани\" (American Honda Motor Company, Inc.), която започва да продава японски мотоциклети. Те са четири-пет пъти по-евтини от американските модели. Продажбите в САЩ нарастват от 500 000 долара през 1960 г. до 77 млн. долара през 1965 година. Към 1967 г. \"Хонда\" става най-големият производител на мотоциклети в света. От мотоциклети към автомобили Първите автомобили на компанията се появяват през 1962 година, като те са спортни. Първият масов модел на \"Хонда\" - \"Ен360 Мини\", излиза на пазара четири години по-късно. Поглед назад към историята показва, че моделът \"Сивик\" се появява през 1972 години, \"Акорд\" идва през 1976, а \"Прелюд\" - през 1978 година. В сегмента на високопроходимите автомобили, където сега \"Хонда\" има силни позиции, компанията навлиза през 1998 година със C-RV. 66 завода в 25 страни През 2017 г. \"Хонда мотър\" е произвела 5 милиона автомобила, което е увеличение с 4.7% спрямо предходната година, и компанията е имала дял от 6.8 на сто от световния пазар на автомобили. Японският концерн е пласирал на пазара 19 500 мотоциклета, което е с 10 на сто повече спрямо предходната година, заемайки 35%. \"Хонда\" има 66 производствени и монтажни завода в 25 страни по света, от които 11 са в Япония. По данни на американското списание \"Форбс\" през юни 2018 г. е била на 58-о място в рейтинга на най-големите компании в света, чиито акции се търгуват на фондовия пазар, и на второ място сред японските групи, нареждайки се след \"Тойfта мотърс\". Пазарната капитализация на \"Хонда\" през септември т.г. е била 55,1 млрд. долара.", "date": "2018.09.24", "title": "\"Хонда\" става днес на 70 години"}
{"url": "https://www.dnevnik.bg/kultura/2018/09/24/3312820_monolitut_kato_metafora_za_nachaloto_izlojba_jivopis/", "text": "Проект \"Архитектът\" докосва екзистенциални въпроси с разговорна лекота: вечната тема за връзката между дух и материя, духовните състояния и движения, разположени в различни хронотопоси (време и място на действието), обяснява галеристът Енил Енчев, самият той художник и архитект. Авторката визуализира човешката екзистенция като каменна скулптура в процес на изграждане. Монолитът е избран като метафора за \"началото\" на всеки човешки живот. Камъкът постепенно придобива форма и индивидуалност според духовната ни \"заработка\", избора и плановете на Великия Архитект. Наносите на времето изграждат личността като изпитание за свободната воля. Всеки човек е достоен в перспективата на своето развитие. Силни светлинни контрасти, паралелно с фини цветови нюанси и дефинитивни композиции отличават творбите в изложбата. \"Утаяване в процес\" е ноу-хау на авторката - език за визуално описание на формата и нейното съдържание. Техниката е акрил върху хартия. Елица Барамó същевременно е академичен художник на свободна практика. Изложбената хронология на авторката ни води през Германия (галерии и музеи), Австрия, САЩ, Канада и пак Германия. Участва в международни проекти, отличена е с награди за живопис във ФРГ.", "date": "2018.09.24", "title": "Монолитът като метафора за началото: изложба живопис на Елица Баръмова"}
{"url": "https://www.dnevnik.bg/bulgaria/2018/09/24/3315817_dva_ot_zavodite_na_vinprom_karnobat_veche_rabotiat/", "text": "Винозаводът в Церковски и фабриката за бутилиране в с. Венец, част от групата на \"Винпром Карнобат\", от днес работят, след като вчера Районният съд в Карнобат даде разрешение за това, съобщава \"Фокус\". Във връзка с продължаващото разследване на прокуратурата срещу собственика на  \"Винпром Карнобат\" Миню Стайков за незаконно производство  на цигари, алкохол и данъчни престъпления в петък Агенция \"Митници\"  запечатаха данъчните складове на дружеството , като преди това бяха затворени и заводите. От събота работещите в предприятията започнаха протести, като  блокираха жп линията Бургас – София , нападнаха  екипа на Агенция \"Митници\"  и  заплашиха с гражданско неподчинение . На втория ден от протестите на служителите от Агенция \"Митници\" свикаха брифинг, за да съобщят, че в завода е  открита тръба, през която е преминавал нерегламентиран алкохол.   Пред Би Ти Ви директорът на фабриката Йовко Йовков каза, че тръбата е включена в чертежите, които от дружеството са предали преди 10 години за издаването на лиценз за производство на алкохол. Тя се е използвала, за да се провери дали инсталацията е херметично затворена, за да се предотврати взрив. Юлиян Мирков, зам.-директор на агенция \"Митници\", посочи, че според работещи във фабриката тръбата е била поставена преди две години и от нея тече спирт, но няма безспорни доказателства, че оттам е излизал алкохол.", "date": "2018.09.24", "title": "Два от заводите на \"Винпром Карнобат\" от днес ще работят"}
{"url": "https://www.dnevnik.bg/skorost/2018/09/24/3314407_fotogaleriia_vijdaneto_na_reno_za_kurierskiia/", "text": "Рено\" използва автосалона за товарни и лекотоварни автомобили в Хановер, за да представи виждането си за превозното средство на куриерските компании от бъдещето. Концептуалният модел \"Изи-Про\" (EZ-PRO) е автономен, електрически и свързан.", "date": "2018.09.24", "title": "Фотогалерия: Виждането на \"Рено\" за куриерския автомобил на бъдещето"}
{"url": "https://www.dnevnik.bg/citat_na_deniia/2018/09/24/3315821_citat_na_denia_dogan_ne_e_izlizal_ot_politikata_za_dps/", "text": ", каза днес по Би Ти Ви Вежди Рашидов. По повод  срещата в централата на ДПС  между американския посланик Ерик Рубин, почетния председател на ДПС и лидера на партията Мустафа Карадайъ той обяви, че е примитивно да се мисли, че голяма държава като САЩ ще търси топла връзка с Турция през ДПС. Рашидов определи отношенията между България и Турция като изключително добри в момента. Положението в страната депутатът от ГЕРБ определи така: \"Вместо да се влошава, става безнадеждно.\"", "date": "2018.09.24", "title": "Цитат на деня: Доган не е излизал от политиката, за ДПС той е адмирал – Командира"}
{"url": "https://www.dnevnik.bg/sport/2018/09/24/3315657_infantino_videopovtoreniiata_izchistiha_igrata/", "text": "Президентът на ФИФА Джани Инфантино показа задоволството си от навлизането на системата за видеоповторения (VAR) във футбола. По думите му технологията е изчистила играта. \"Донякъде бяхме критикувани. Но след световното първенство всички осъзнаха, че това е бъдещето. Но това не е бъдещето заради това, че ние казваме, а е бъдещето, защото ясно показа, че помага\", каза Инфантино в Лондон. Той призна, че е имал притеснения дали технологията няма да попречи на играта, но опитът е показал друго. \"Тя не попречи на играта, а я изчисти\", заяви президентът на ФИФА. Инфантино каза също, че по време на световното в Русия е имало моменти, в които се е радвал като дете. \"Ние открихме една нова страна - Русия, в която можете да се насладите на атмосферата на футболния празник. Не сме имали никакви инциденти и проблеми\", заяви Инфантино. \"Имах голямо удоволствие от този турнир. Включително дъждът по време на церемонията по награждаването, бях радостен като дете\", добави той.", "date": "2018.09.24", "title": "Инфантино: Видеоповторенията изчистиха играта"}
{"url": "https://www.dnevnik.bg/sviat/2018/09/24/3315829_sled_vlizaneto_v_sila_na_novi_mita_ot_dnes_sasht_i/", "text": "САЩ и Китай затъват в търговската война с влизането в сила от днес на нови мита за китайски и американски стоки на стойност 260 милиарда долара, пораждайки риск растежът на световната икономика да излезе от релси, посочва анализ на \"Франс прес\", цитиран от БТА. Пренебрегвайки многобройните предупреждения на икономисти и компании, администрацията на президента на САЩ Доналд Тръмп наложи от 04:01 часа по Гринуич (07:01 часа българско време) наказателни мита от 10% върху китайски внос. Решени сме да спечелим, закани се Помпейо Пекин се очаква в същото време да отговори с въвеждането на нови наказателни мита от 5 до 10 процента върху американски стойки на стойност 60 милиарда долара, внасяни годишно в Китай. \"Търговската война, водена от Китай срещу САЩ, продължава от години\", коментира снощи в ефира на \"Фокс нюз\" държавният секретар на САЩ Майк Помпейо. \"Ако това трябва да се нарече търговска война, ние сме решени да я спечелим, ние ще я спечелим\", отсече той. Помпейо обеща САЩ да накарат Китай да се държи, както би трябвало да се държи една световна сила, да бъде прозрачна и да зачита \"правовата държава\". Международният валутен фонд, който в началото на октомври се очаква да публикува прогнозите си за световния растеж, предупреди, че търговският конфликт между Китай и САЩ би могъл да има \"значително въздействие\" върху икономиката на двете първи световни сили и да доведе до последици в глобален мащаб. Световният растеж е силно застрашен, тъй като Тръмп предизвика остър търговски конфликт с всичките основни партньори на САЩ. Засега той е подписал крехко \"примирие\" с ЕС и Мексико, но администрацията му води деликатни преговори с Канада. Япония ли е следващата цел? Япония, с която САЩ имат търговски дефицит от 56.6 милиарда долара, изглежда, вече е взета на прицел от сегашния обитател на Белия дом, отбелязва \"Франс прес\". Протекционистката политика на Доналд Тръмп поражда само опасения сред икономистите, а броят на американските компании, които бият тревога за рисковете от нея, все повече нараства. В писмо, изпратено неотдавна до администрацията на Тръмп, гигантът в търговията на дребно \"Уолмарт\" (Walmart) предупреди, че ако бъдат наложени нови мита върху китайските стоки, той може да вдигне цените си на голям брой продукти - от храни до стоки за всекидневна употреба като шампоани и перилни препарати. Тези мита ще увеличат разходите на домакинствата, подчерта Сара Торн, авторка на писмото и лобистка за \"Уолмарт\". \"Нито един от тези продукти не е свързан с интелектуалната собственост или търговски тайни и е трудно да се разбере как обмитяването на тези продукти ще разреши тези сложни проблеми\", коментира Торн. Пътят към мира в търговската война между САЩ и Китай става все по-труден за намиране, тъй като двете най-големи икономики си налагат все повече реципрочни мита, информира \"Асошиейтед прес\", цитирана от БТА. Как се стигна дотук Двете страни са се вкопчили в битка заради обвиненията на Вашингтон, че Пекин краде външни търговски тайни и принуждава американските компании да предават технологии в замяна на достъп до китайския пазар. Хищническите практики, твърдят САЩ, са част от китайската безмилостна кампания за отправяне на предизвикателство към американската технологична доминация. Американците и китайците не са водили разговори на високо равнище от юни, а това засилва съмненията дали скоро може да бъде постигнато решение. \"И двете страни вярват, че могат да надделеят над другата, като се страхуват, че всяка стъпка към помирение може да бъде разглеждана като слабост и ограничават \"лостовете\" за преговори\", твърди Уенди Кътлър, бивш американски преговарящ, която в момента е вицепрезидент на Азиатския обществено-политически институт. Размяната на мита води до \"жертви\" в САЩ. Компаниите, които внасят китайски материали и части, се сблъскват с по-високи цени. Същото се отнася и за потребителите, които купуват всичко - от аларми срещу крадци до бейзболни ръкавици. Американските фермери бяха засегнати от ответните китайски мерки върху соята и други земеделски продукти. Някои икономисти и търговски анализатори подозират, че Тръмп преследва по-големи цели и не се стреми само да накара Китай да промени агресивната си високотехнологична промишлена политика. Внушителните мита увеличават разходите и несигурността за компаниите, които разчитат на Китай за материали и компоненти. Тръмп може би \"се опитва да принуди американските компании да променят веригите за доставки и да намалят зависимостта си от Китай\", каза Робърт Холимaн, партньор в адвокатската фирма Кроуел енд Моринг (Crowell & Moring) и бивш заместник търговски представител.", "date": "2018.09.24", "title": "След влизането в сила на нови мита от днес САЩ и Китай затъват в търговска война"}
{"url": "https://www.dnevnik.bg/razvlechenie/2018/09/24/3315828_pol_saimun_se_ottegli_ot_muzikalnata_scena_s_posleden/", "text": "Пол Саймън, който беше известен като част от дуото \"Саймън и Гарфънкъл\", изнесе последния си концерт след 62 години на музикалната сцена. Състоялият се вчера в Куинс, Ню Йорк, концерт беше финален за прощалното му турне, наречено  Homeward Bound – The Farewell Tour. Изпълнителят твърди, че не се пенсионира напълно, но повече няма да прави турнета, предава \"Гардиън\". Събитието снощи се е провело в \"Медоус корона парк\", който по думите на Саймън е на 20 минути от мястото, на което е израсъл. Саймън е носител на 12 награди \"Грами\", като е бил номиниран за още толкова. ", "date": "2018.09.24", "title": "Пол Саймън се оттегли от музикалната сцена с последен концерт в Ню Йорк"}
{"url": "https://www.dnevnik.bg/razvlechenie/2018/09/24/3315831_marina_abramovich_e_bila_udarena_sus_svoi_portret_v/", "text": "Пърформънс артистката Марина Абрамович е била ударена с картина в музей във Флоренция. На картината е била изобразена самата Абрамович, а нападателят е бил и художникът, нарисувал портрета, предава \"Дейли бийст\". Той се приближи към мен, гледайки ме в очите, и аз му се усмихнах, като мислех, че ще ми даде подарък, казва Абрамович, цитирана от изданието. \"За една секунда изражението му се промени, той стана агресивен и ме нападна\", казва тя. Картината е била в дървена рамка и неин автор е чешкият пърформънс артист Вацлав Писвейц, предава Би Ти Ви. 71-годишната Абрамович е известна с крайните си пърформанси, в които тялото й е едновременно нейна тема и средство. Те често са с феминистка насоченост. Абрамович е и първата жена художник със самостоятелна ретроспектива в Кралската академия.", "date": "2018.09.24", "title": "Марина Абрамович е била ударена със свой портрет в музей във Флоренция"}
{"url": "https://www.dnevnik.bg/bulgaria/2018/09/24/3315839_prez_avgust_agenciiata_po_hranite_e_unishtojila_nad_30/", "text": "През август 34 953 кг храни от животински и неживотински произход са насочени за унищожаване от инспекторите на дирекция \"Контрол по храните\" към Българската агенция по безопасност на храните (БАБХ), съобщиха оттам. Количеството е конфискувано от производствени обекти, от складове, магазини и заведения за обществено хранене. Част от иззетите храни са били неправилно съхранявани, некоректно етикетирани и с изтекъл срок на годност, а други - без здравна и идентификационна маркировка. Дирекция \"Контрол по храните\" също така е насочила за унищожаване 210 броя яйца и 606 литра безалкохолни напитки. През август в страната са извършени общо 14 664 проверки и са издадени 1022 предписания. Съставените актове за установяване на административно нарушение са 195. Затворените обекти в страната с временно преустановена дейност са шест.", "date": "2018.09.24", "title": "През август агенцията по храните е унищожила над 30 тона храни"}
{"url": "https://www.dnevnik.bg/biznes/companii/2018/09/24/3315841_grab_i_jubur_sa_globeni_95mln_dolara_ot_singapurskite/", "text": "Антимонополният регулатор в Сингапур глоби компаниите \"Граб\" (Grab) и \"Юбер\" (Uber) с 13 милиона сингапурски долара, или 9.5 милиона щатски долара, заради сделката, станала неотдавна, по продажбата на бизнеса на американската група в Югоизточна Азия, предаде ДПА, цитирана от БТА. \"Граб\" трябва да плати равностойността на 4.7 млн. щатски долара, а \"Юбер\" - 4.8 млн. долара. \"Тази сделка е довела до значителен спад на конкуренцията на пазара на частните превози на хора\", се уточнява в комюникето на регулатора. Освен това веднага след продажбата стойността на услугите на \"Граб\" е скочила с 10-15%. От антимонополния регулатор допълват, че получават множество жалби и от клиенти, и от шофьори на колите, които работят за \"Граб\", заради промени в тарифните правила, въвеждането на допълнителни комисиони, преразглеждането на програмите за лоялност и други. През март тази година \"Юбер\" продаде регионалния си бизнес на главния си конкурент от Малайзия в сектора на превозите с лични превозни средства, организиран чрез мобилни приложения. В създаденото ново дружество на територията на Сингапур американската компания получи 27.5% от акциите. Стойността на сделката не бе обявена. Към днешна дата мобилното приложение на \"Граб\" е било свалено над 86 милиона пъти, то действа в повече от 190 града в страни като Виетнам, Камбоджа, Индонезия, Малайзия, Мианма, Сингапур, Тайланд и Филипините.", "date": "2018.09.24", "title": "\"Граб\" и \"Юбер\" са глобени 9.5 млн. долара от сингапурските власти"}
{"url": "https://www.dnevnik.bg/sviat/2018/09/24/3315842_aleksei_navalni_beshe_arestuvan_oshte_na_izlizane_ot/", "text": "Руският опозиционер Алексей Навални беше отново задържан днес на излизане от ареста, където излежа 30-дневна присъда за организиране на неразрешена от властите демонстрация, съобщи \"Франс прес\", като се позова на свой фотограф. Навални бе очакван призори на изхода на сградата от полицаи, които го отведоха в районно полицейско управление в Москва. По-късно днес той ще се яви пред съдия, съобщи говорителката му Кира Ярмиш. Навални е обвинен, че е нарушил друга точка от Кодекса на Руската федерация за административните правонарушения и може да получи още до 20 дни арест и глоба в размер на до 300 000 рубли (около 7500 лева). Предишната му присъда бе за неразрешен протест през януари, на който той призовава за бойкот на президентските избори на 18 март. Навални обвини властите, че са го вкарали в ареста, за да му попречат да протестира на 9 септември срещу правителствения проект за пенсионна реформа. Въпреки че той не можа да участва, хиляди руснаци се отзоваха на призива му да протестират този ден, в който имаше и местни избори, а полицията арестува над 800 души в цялата страна, припомни \"Ройтерс\", цитирана от БТА.", "date": "2018.09.24", "title": "Алексей Навални беше арестуван още на излизане от ареста"}
{"url": "https://www.dnevnik.bg/sport/2018/09/24/3315836_taigur_uuds_prekusna_petgodishno_chakane_s_triumf_v/", "text": "Носителят на 14 титли от Големия шлем в голфа Тайгър Уудс спечели първи трофей в професионалния тур от 2013 г. 42-годишният американец прекъсна дългото чакане с победа на турнира в Атланта. С успеха си Уудс вече има 80 титли в професионалния голф. Американецът е втори във вечната ранглиста по брой спечелени турнири, като повече титли има единствено Сам Снийд (82). Уудс завърши надпреварата в Атланта с 11 удара под пар, с което изпревари с два удара сънародника си Били Хорсел. По време на турнира носителят на 14 титли от Големия шлем получи подкрепата на публиката, като след края на турнира той не можа да сдържи емоциите си. \"Трудно ми беше да не заплача, излизайки за последната дупка. Емоциите ме удариха изведнъж точно когато щях да спечеля турнира. От пет години стоях на 79 победи, но чувството да стигна 80 е доста добро\", каза Уудс. През този сезон американецът показва, че си връща формата, въпреки че преди време беше обявил, че се смята за приключил със спорта. През август Уудс  остана втори в последния за сезона турнир от Големия шлем . През последните години американецът няколко пъти спираше и възобновяваше професионалната си кариера. Той претърпя няколко операции на гръбначния стълб, които го извадиха от игра за почти година. В края на май 2017 г.  американецът беше а рестуван заради шофиране в нетрезво състояние , а по-късно  в пробата му бяха открити пет вещества . \"Тялото ми беше развалина. Не знаех дали ще мога да живея отново без болка. Бях приключил с играта, не можех да седя, нито да ходя или да лежа, без да чувствам болка в гърба или крака\", каза още Уудс.", "date": "2018.09.24", "title": "Тайгър Уудс прекъсна петгодишно чакане с триумф в Атланта"}
{"url": "https://www.dnevnik.bg/sviat/2018/09/24/3315856_dve_porajeniia_za_upravliavashtata_partiia_na_izborite/", "text": "Управляващата партия в Русия понесе вчера поражения от кандидатите на националистическата Либерално-демократическа партия на Русия (ЛДПР) на изборите за губернатор на Владимировска област и на Хабаровския край, съобщиха \"Франс прес\" и ТАСС, цитирани от БТА. След първия тур на регионалните избори на 9 септември, на който прокремълската партия \"Единна Русия\" регистрира най-слабите си резултати за последните 10 години, вчера бе организиран втори тур в двата субекта на Руската федерация. В намиращата се източно от Москва Владимировска област кандидатът на ЛДПР Владимир Сипягин спечели с 57.03% от гласовете на избирателите срещу досегашния губернатор Светлана Орлова, чиято кандидатура бе издигната от \"Единна Русия\". По данни на местната избирателна комисия тя е получила 37.46 процента от гласовете. В Хабаровския край, намиращ се в Далечния изток, кандидатът на ЛДПР Сергей Фургал получи 59.57% от гласовете. Неговият противник - настоящият губернатор от \"Единна Русия\" Вячеслав Шпорт - остана с 27.97 на сто от гласовете, сочат данните на Централната избирателна комисия. Двата лагера подадоха сигнали за изборни измами, но председателят на ЦИК Ела Памфилова заяви, че не са установени нарушения на изборните правила, които биха могли да променят изхода на вота. Въпреки че подкрепяната от президента Владимир Путин партия спечели още на първи тур в повечето региони, където имаше избори за губернатор, на четири места се стигна до балотаж. Изборите за губернатор на Приморския край, където спечели прокремълският губернатор,  бяха касирани в четвъртък  от избирателната комисия заради масови измами. На балотажа, организиран на 16 септември, губернаторът Андрей Тарасенко победи комуниста Андрей Ишченко с един процентен пункт, въпреки че след преброяването на 95 процента от бюлетините изоставаше значително. Вторият тур в република Хакасия (в южната част на Сибир) бе отложен за 7 октомври след неочакваното оттегляне от надпреварата на кандидата на Единна Русия Виктор Зимин. Той обяви в петък, че се оттегля по здравословни причини, след като на първи тур получи 32% от гласовете срещу 45 за кандидата на комунистите. Изборите бяха организирани на фона на общественото недоволство, предизвикано от увеличаването на пенсионната възраст. Тази деликатна тема предизвика много протести, основно по призив на Комунистическа партия на Руската федерация, и се отрази негативно на популярността на Путин, който обяви в края на август смекчаване на тази мярка.", "date": "2018.09.24", "title": "Две поражения за управляващата партия на изборите за губернатори в Русия"}
{"url": "https://www.dnevnik.bg/photos/2018/09/24/3315563_fotogaleriia_goli_v_severno_more_za_blagotvoritelnost/", "text": "Повече от 600 души се потопиха в студените води на Северно море по изгрев слънце в неделя в графство Нортъмбърланд, Великобритания. Така те станаха част от благотворителна инициатива за набиране на средства за психично болни хора.", "date": "2018.09.24", "title": "Фотогалерия: Голи в Северно море за благотворителност"}
{"url": "https://www.dnevnik.bg/sport/2018/09/24/3315777_predstavianeto_na_bulgariia_na_svetovnoto_po_voleibol/", "text": "Българският национален отбор по волейбол приключи участието си на световното първенство, на което страната беше домакин съвместно с Италия. Воденият от Пламен Константинов състав записа четири победи и четири загуби. Това се оказа недостатъчно за влизане във финалната шестица. В последния си мач  българите паднаха с 2:3 срещу Канада в София . България остана на третото място в група G, а в крайното класиране е на 11-а позиция. \"Реалностите са такива, че някои неща не ни достигат, за да сме по-нагоре. Със смесени чувства (напускаме световното), защото имахме своите шансове, но не ги реализирахме максимално\",  каза Константинов . \"Можем да съжаляваме най-вече за първия мач с Иран - мачът, който най-внимателно и концентрирано трябваше да изиграем. Така, както го изиграхме тук (втория двубой с Иран)\", добави селекционерът. Какви са числата и фактите зад българското представяне на световното по волейбол?  Либерото Теодор Салпаров е на първо място в индивидуалното класиране за най-добра защита на световното след изиграването на мачовете от първите две фази със средно 2.31 защити на гейм.  Двама българи заемат седмото място в две индивидуални класации. Георги Сеганов е седми при най-добрите разпределители, а Тодор Скримов е седми при най-добрите изпълнители на начален удар с 11 аса или средно по 0.39 аса на гейм.  България завършва на 11-ото място в крайното класиране, което е малка крачка напред спрямо предишното световно (тогава отборът стана 13-и в Полша). При успех срещу Канада в последния мач отборът щеше да е в осмицата и щеше да вземе повече точки за световната ранглиста, която е важна за участието в квалификациите за олимпийските игри в Токио 2020.  Българският отбор записа антирекорд, като в мача срещу Канада загуби втория гейм с 14:25. Това е най-малкият брой точки, които съставът е печелил в един гейм на световно първенство след промяната в точкуването.  аса е направил българският отбор на световното, или средно по 1.86 аса на гейм. Тодор Скримов направи седем директни точки от начален удар в двубоя с Иран в София.  са блокадите на България на световното, или средно по 2 на гейм.  Николай Учиков е най-резултатният български състезател с 90 точки. От тях 84 са от атака, четири от блокада, а две са от начален удар. Това нарежда диагонала на 28-о място в класацията на най-резултатните играчи на световното до изиграването на мачовете от втората фаза. Тодор Скримов и Валентин Братоев имат съответно 78 и 77 точки.  грешки е допуснал отборът, или средно по 6.5 на гейм. Най-много бяха грешките в първия мач с Иран - общо 35.  точки е направил българският отбор в общо 28 изиграни гейма на световното. Допуснатите точки са 617. За последно националният отбор е правил пълен обрат от 0:2 до 3:2 на световно първенство през 2006 г. в Япония. Тогава българите стигат до успеха срещу Франция и впоследствие се класират за полуфиналите и печелят бронз. Сега националният отбор  беше близо до обрат срещу Канада, но загуби тайбрека .  Това е общият брой на зрителите, присъствали на осемте мача на България (пет във Варна и три в София), като данните са от официалните доклади на международната федерация. Според тях обаче на мача с Иран в \"Арена Армеец\" е имало 7250 души, а на следващия ден срещу САЩ зрителите са били 8400.", "date": "2018.09.24", "title": "Представянето на България на световното по волейбол (в числа и факти)"}
{"url": "https://www.dnevnik.bg/skorost/2018/09/24/3315862_v_chastite_na_magistralite_v_remont_e_pozvoleno_da_se/", "text": "В участъците на магистралите, които са в ремонт, е позволено да се кара в аварийната лента, за да се облекчи трафикът, каза днес пред журналисти в София инспектор Илия Георгиев от \"Пътна полиция\". Той допълни, че шофирането по тази част от платното извън местата с ремонт се санкционира с взимане на книжката за 3 месеца и глоба от 1000 лева. При повторно нарушение глобата е 4000 лева, а свидетелството се отнема за половин година. Инспектор Георгиев каза, че днес по пътищата се провежда полицейска операция, като контролът е насочен основно върху шофирането след употреба на алкохол и наркотици, карането без книжка, наличието на застраховка и т.н. Според представителя на \"Пътна полиция\" натоварването на трафика ще започне постепенно да се увеличава следобед и вечерта. Данните от инцидентите през почивните дни до момента сочат, че са загинали трима души – мотоциклетист, водач и пешеходец. Инспектор Илия Георгиев призова водачите да са толерантни, да спазват дистанция, да са търпеливи и да не извършват рисковани изпреварвания. От \"Пътна полиция\" и Агенция \"Пътна инфраструктура\" обявиха, че  са направили нужната организация , за да се облекчи придвижването до столицата и големите градове в края на трите почивни дни.", "date": "2018.09.24", "title": "Когато магистралата е в ремонт, е позволено да се кара в аварийната лента, уточниха от \"Пътна полиция\""}
{"url": "https://www.dnevnik.bg/sviat/2018/09/24/3315876_rusiia_shte_dostavi_protivoraketna_sistema_v_siriia/", "text": "Москва ще достави на Сирия противоракетна система С-300, съобщи днес руският министър на отбраната Сергей Шойгу, цитиран от Ройтерс и\" Франс прес\", предава \"Фокус\". Решението има за цел да защити руските войници на територията на страната и не засяга трети страни, казва Шойгу. През миналата седмица от  министерството обвиниха Израел , че косвено е причинил свалянето на  руски военен самолет в Сирия, при което загинаха 15 руски военнослужещи . Според министерството на отбраната самолетът Ил-20 е бил ударен от ракета на зенитната система С-200. Системата ще бъде доставена до 2 седмици, като по думите на Шойгу, тя може да прихваща по повече от една цел, и то на разстояние по-голямо от 250 км. Министърът на отбраната добавя и че през 2013 г. Русия е била готова да достави системата на Сирия, но е спряла по искане на Израел. \"Сега ситуацията е различна, и то не по наша вина\", казва той. По-късно днес посланикът на Сирия в Русия Рияд Хадад каза пред \"Риа новости\", че противоракетните системи са нужни, за да може страната да се защитава от агресивните действия на Израел и така да сложат край на \"наглото поведение\" на държавата. По думите му агресията е насочена срещу научни центрове и граждански обекти на територията на Сирия, което потвърждава държавния тероризъм на Израел.", "date": "2018.09.24", "title": "Русия ще достави противоракетна система в Сирия до две седмици (допълнена)"}
{"url": "https://www.dnevnik.bg/sport/2018/09/24/3315865_sasht_rusiia_i_braziliia_sa_v_edna_grupa_za_finalite/", "text": "САЩ, Русия и Бразилия се събраха в една група за финалите на световното първенство по волейбол. В другата е домакинът Италия, който изтегли наглед лек жребий и ще срещне шампиона Полша и Сърбия. Мачовете от финалната шестица ще се проведат от 26 до 28 септември в Торино и ще бъдат предавани по БНТ. Веднага след това отново там са и решителните мачове, като финалът е на 30 септември. Програмата започва с мача между Бразилия и Русия в сряда от 18.00 часа българско време. В късния мач за деня Италия среща Сърбия в 22.15 часа. САЩ и Русия вече играха в първата фаза, като тогава американците се наложиха с 3:1. Воденият от Джон Спероу отбор е единственият, който до момента е спечелили всичките си осем мача. Два от отборите от другата група също вече играха помежду си. Сърбия се срещна с Полша във Варна в неделя, като загуби с 0:3. Воденият от Никола Гърбич отбор вече си беше осигурил класиране за финалната шестица. За полуфиналите се класират първите два отбора в двете групи, като ще играят на кръст.", "date": "2018.09.24", "title": "САЩ, Русия и Бразилия са в една група за финалите на световното по волейбол (програма)"}
{"url": "https://www.dnevnik.bg/sport/2018/09/24/3315859_real_otkazva_da_igrae_machove_ot_la_liga_v_chujbina/", "text": "Президентът на \"Реал\" (Мадрид) Флорентино Перес е против провеждането на срещи от Примера дивисион на територията на Северна Америка. Той заяви, че отборът му няма намерение да играе мачове от първенството в чужбина. \"Няма да ходим до САЩ. Не знам кой има интерес да играе там, но това не е в интерес на клубовете и привържениците, така че категорично отхвърляме предложението\", каза Перес. Съгласно сделката между Испанската футболна лига и Relevent Sports в следващите 15 години  САЩ и Канада трябва да приемат мачове от Примера дивисион . Ръководството на испанското първенство планираше двубоят между \"Жирона\" и \"Барселона\" на 26 януари да се състои в Маями, но  предложението срещна отказа на Кралската футболна федерация на Испания . Оттам обосноваха отговора си с това, че провеждането на мач извън пределите на Испания не отговаря на международните правила. Според разпоредбите на ФИФА, за да може един мач от дадено вътрешно първенство да се изиграе в чужбина, са нужни разрешения от националната федерация, от УЕФА, както и от националната и континенталната федерация за държавата, в която се планира да се играе мачът (в случая федерацията на САЩ и КОНКАКАФ). Преди седмица  президентът на ФИФА Джани Инфантино  и треньорът на \"Реал\" Хулен Лопетеги се обединиха около мнението, че всеки отбор трябва да играе домакинските си мачове у дома. Според председателя на Испанската футболна федерация Хавиер Тебас идеята за провеждането на мача в Маями е все още жива.", "date": "2018.09.24", "title": "\"Реал\" (Мадрид) отказва да играе мачове от Ла Лига в чужбина"}
{"url": "https://www.dnevnik.bg/skorost/2018/09/24/3315887_purvoto_seriozno_zadrustvane_za_dnes_e_na_hemus_v/", "text": "Първите сериозни задръстване за днес сe образуваха към 14 часа на магистрала \"Хемус\" в района на Витиня и пътен възел \"Витинска река\" и между Симитли и с. Железница на главен път Е-79, съобщиха читатели на \"Дневник\". Към 17 часа ситуацията беше без промяна, но задръстване имаше и на Околовръстния път в района на разклона за Горубляне. Колоната беше почти до разклона за Лозен, като светофара беше спрян и регулировчик пускаше колите. Регулировчик имаше и на кръговото към \"Младост\" преди магазин \"Комо\". За около час ситуацията обаче се нормализира. Към 18 часа ново задръстване се образува на спускането откъм Бистрица, преди кръговото с Околовръстното шосе при магазин \"Икеа\". Причината за тапата на магистрала \"Хемус\" е ремонт на виадукт на 33-ти километър, заради които от 29 до 35 километър движението се извършва двупосочно в платното посока Варна. Вариант за избягване на тапата няма, като забавянето към момента е с около двадесет минути, тъй като старият път е в много лошо състояние. На \"Хемус\" има още четири места с ремонти и стеснения, където също има леки забавяния. Камиони по магистралата не се движат, но дори и това не помага. Идващите от Враца и района могат да ползват като алтернатива за стигане до София пътя през Искърското дефиле. Този маршрут е особено подходящ, ако крайната точка е в западните квартали на София. Пътуващите от района на Видин и Монтана могат да минат през прохода Петрохан. Там има ремонти дейности, но настилката е в добро състояние. При тунел Железница забавянето е около половин час, а причината е сериозният трафик на прибиращи се от почивка в Гърция българи. И тук няма вариант за избягване на забавянето. Единствената опция е да не се тръгвана път в следващите часове, а късно вечерта. На \"Тракия\", въпреки двата ремонта на виадукти, забавянето е минимално. Подробности за организацията на предвижването в последния от почивните дни можете да прочетете  тук.", "date": "2018.09.24", "title": "Задръствания има на \"Хемус\", на Е-79 и на спускането от Бистрица (обновена в 18.00)"}
{"url": "https://www.dnevnik.bg/bulgaria/2018/09/24/3315944_silniiat_viatur_izkoreni_durveta_v_montana_i_otnese/", "text": "Силният вятър, който понижи сериозно температурите в западната половина от страната днес, изкорени дървета в Монтана, отнесе фасадата на мол в Благоевград и остави без ток 8000 абонати на ЧЕЗ. В Монтана, освен съборени дървета, имаше и пречупен билборд, за щастие няма пострадали хора. Нанесени са материални щети на сгради и автомобили. Сигнали за паднали дървета е имало и в София. Без ток в Монтана са били 1500 домакинства. Електричество са нямали и 3000 домакинства в област София, 1300 в пернишко и по 1000 във видинско и кюстендилско. В ранните следобедни часове вятърът отнесе почти цялата стъклена фасада на мол \"Ларго\" в центъра на Благоевград. Няма пострадали, нанесени са щети на околни сгради. Данните на синоптиците сочат, че най-силен порив на вятъра е засечен в Пазарджик – над 104 км/ч. Предупреждението за опасен вятър остава в сила за цялата нощ, но утре би трябвало да стихне.", "date": "2018.09.24", "title": "Силният вятър изкорени дървета в Монтана и отнесе фасадата на мол в Благоевград"}
{"url": "https://www.dnevnik.bg/evropa/2018/09/24/3315942_lipsaa_na_sporazumenie_za_brekzit_moje_da_zatrudni/", "text": "Британските авиокомпании и авиопревозвачите от Европейския съюз (ЕС) ще изгубят правото да летят от едната територия до другата, ако Великобритания напусне съюза без споразумение за Брекзит, предупреди днес британското правителство, цитирано от Ройтерс. Правата за полети до, от и в Европейския съюз, както и между Съединените щати и Великобритания, в момента са заложени в европейските споразумения \"Открито небе\", които са изложени на опасност от Брекзит. При липса на споразумение при напускането на съюза през март 2019 година лицензираните авиокомпании ще изгубят автоматичното право за извършват въздушни полети между Обединеното кралство и ЕС без предварително разрешение. Преговорите за Брекзит все още продължават, макар и трудно. През миналата седмица педседателят на Европейския съвет Доналд Туск  предупреди, че е възможен провал , а френският президент Еманюел Макрон определи  предложения от Великобритания план за Брекзит като неприемлив  и че очаква правителството на Тереза Мей да предложи корекции. ", "date": "2018.09.24", "title": "Липсата на споразумение за Брекзит може да затрудни полетите от и до Великобритания"}
{"url": "https://www.dnevnik.bg/sport/2018/09/24/3315927_s_reshenieto_za_rusiia_ne_sme_postavili_parite_nad/", "text": "Президентът на Световната антидопингова агенция (WADA) Крейг Рийди защити решението на организацията да  възстанови правата на Руската антидопингова агенция (РУСАДА) . В отворено писмо той опроверга твърденията на бившия директор на WADA Дейвид Холман, че Рийди и колегите му са погазили принципите на чистия спорт за сметка на парите. В четвъртък правата на РУСАДА бяха възстановени след три години без лиценз на заседание на изпълнителния комитет на Световната антидопингова агенция в Сейшелите. Решението предизвика  голям отзвук и неодобрение  в световен мащаб. \"Обвинението, че WADA и конкретно аз съм се подчинил на интереса за пари за сметка на чистия спорт, са абсолютно неверни и дълбоко обидни. Решението беше базирано изцяло с напредъка на Русия в постигането на съответствие с антидопинговия кодекс, който коректно се изпълнява. Честият надзор на антидопинговия процес в Русия е най-добрият начин да успокоим спортистите в страната и по света, че чистият спорт преобладава\", каза Рийди. Той обяви, че Русия е покрила 29 от поставените 31 изисквания за връщането на лиценза на РУСАДА и е поела ангажимент до края на 2018 г. да изпълни последните две условия. Едното е да бъдат признати заключенията в докладите \"Макларън\" и \"Шмид\" за държавно участие в допинг схемата, а второто - да се предостави на служителите на WADA пълен достъп до допинг пробите и електронната база данни на Московската антидопингова лаборатория.  Ако това не се случи, правата на РУСАДА отново ще бъдат отново отнети. \"Разбираме скептицизма по отношение на предоставянето на достъп до Московската лаборатория, което може да бъде отлаган вечно. Крайният срок обаче поставя WADA в по-силна позиция, откогато и да било през последните четири години, особено след като се прилагат нови и по-тежки санкции\", посочи президентът на WADA. Правата на РУСАДА бяха спрени през ноември 2015 г., когато страната беше изключена от международната лека атлетика по обвинения в държавно контролирана система за употреба, разпространение и прикриване на допинг. Световната антидопингова агенция няколко пъти отказа да възстанови лиценза на РУСАДА,  включително и през май тази година . \"Руският допинг отрови спорта и неговото място в света. Публичното доверие беше разрушено. Спортистите бяха разочаровани. На родителите беше дадена причина да се откажат да насърчават децата си да практикуват спорт. Руската измама беше по-широкоразпространена, по-сложна, по-тежка и по-подкрепяна на държавно ниво от всяка друга от създаването на нашата световна антидопингова система. Тя ни тества до краен предел\", каза още Рийди. \"На фона на бурята, която се разрази след тази значителна стъпка, си заслужава да се припомни, че WADA е първата спортна организация, която се изправи срещу тази афера с две продължителни и независими разследвания. Натискът, който поставихме за постигането на напредък в този случай, беше безпощаден, дори езикът, който сме използвали, да изглежда учтив и даже дипломатичен\", каза още шефът на WADA.", "date": "2018.09.24", "title": "С решението за Русия не сме поставили парите над чистия спорт, заяви шефът на WADA"}
{"url": "https://www.dnevnik.bg/biznes/2018/09/24/3315946_franciia_namaliava_danucite_za_domakinstvata_i_biznesa/", "text": "Френското правителство представи днес проектобюджета за 2019 година, предвиждащ данъчни намаления за компаниите и домакинствата на стойност 24,8 милиарда евро, съобщиха световните агенции, цитирани от БТА. Данъците на домакинствата ще бъдат намалени с 6 милиарда евро, като се планира понижаване на осигурителните вноски и местните данъци, обяви министърът на финансите Брюно Льо Мер. Правителството на президента Макрон обяви, че иска да съкрати 4164 работни места в държавния сектор през 2019 година и да инвестира 2.5 милиарда евро в младежка програма за професионално обучение. Според Ройтерс данъчните намаления за бизнеса ще са за 18.8 милиарда евро.", "date": "2018.09.24", "title": "Франция намалява данъците за домакинствата и бизнеса"}
{"url": "https://www.dnevnik.bg/sviat/2018/09/24/3315948_prezidentut_na_moldova_e_vremenno_otstranen_ot/", "text": "Конституционният съд на Молдова временно отстрани днес от длъжност президента Игор Додон заради отказа му да одобри кандидати за министри, предадоха \"Асошиейтед прес\" и ДПА, цитирани от БТА. Решението беше взето, след като Додон заяви, че няма да одобри предложени от премиера Павел Филип кандидатури за здравното и земеделското министерство, защото нямат нужната квалификация. С временното отстраняване от длъжност на президента правомощията му се поемат от председателя на парламента, който може да одобри номинациите на двамата министри. Молбата за временно отстраняване от длъжност на Додон бе внесена в съда миналата седмица от Демократическата партия на Молдова на премиера Филип. \"Правителството има нужда от министри и не можем да допуснем институционално блокиране\", заяви един от внеслите молбата депутати. Проруски настроеният Додон често влиза в спорове с управляващата коалиция, която се стреми към по-тесни връзки с ЕС и САЩ, отбелязва АП. Това е четвъртият път, когато правомощията на Додон са временно замразени заради откази да одобри предложени от правителството кандидати за министри или да подпише приети от парламента закони.", "date": "2018.09.24", "title": "Президентът на Молдова е временно отстранен от длъжност заради отказ да одобри министри"}
{"url": "https://www.dnevnik.bg/photos/2018/09/24/3315800_fotogaleriia_svetovnite_snimki_na_denia_-_23_-24/", "text": "Жилищен блок в Сингапур.", "date": "2018.09.24", "title": "Фотогалерия: Световните снимки на деня - 23 -24 септември 2018 г."}
{"url": "https://www.dnevnik.bg/ot_vas/novini_ot_vas/2018/09/24/3315779_vodnoto_bogatstvo_na_plovdiv/", "text": "Фонтана с дивите гъски пред общината и на Главната алея с магазините.", "date": "2018.09.24", "title": "Водното богатство на Пловдив"}
{"url": "https://www.dnevnik.bg/sviat/2018/09/24/3315951_sasht_preduprediha_rusiia_che_snabdiavaneto_na_siriia/", "text": "Съединените щати предупредиха Русия, че  снабдяването на Сирия  с модерната система за противоракетна отбрана С-300 би било \"голяма грешка\", предаде \"Асошиейтед прес\", цитирана от БТА. Съветникът на президента на САЩ Доналд Тръмп по националната сигурност Джон Болтън заяви това в кулоарите на годишната сесия на Общото събрание на ООН. Снабдяването на сирийските правителствени сили със системи С-300 би било \"значителна ескалация\" на вече високите напрежения в региона, подчерта Болтън. Той призова Русия да преосмисли своето решение, което бе обявено по-рано днес. Болтън даде да се разбере, че американските сили ще останат в Сирия, докато Иран изтегли своите военни части и съюзнически милиции от тази страна. Съединените щати ще говорят с Русия по въпроса за планираните доставки на системи С-300 за Сирия, заяви държавният секретар Майк Помпейо, цитиран от ДПА. Помпейо отбеляза, че може да се срещне с руския министър на външните работи Сергей Лавров тази седмица в кулоарите на годишната сесия на Общото събрание на ООН в Ню Йорк. \"Опитваме се да открием всяко място, където има съгласие, че можем да работим заедно с руснаците. Откриваме много места, където те работят срещу американските интереси. И ще ги държим отговорни, че правят това\", заяви Помпейо в кулоарите на сесията на Общото събрание на ООН.", "date": "2018.09.24", "title": "САЩ предупредиха Русия, че снабдяването на Сирия с ракети С-300 ще е грешка"}
{"url": "https://www.dnevnik.bg/sport/2018/09/24/3315941_za_pruv_put_shte_bude_vruchena_zlatna_topka_za_jeni/", "text": "За пръв път в историята ще бъде присъдена \"Златна топка\" за най-добра футболистка в света, обяви организаторът сп. \"Франс футбол\". Церемонията по връчването на най-престижното индивидуално отличие ще се състои на 8 декември в Париж. Следващия месец ще бъдат обявени 30 претенденти за отличието при мъжете и 15 номинации при дамите. \"Това е стъпка напред. Женският футбол се развива и неравенството намалява, въпреки че все още има какво да се желае\", заяви състезателката на френския \"Лион\" Уенди Ренар. \"Златната топка\" ще бъде присъдена за 65-а поредна година. От 2010 до 2015 г. сп. \"Франс футбол\" връчваше наградата заедно с ФИФА, след което отново започна да го организира събитието самостоятелно. \"Винаги съм искала да видя как жена печели тази престижна награда\", каза голямата звезда на женския футбол Марта. Бразилката е носител на рекордните пет награди на ФИФА за най-добра футболистка, които се връчват от 2001 г. и са най-престижните индивидуални отличия в женския футбол. Другата нова награда, която ще връчи \"Франс футбол\", е трофеят \"Копа\". Той ще бъде присъден на най-добрия млад футболист до 21 години. Кандидатите ще бъдат подбрани от 33-ма предишни носители на \"Златната топка\", сред които рекордьорите Лионел Меси и Кристиано Роналдо, Мишел Платини, Франц Бекенбауер, Зинедин Зидан и др.", "date": "2018.09.24", "title": "За пръв път ще бъде връчена \"Златна топка\" за жени"}
{"url": "https://www.dnevnik.bg/bulgaria/2018/09/24/3315846_podobriavaneto_na_glasovite_komandi_e_novata_cel_na/", "text": "Развитието на функциите на гласовите команди и подобряването на разпознаването ще е посоката, в която компанията \"Гугъл\" ще развива технологиите си. \"Гласовото разпознаване и разбирането на езика е в основата на бъдещото на търсенето на информация\", казва пред \"Гардиън\" Бен Гомес, директор в компанията, преди пресконференция по повод 20-годишнината от създаването на \"Гугъл\" на 4 септември 1998 г. \"Но има твърде много проблеми с гласовите команди, основно с разбирането на езика и връзките между думите\", казва Гомес, като посочва, че това е един от милионите проблеми с езика, които компанията има да реши. \"Гугъл\" за пръв път пусна опцията за търсене чрез задаване на гласова команда преди 7 години. Услугата е от полза за много езици, за които все още няма разработени клавиатури. \"Учих хинди в продължение на 10 години, но нямам представа как да го ползвам писмено за търсене.\" \"Гугъл\" е основна от Лари Пейдж и Сергей Брин през 1998 г. като интернет търсачка, но днес е сред най-големите американски корпорации, като се занимава реклама, производство на софтуер и хардуер. Името идва от числото \"гугол\", обозначаващо единица със 100 нули (googol на англ. език), като създателите са искали да покажат хипотетично възможният брой на страниците в интернет. Гугъл не е първата интернет търсачка. При създаването й вече съществуват AltaVista, Yahoo! и други, но \"Гугъл\" се отличава с по-доброто качество на търсенето и семплата, ненатоварена с реклами, начална страница. Икономическият модел на \"Гугъл\" е като на \"Фейсбук\" - рекламата е насочена директно към потребителите благодарение на техните персонални данни, събирани и смилани от нейните алгоритми. Според прогнозите на компанията за маркетингови изследвания \"иМаркетър\". Пред 2017 г. компанията бе глобена с 2,4 милиарда евро от ЕС заради злоупотреба с доминиращото си положение в онлайн търсенията, а тази година Брюксел я санкционира с нова рекордна глоба от 4,34 милиарда евро за злоупотреба с доминиращото положение на \"Андроид\", която компанията обяви, че ще обжалва. \"Гугъл\" е обект и на критиките на  президента Доналд Тръмп в САЩ  заради \"манипулиране на резултатите при търсене, за да бъдат потиснати консервативните гласове\". \"Гугъл\" отхвърли категорично тези упреци. /БТА-ИКОНОМИКА ЕКСПРЕС", "date": "2018.09.24", "title": "Подобряването на гласовите команди е новата цел на \"Гугъл\""}
{"url": "https://www.dnevnik.bg/sport/2018/09/24/3315964_luka_modrich_specheli_i_nagradata_the_best/", "text": "Лука Модрич спечели за пръв път отличието на ФИФА за най-добър футболист в света. Плеймейкърът на \"Реал\" (Мадрид) и хърватския националния отбор изпревари Кристиано Роналдо и Мохамед Салах в третото издание на наградите The Best. Антоан Гризман, Еден Азар, Кевин де Бройне, Лионел Меси, Килиан Мбапе, Рафаел Варан и Хари Кейн допълниха челната десетка. Роналдо и Меси, които неизменно печелеха всички ценни индивидуални отличия в последните десет години, бяха единствените отсъстващи от церемонията. В гласуването на наградата The Best, което обхващаше представянето на играчите в периода 3 юли 2017 г. - 15 юли 2018 г., учасваха треньорите и капитаните на националните отбори, представители на медиите и феновете. Всяка група формира по 25% от вота.  Отличието The Best се присъжда на най-добре представилия се играч в периода Освен спортните постижения се отчита \"общото поведение на и извън терена\". Модрич печели трето голямо индивидуално отличие за сезона след наградите за  играч на годината в Европа  и за най-добър футболист на световното първенство. На 8 декември ще бъде връчено и най-престижния приз - \"Златната топка\", за който хърватинът отново ще бъде фаворит №1. 32-годишният полузащитник направи бляскав сезон, в който спечели за трети пореден път Шампионската лига с \"Реал\" и помогна на Хърватия да стигне до исторически финал на световното първенство.  Дидие Дешан, който изведе Франция до световната титла, спечели наградата за треньор на годината. 49-годишният французин изпревари сънародника си Зинедин Зидан, който влезе в историята с трети пореден триумф в Шампионската лига с \"Реал\" (Мадрид), и Златко Далич, който с Хърватия стигна до финала на световното първенство. Тибо Куртоа беше избран за вратар №1 на 2018 г. Белгиецът, който спечели и отличието за най-добър вратар на световното в Русия, беше предпочетен в конкуренцията на Юго Лорис и Каспер Шмайхел. Отличието за най-добър млад футболист очаквано отиде при крилото на ПСЖ Килиан Мбапе, който имаше основна заслуга за световната титла на Франция. Германецът Ленарт Тай спечели наградата за феърплей. Той пропусна мач на своя отбор ВВВ (Венло), за да дари стволови клетки за трансплантация. В идеалния отбор на ФИФПро попаднаха вратарят Давид де Хеа, защитниците Дани Алвес, Рафаел Варан. Серхио Рамос, Марсело, Лука Модрич, Нголо Канте, Еден Азар, Лионел Меси, Килиан Мбапе и Кристиано Роналдо. Бразилката Марта спечели наградата на ФИФА за най-добра футболистка в света за рекорден шест път. Салах е новият носител на приза \"Ференц Пушкаш\"  за най-красив гол на сезона.", "date": "2018.09.24", "title": "Лука Модрич спечели и наградата Тhe Best"}
