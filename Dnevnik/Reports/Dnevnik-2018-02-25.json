{"url": "https://www.dnevnik.bg/sviat/2018/02/25/3135797_severna_koreia_obvini_sasht_che_opitvat_da_prechat_na/", "text": "Северна Корея обвини днес САЩ, че се опитват да попречат на подобряването на междукорейските отношения, а в същото време южнокорейски протестиращи се опитаха да спрат севернокорейската делегация по пътя й към церемонията по закриването на олимпийските игри в Пьонгчанг, съобщи БТА, като цитира \"Ройтерс\". Двете Кореи си сътрудничиха и олимпиадата премина успешно, но Съединените щати донесоха на Корейския полуостров заплахата от война с новите мащабни санкции срещу КНДР преди церемонията по закриването, заяви външното министерство в Пхенян, цитирано от официалната агенция КЦТА.  Около 100 консервативни южнокорейски депутати и активисти организираха демонстрация близо до границата със Северна Корея, изпревайки се срещу 2500 южнокорейски полицаи, за да протестират против пристигането на севернокорейската делегация, водена от бивш шеф на военното разузнаване на Пхенян, обвиняван за смъртоносната атака срещу южнокорейски боен кораб през 2010 г. Делегацията пое по друг маршрут, което накара опозиционната Партия на свободата (партия \"Сенури\" до февруари 2017 г.) да обвини президента Мун Дже-ин в злоупотреба с власт и акт на предателство, задето отклонил кортежа, за да го предпази от протестите.  Генерал Ким Йон-чхол е бивш началник на севернокорейската разузнавателна агенция и настоящ заместник-председател на ЦК на Корейската трудова партия. Той е обвиняван, че е планирал поразяването с торпедо на южнокорейски военен кораб през 2010 г., при което загинаха 46 души. Има спекулации и за евентуална среща с американската делегация извън рамките на тазвечершната церемония по закриването на игрите. Иванка Тръмп, дъщерята на американския президент, също присъства на церемонията. Ръководителят на севернокорейската делегация желае да проведе разговори със Съединените щати, според президента на Южна Корея Мун Дже-ин. Той се срещна с генерал Ким Йон-чхол и неговата делегация преди церемонията. Според негов говорител генерал Ким казал, че Пхенян \"има достатъчно желание за диалог между Северна Корея и САЩ\". Малко по-късно от Белия дом заявиха, че готовността на Северна Корея да преговаря със САЩ може да представлява \"първа стъпка\" към денуклеаризация на Корейския полуостров. \"Ще видим дали днешното послание на Пхенян . . . представлява първата стъпка по пътя към денуклеаризация\", се посочва в изявлението, цитиран от от ДПА. ", "date": "2018.02.25", "title": "Северна Корея обвини САЩ, че опитват да пречат на затоплянето на отношението с Южна Корея"}
{"url": "https://www.dnevnik.bg/sport/2018/02/25/3135798_zimnite_olimpiiski_igri_v_pyongchang_biaha_zakriti_sus/", "text": "Олимпийските игри в  Пьонгчанг  бяха закрити след близо двучасова, зрелищна церемония. Хиляди артисти взеха участие в програмата, която беляза края на 23-ата зимна олимпиада. Домакините от Южна Корея се постараха да задържат високото ниво, което показаха при откриването, и отново наблегнаха на традиционни елементи и впечатляващи нови технологии. След 17 дни на състезания Пьонгчанг предаде олимпийското знаме на следващия град домакин Пекин, който ще приеме зимните олимпийски игри след четири години. Кметът на Пьонгчанг свали флага и го предаде на президента на Международния олимпийски комитет Томас Бах, а той на кмета на Пекин. Китайската столица ще стане първият град в историята на олимпийското движение, който приема летни и зимни игри. През 2008 г. Пекин беше домакин на летните олимпийски игри. \"Беше спазено олимпийското примирие, което пазим от 3000 години. Скъпи домакини от Южна Корея и спортисти от Северна Корея, вашият общ марш на откриването показа, че спортът може да чупи бариери и да изгражда мостове\", каза президентът на МОК в обръщението си. Той обясни, че олимпийските игри в Пьонгчанг са начертали бъдещето на олимпизма. Бах покани някои от най-ярките имена от Пьонгчанг да вземат участие с него в церемонията по закриването, сред които Линдзи Вон, Мартен Фуркад,  знаменосецът на Тонга Пита Тауфатофуа  и др. \"Пекин и Китай приемат олимпийския флаг и олимпийския огън с отговорност, нетърпение и чест. Топло каним всички в нашата страна и ги уверяваме, че ще бъдат посрещнати добре\", каза във видеообръщение китайският държавен глава Си Дзинпин.", "date": "2018.02.25", "title": "Зимните олимпийски игри в Пьонгчанг бяха закрити със зрелищна програма"}
{"url": "https://www.dnevnik.bg/sviat/2018/02/25/3135834_novi_jertvi_v_siriia_vupreki_rezoljuciiata_na_oon_za/", "text": "Нови жертви в Сирия, въпреки резолюцията на ООН за незабавно прекратяване на огъня. 26 души са убити в провинция Източна Гута, където ожесточените сражения между силите на Башар Асад и бунтовниците продължават, съобщи БТА. Рами Абдел Рахман, директорът на неправителствената мониторингова организация, която разполага с широка мрежа от информатори в Сирия, съобщи за ожесточени боеве на фронтова линия в южната част на Източна Гута, последния бунтовнически бастион в покрайнините на столицата Дамаск. В тях били убити 13 проправителствени бойци и шестима от ислямистката бунтовническа групировка \"Джаиш ал Ислам\" (\"Армия на исляма\"). Представител на тази фракция каза, че правителствените сили опитват в района щурм, срещу който бунтовниците се съпротивляват. Миналата неделя режимът в Дамаск започна кампания на масирани въздушни удари по Източна Гута като подготовка за сухопътна операция за превземане на бунтовническия анклав с площ от стотина квадратни километра. Над 500 цивилни бяха убити за седем дни бомбардировки, отбелязва \"Франс прес\". \"Интензивността на въздушните удари намаля, но боевете на терен се увеличиха\", обобщи Абдел Рахман.", "date": "2018.02.25", "title": "Нови жертви в Сирия въпреки резолюцията на ООН за примирие (допълнена)"}
{"url": "https://www.dnevnik.bg/sport/2018/02/25/3135840_grigor_dimitrov_niama_da_leja_na_stari_uspehi_prez/", "text": "Григор Димитров иска титлата от започващия в понеделник турнир АТП 500 в Дубай. Четвъртият в световната ранглиста обяви на среща с медиите, че се нуждае от точки и надпреварата в Близкия изток може да му бъде от голяма полза. Българинът  започва участието си на турнира в понеделник срещу тунизиеца Малек Джазири . При успех над 116-ия в света Димитров ще се изправи срещу победителя от срещата Робин Хаасе и Паоло Лоренци. На четвъртфинал евентуалният съперник е Филип Колшрайбер. Димитров  оглави основната схема след отказването на Роджър Федерер , той обаче предупреди, че турнирът няма да бъде лесен въпреки отсъствието на първите двама в световната ранглиста Федерер и Надал. \"Никога не можеш да подценявам съперник, независимо къде се намира в ранглистата. Дори когато играя срещу момчета, които са поставени по-високо от мен, аз искам да ги побеждавам. Вярвам, че с всеки е така. Освен това тези с нисък ранкинг са още по-опасни, защото нямат какво да губят\", обясни световният №4 на среща с медиите в Дубай. Димитров е в Близкия изток от сряда и вече проведе няколко тренировки. Той обясни, че здравословно се чувства добре и болките в рамото, заради които пропусна турнира в София, са отшумели. Преди седмица в Ротердам българинът загуби от Федерер след само 55 минути, след като заболя часове преди мача. \"Нямам никакви оправдания и ще играя. Ставаше въпрос за настинка, но вече всичко е наред\", обясни българинът. След силния сезон 2017 Димитров има различна нагласа и още по-големи планове. Заради това той каза, че няма как да допусне отпускане. \"Това, което постигнах, е страхотно, но аз трябва да реша дали искам да постигам още по-големи неща, или да лежа на старите лаври. Станалото през 2017 г. вече е минало, да, един хубав спомен, но вече е нов сезон, нова година и аз имам големи планове\", каза още Димитров. Той обясни, че се нуждае от точки за ранглистата и се цели в титлата. Димитров говори и за съперника си от Тунис, за когото сподели, че познава от много дълго време и го е срещал няколко пъти извън световния тур. Колкото до решението да се завърне в Обединените арабски емирства, където не е играл от седем години, българският тенисист обясни, че обича да сменя турнирите. \"Аз обичам да миксирам моята подготовка. Понякога да играеш едни и същи турнири дълго време е еднообразно.\" След официалната си пресконференция Димитров отговаряше и на въпроси от фенове, които го питаха за неща, свързани с тениса и ситуацията извън корта. \"Аз съм приятелски настроен към всички момчета в световния тур. Не мога да кажа, че има един, който ми е по-близък от останалите\", каза Димитров и обясни, че ако не е станал тенисист, е щял да търси професия, която да му доставя много адреналин и силни усещания. Българският тенисист добави, че в свободното си време гледа баскетбол и подкрепя отбора на \"Кливланд кавалиърс\" в НБА. Когато не мисли за спорт, Димитров каза, че просто си почива. Запитан кой е идолът му и защо, световният №4 посочи баща си: \"Баща ми. Той е най-добрият пример за подрaжание, който мога да искам. Всичко, което съм научил, е свързано с него, цялото семейство свърши прекрасна работа, но той е истинският герой в моите очи.\" Накрая Димитров поздрави българските фенове на български език и си пожела да ги зарадва с победа.", "date": "2018.02.25", "title": "Григор Димитров: Няма да лежа на стари успехи, през 2018 г. искам да печеля още"}
{"url": "https://www.dnevnik.bg/politika/2018/02/25/3135842_borisov_nie_kato_diasna_partiia_triabva_da/", "text": "Министър-председателят Бойко Борисов заяви, че партията му е за насърчаване на частния бизнес и не е добра идеята за одържавяване на фирмите. Той коментира  сделката за продажбите на българските активи на ЧЕЗ  пред младежите от ГЕРБ, събрали се на 9-ия си зимен университет. \"Тя е направена в Чехия между частни субекти. Ние като дясна партия оставаме верни на философията си, че трябва да насърчаваме частния бизнес. Държавата е лош стопанин, не е добра идея да одържавяваме фирмите\", подчерта Борисов. Той подчерта, че поддържането на свободен пазар и частен бизнес е обвързано с наличието и на силен регулатор, и увери, че ще бъдат проверени всички участници в сделката по продажбата на електроразпределителното дружество ЧЕЗ, както и на  дружеството купувач - \"Инерком България\" .  Вчера Борисов възложи  на Държавната агенция \"Национална сигурност\" и Националната агенция за приходите да направят пълна проверка на сделката, която стана  причина за оставката на енергийния министър Теменужка Петкова . Идеята държавата да изкупи активите на ЧЕЗ  беше лансирана вчера  от лидера на БСП Корнелия Нинова. \"Колегите от БСП ни попитаха защо не извадим 380 млн., за да купим активите на ЧЕЗ. Защо само на ЧЕЗ, а EVN и \"Енерго-про\"? Защо да не вземем и \"Лукойл Нефтохим\", попита Борисов. По думите му Западът не работи по този модел и \"ние като проевропейска държава трябва да следваме техния пример\". Той обясни, че е казал на Теменужка Петкова да подаде оставка, защото на пръв поглед много хора са повярвали, че в тази сделка има следи от корупция. \"Това обаче е абсолютна лъжа. Нямаше как да оставя нейната репутация и тази на правителството под заплаха\", подчерта Борисов.", "date": "2018.02.25", "title": "Борисов: Ние като дясна партия трябва да насърчаваме частния бизнес"}
{"url": "https://www.dnevnik.bg/politika/2018/02/25/3135843_bsp_shte_pita_cheshkoto_pravitelstvo_i/", "text": "БСП отново настоява премиерът Бойко Борисов да обясни в парламента дали е водил разговори с премиера на Чехия по сделката за ЧЕЗ. \"Правителството ангажирало ли е държавната банка за развитие за финансиране на тази сделка\", попита лидерът на партията Корнелия Нинова по време на кръгла маса \"Идейните, политически и организационни предизвикателства пред БСП\". В четвъртък се разбра, че ръководството на чешката компания е одобрило \"Инерком България\" за  купувач на българския бизнес на компанията , а сделката  беше официално подписана снощи . Продажбата на българския бизнес на ЧЕЗ струваше  оставката на енергийния министър  Теменужка Петкова, защото със собственика на \"Интерком\" Гинка Върбакова се познавали от 20 години.  Тя попита още дали някой, с държавни пари на хората, купува за себе си национална сигурност, живота на 2 млн. българи и на половината индустрия на страната. \"Каним на среща посланика на Чехия, на когото ще връчим писмо до чешкото правителство\", каза също Нинова. По думите й управляващите твърдят, че сделката е направена по чешкото законодателство. \"Питаме чешкото правителство – по време на посещението водени ли са разговори, поеман ли е ангажимент от Бойко Борисов по тази сделка и какъв? Дали държавата ще финансира през банката за развитие нечий частен интерес\", заяви тя. \"Ще изпратим и запитване до всички компетентни европейски институции. Искаме проверка при сключването на тази сделка, спазени ли са европейските директиви, касаещи енергетиката\", заяви Корнелия Нинова.", "date": "2018.02.25", "title": "БСП ще пита чешкото правителство и евроинституциите за сделката с ЧЕЗ"}
{"url": "https://www.dnevnik.bg/razvlechenie/2018/02/25/3135826_ako_niakoi_se_e_shokiral_znachi_nishto_ne_e_razbral_i/", "text": "Няма място за пуритани пред озаряващия екрана \"Не ме докосвай\" (Touch me not), на който героите разнищват границите на удоволствията и болката от голите си тела и връзката си с тях. Този пълнометражен дебют на румънската режисьорка Адина Пинтилие, която също се появява във филма, е поразителен с интелигентността, самоувереността и оригиналността си. Макар и не всяка сцена да е приятна за гледане, повечето моменти са и зрялата публика би трябвало да види откровеното представяне на интимността като храна за мисълта или дори като терапия. Темата му ще превърне този филм в заглавие, което или обикваш, или намразваш. Това е един от многобройните ласкателни отзиви за филма, който спечели \"Златната мечка\" в тазгодишното издание на \"Берлинале\", публикуван в изданието  . Режисьорският дебют на румънката Адина Пинтилие предизвика и обожание, и отвращение в буря от противоречиви реакции след премиерата си в конкурса и в крайна сметка си тръгна с голямата награда. Противоречивият филм разказва историите на трима души и отношението им към интимността, собствените им тела и телата на другите. В центъра е жена на име Лаура, която изпитва панически страх от чуждо докосване, защото не може да приеме тялото си като нещо свое. Противниците на филма го обвиниха в прекалено воайорство, неоправдана голота и предизвикателство към издържливостта на зрителите, а защитниците му видяха в него тотална искреност и отиване докрай в търсенето на общуване между персонажите, самите те повече от необичайни. \"Ако някой е останал шокиран от \"Не ме докосвай\", значи не е разбрал смисъла на филма. В дълго обмисляния си първи пълнометражен филм Адина Пинтилие използва тела от всякакъв тип, за да изследва границите на интимността и да предизвика дефинициите за красота, което очевидно не би било възможно без значително демонстриране на гола плът. Дали е постигнала целта си обаче зависи много повече от индивидуалния поглед, тъй като филмът е противоречив и се опитва да адресира много повече проблеми, отколкото би могъл да обхване\", пише в критиката си за филма списанието  . \"В основата си филмът изненадващо успява да накара публиката да преоцени какво е привлекателно и какво не е, но това е защото персонажът на Кристиян Байерлин, който е осакатен от гръбначна мускулна дистрофия, успява да отведе зрителя отвъд общоприетите норми за красота и не само го провокира да прости деформациите му, но и да намери в тях физически елементи, които са приятни за гледане. Проблемът е, че режисьорът се опитва да ни накара да направим същия скок и за хора, които нямата такава дълбочина, пропускайки да отдаде заслуженото на начина, по който самите герои променят начина, по който се възприемат от публиката. И макар че няма спор за смелостта на лентата, особено как режисьорката се поставя вътре в очевиден опит за използване на киното като терапия, \"Не ме докосвай\" трудно ще спечели публиката\", смята още критикът на \"Варайъти\" Джей Уайсбърг. \"Работата на Пинтилие, която е и куратор на Международния фестивал за експериментално кино в Букурещ, може да бъде определена със същия успех като изкуство, колкото и като кино. И като такова, филмът й много по-вероятно ще намери място в галерии и фестивали за модерно изкуство, отколкото в кината. Ще попадне в тясна ниша и ще се харесва само на публиката, която се вълнува от безрадостни, лутащи се в себе си хора, показани чрез екстремни близки планове на бледа кожа\", пише и изданието  .", "date": "2018.02.25", "title": "\"Ако някой се е шокирал, значи нищо не е разбрал\" и още отзиви за \"Не ме докосвай\""}
{"url": "https://www.dnevnik.bg/photos/2018/02/25/3135779_fotogaleriia_zakrivaneto_na_olimpiiskite_igri_na_mira/", "text": "С  . Домакините от Южна Корея се постараха да задържат високото ниво, показано при откриването, и впечатлиха с местни елементи и използване на високи технологии.", "date": "2018.02.25", "title": "Фотогалерия: Закриването на олимпийските игри на мира"}
{"url": "https://www.dnevnik.bg/sport/2018/02/25/3135865_junaited_napravi_vpechatliavasht_obrat_sreshtu_chelsi/", "text": "С гол на резервата Джеси Лингард \"Манчестър юнайтед\" победи \"Челси\" с 2:1 в най-интересния сблъсък от 28-ия кръг във Висшата лига. \"Червените дяволи\" направиха впечатляващ обрат, за да си върнат второто място в таблицата, с което пък оставиха действащия шампион извън топ 4. \"Челси\" поведе в 32-ата минута чрез Вилиан, но \"Юнайтед\" бързо изравни с първия гол на Ромелу Лукаку срещу отбор от топ 8 този сезон. След почивката Лингард донесе трите точки за състава на Жозе Моуриньо. Ситуацията на шампионите не е добра, след като загубата е трета за сините в последните им четири мача. Преди този мач \"Челси\" беше спечелил всичките си 14 двубоя, в които първи се беше разписал, но за първи път през кампанията позволи да отстъпи от водеща позиция. \"Юнайтед\" е втори в подреждането с 59 точки, с две повече от  \"Ливърпул\" . \"Челси пък остава с 53. Мачът беше първи сблъсък между Жозе Моуриньо и Антонио Конте след бурната война на думи, която двамата си спретнаха в началото на годината. Всичко беше започнато от Специалния, който коментираше изразяването на радостта от италианеца и припомни, че беше разследван за манипулиране на мачове, а  Конте от своя страна го нарече \"малък човек с ниско възпитание\" . И двамата тактически майстори бяха заложили капани на противника си. Моуриньо реши да заложи на младия Скот Мактонимей, който имаше само три мача във Висшата лига, и го постави като персонален пазач на Еден Азар. Конте пък направи две промени в състава си и вместо Сеск Фабрегас и Педро пусна Мората и Дани Дринкуотър. Началото беше по-добро за гостите, които още в четвъртата минута можеха да поведат, но Мората уцели гредата. \"Юнайтед\" приложи познатата си стратегия да не пресира агресивно, а да изчаква противника си и да действа търпеливо. До 30-ата минута двубоят приличаше на тактическо надиграване, но след тази минута и двата отбора избухнаха. Първо сините направиха контраатака като по учебник и чрез Вилиан откриха резултата в 32-ата минута. Бразилецът се намеси с глава в собственото си наказателно поле, а само 14 секунди по-късно с мощен удар в близкия ъгъл не остави шансове на Давид де Хеа на отсрещната врата. Вилиан и Азар впечатлиха с движението си, а защитата на \"Юнайтед\" беше хваната неподготвена. Само седем минути след попадението на \"Челси\" \"червените дяволи\" отговориха с не по-малко красив гол. Ромелу Лукаку размени пасове с Марсиал, промъкна се в наказателното поле и от пет метра нямаше как да сгреши. Белгийският нападател отбеляза 13-ия си гол във Висшата лига, но за първи път го стори срещу тим от топ 8 на класирането. Втората част отново започна с опасности на сметката на гостите. \"Челси\" се възползваше отлично от пространствата в защитата на \"червените дяволи\", но два пъти поред Мората не успя да стигне до удар. Това направи Дринкуотър, който от сериозна дистанция затрудни Де Хеа. Испанецът беше заслепен от слънцето, но за негов късмет топката беше право в обсега му. След доброто начало обаче сините намалиха оборотите и изведнъж изгубиха инициативата. Това доведе до възможности пред \"червените дяволи\" и бързо Лукаку принуди Тибо Куртоа да прави важно спасяване. В 64-ата минута Моуриньо пусна на терена Джеси Лингард и десет минути по-късно той му се отблагодари. Четвърт час преди края английският национал засече с глава центриране на Лукаку, промъквайки се между двама от централните защитници. Въпреки попадението \"Юнайтед\" по никакъв начин не изглеждаше като отбор, който действа убедително на терена. \"Червените дяволи\" допуснаха няколко опасности пред Де Хеа и изпитваха проблеми със задържането на топката. Конте хвърли всичко в предни позиции с пускането на Оливие Жиру, но тимът така и не успя да упражни сериозен натиск. В заключителните минути и съдийската бригада сгреши сериозно, като спря сините с несъществуваща засада при пас на Фабрегас към Мората. В друг мач, игран по-рано днес, \"Тотнъм\" се наложи с 1:0 над \"Кристъл палас\" в едно от дербитата на Лондон.  Хари Кейн  спаси \"шпорите\" с точен изстрел в 88-ата минута и тимът му вече е непобеден в 15 поредни мача във всички турнири. Когато всичко отиваше към изненадващо равенство на \"Селхърст парк\", английският национал засече с глава центриране от корнер на Кристиан Ериксен, а вратарят на \"орлите\" Уейн Хенеси не се намеси добре. Кейн отбеляза 24-ия си гол във Висшата лига, а във всички надпревари е с 35. Попаденията на Кейн дотук през кампанията са спечелили 14 точки на \"шпорите\". Тимът на Маурисио Почетино е с 55 точки във Висшата лига и заема четвъртата позиция.", "date": "2018.02.25", "title": "\"Юнайтед\" направи впечатляващ обрат срещу \"Челси\" и го изхвърли от четворката"}
{"url": "https://www.dnevnik.bg/bulgaria/2018/02/25/3135868_jenite_izglejdat_po-nadejdni_no_ne_i_kogato_stava_duma/", "text": "Повече от две трети от хората са съгласни, че жените са по-дисциплинирани, по-лоялни и всеотдайни и повече може да се разчита на тях да върнат заем отколкото на мъжете. Обаче по-малко от половината хора могат да нарекат една жена по-пестелива от един мъж и само 27% биха си избрали специално жена за заместник на ръководна позиция. Това показват резултатите от експресен телефонен сондаж сред 800 българи на \"Галъп интернешънъл\", направен по поръчка на списание \"Жената днес\". Според изводите на \"Галъп\" от анкетата общественото мнение за жените е че притежават редица бизнес качества, но ролята им като ръководители и бизнес хора у нас е все още пренебрегвана. По почти всички проверени твърдения излиза, че жените са по-коректни от мъжете, включително и според 56% са по-некорумпирани. В повечето ситуации, жените закономерно отговарят солидарно - далеч по-категорично в полза на своя пол в сравнение с отговорите на мъжете, но единодушие между мъже и жени има точно за въпроса за корупцията. Когато обаче става дума за качества за работа и бизнес, обществото ни е съгласно, че жените са по-добра опция. На въпроса кого биха избрали за заместник, 38% избират опцията \"полът не е от значение\", но сред останалите отговори преобладава \"мъж\" (34%) срещу \"жена\" (27%). Жените изглежда сами се подценяват в по-голяма степен. Например 55% от българите смятат, че всъщност се подценяват или са се подценявали на работното си място. При жените този дял е по-висок – 58%, а при мъжете – 52%. Мнозинство от 68% от българите смятат, че биха били (или са) добри ръководители. При мъжете този дял е 72%, а при жените е 63%. И също мнозинство - 59% - казват, че биха били добри предприемачи - 61% при мъжете и 57% при жените. Едно от малкото места където жените не са подценени и не се подценяват, е интуицията. На въпроса \"Вие лично смятате ли, че имате добра интуиция\" 88% от жените казват \"да\", а от мъжете 85% казват \"да\". Така общо 87% от българите смятат за себе си, че имат добра интуиция. \"Този въпрос всъщност потвърждава един от основните изводи на изследването – българите съвсем не страдаме от ниско самочувствие\", посочват в анализа си \"Галъп интернешънъл\". Най-уверени в себе си са най-младите.", "date": "2018.02.25", "title": "Жените изглеждат по-надеждни, но не и когато става дума за пари, сочи анкета на \"Галъп\""}
{"url": "https://www.dnevnik.bg/sviat/2018/02/25/3135879_dva_atentata_sa_osueteni_vuv_franciia_ot_nachaloto_na/", "text": "Два подготвяни атентата са били осуетени във Франция от началото на годината - един срещу голямо спортно съоръжение, друг - срещу обект на въоръжените сили, съобщи френският министър на вътрешните работи Жерар Колон, цитиран от \"Франс прес\" и БТА. \"Единият застрашен обект се е намирал в Южна Франция, другият - в западен регион\", уточни Колон. \"Избралите за мишена спортното съоръжение бяха решили да вземат \"на прицел младите хора\", допълва той. Във връзка с тези случаи има задържани, които са били следени и в момента вече са в затвора. \"Всъщност по този начин успяхме да осуетим плановете им\", посочи той и отказа да даде повече подробности. Той обаче обърна внимание, че става дума за лица, вписани във френския регистър на личните данни, използван за превенция на радикализацията с терористична насоченост. По същата причина в момента са затворени три джамии в страната, \"защото там е бил възхваляван тероризмът\". По официални данни за 2017 г. са били предотвратени общо 20 атентата във Франция.", "date": "2018.02.25", "title": "Два атентата са осуетени във Франция от началото на годината"}
{"url": "https://www.dnevnik.bg/bulgaria/2018/02/25/3135881_oranjev_i_cherven_kod_za_opasno_vreme_sa_obiaveni_za/", "text": "Обстановката в страната ще се усложнява, заради преминаването на циклон през България, който ще навлезе от Гърция и ще продължи към Черно море. От тази нощ започва да вали още по-обилно и през нощта ще се натрупа голяма снежна покривка, а за понеделник е обявен оранжев код за опасно време в цялата страна и червен код в две области - Смолян и Кърджали, първите на пътя на циклона. В момента над 600 машини почистват републиканските пътища в районите със снеговалеж, съобщава Агенция \"Пътна инфраструктура\" . При рязко влошаване на времето ще бъде ограничавано движението на тежкотоварните превозни средства, а там където се налага заради силния вятър и снегонавяванията трафикът ще се спира изцяло до подобряване на метеорологичните условия, уточняват от агенцията и призовават    , ако не са спешни. Според прогнозата на НИМХ освен обилни снеговалежи ще има и силен вятър, който ще създава условия за виелици и навявания. В Смолян и Кърджали се очаква снежната покривка да достигне до около 40-50 см, а средната скорост на вятъра да е около 50-70 км/ч. Такава ще е скоростта на вятъра и в източните райони. В останалите райони от страната, където предупрежденията са от втора степен, код оранжево, снежната покривка ще е около 20-30 см. Температурите ще са ниски и без съществен дневен ход - от минус 9-минус 7 градуса в Западна и Централна България до 0-5 градуса на места в югозападните райони и по Черноморието. След препоръките на  Министерството на външните работи да не се пътува  из Балканите и на  Агенция \"Пътна инфраструктура\" за внимателно шофиране в страната , днес и МВР издаде препоръки за безопасност по време на екстремните зимни условия, които ще има през следващата седмица в страната. Експертите съветват при обилен снеговалеж, снегонавявания и обледенявания: Ако все пак решите да тръгнете с автомобил, проверете дали имате достатъчно гориво, въже, лопатка, фенерче и брадва. Гумите трябва да не са много напомпани, поставете вериги. Изберете първокласните пътища, те се почистват с предимство. Карайте бавно и внимавайте, когато минавате покрай сгради, електропроводи и дървета. Облечете топли дрехи и подходящи обувки, вземете със себе си достатъчно вода и храна. Ако по пътя забележите затрупани автомобили, маркирайте мястото и веднага съобщете за това на тел. 112. В случай че сте затънали в навявания от сняг, завържете дреха с ярък цвят на антена, странично огледало или на друго подходящо място, за да бъде забелязан автомобилът ви. Окажете помощ на изпадналите в беда. Измръзналите части на тялото се разтриват със спирт и леко се масажират. Не разтривайте със сняг - тялото допълнително се охлажда и може да се нарани кожата. Не спирайте да почивате на открито. Ако обстановката се усложнява, преустановете пътуването - спрете в най-близкото населено място. Когато трябва да вървите пеша се екипирайте с подходящи обувки и топли дрехи. Избягвайте да се придвижвате сами, движете се далече от сгради, електропроводи, стълбове и дървета, вземете мерки против измръзване на крайниците. Носете лекарства и термос с чай или други топли и подсладени напитки. При силен вятър и смерч: Ако сте вкъщи, изключете тока, водата и газта, затворете плътно вратите и прозорците Не оставайте на открито, веднага потърсете място за подслон, защото има опасност от падащи отломки от сградите и други предмети, които могат да ви наранят. Смерчът засяга най-често покривните конструкции и горните етажи Ако сте далеч от дома си, влезте в обществена сграда, подлез, потърсете сигурен подслон. Ако сте на път, спрете автомобила на открито място, далече от електропроводи, дървета и от надвиснали скални маси. Потърсете подслон! Ако сте на полето или в планината, потърсете ниски места до отминаване на опасността.", "date": "2018.02.25", "title": "Оранжев и червен код за опасно време са обявени за цялата страна"}
{"url": "https://www.dnevnik.bg/politika/2018/02/25/3135894_gerb_bulgarskata_banka_za_razvitie_ne_finansira/", "text": "Лидерът на БСП Корнелия Нинова лъже, че Българската банка за развитие ще финансира сделката с ЧЕЗ. Това обяви депутатът от ГЕРБ Делян Добрев на извънреден брифинг в централата на партията, цитиран от агенция \"Фокус\". Пресконференцията е в отговор на  изявление на Нинова по-рано днес , в което тя обяви, че БСП ще пита чешкото правителство и евроинституциите за сделката с ЧЕЗ. \"Правителството ангажирало ли е държавната банка за развитие за финансиране на тази сделка\", попита тя. В четвъртък се разбра, че ръководството на чешката компания е одобрило \"Инерком България\" за  купувач на българския бизнес на компанията , а сделката  беше официално подписана снощи . Продажбата на българския бизнес на ЧЕЗ струваше  оставката на енергийния министър  Теменужка Петкова, защото със собственика на \"Интерком\" Гинка Върбакова се познавали от 20 години. \"Нещото, което ни възмути бе една изказана лъжа, откровена лъжа, на която трябва да реагираме и една теза, която изключително много ни притесни. Изречената лъжа е, по отношение на това, че Българска банка за развитие ще финансира сделката с ЧЕЗ. Това е нагла лъжа, не само защото не е вярно, а защото публична информация, затова, че Българската банка за развитие не участва в сделката, е публикувана още на 15 февруари 2018 г.\", каза Добрев. По думите му няма как лидерът на БСП да не е знаела тази публична информация, която знаят всички. \"Днес се наложи Българската банка за развитие отново официално на своята страница да публикува такова съобщение. Това е публично известно от преди 10 дни. За нас е необяснимо защо се пускат в обществото такива плоски лъжи. Това е плоска лъжа и е много лесна за опровергаване\", коментира той. \"Това, което ни разтревожи, е тезата, че институциите на България трябва да бъдат подчинявани на изпълнителната власт. Тревожи ни, защото всеки политик, който вижда институциите като подчинени на изпълнителната власт, не е за тази работа. Затова са институциите, те изграждат държавността в България\", поясни Добрев. Той попита дали, когато Корнелия Нинова е била заместник-министър се е държала по този начин с институциите. \"Проверката на институциите ще разкрие дали има нещо нередно в сделката с ЧЕЗ\", каза Добрев. По думите му се спекулира, че промяната на собствеността ще рефлектира върху сметките на хората и качеството на услугата. Добрев посочи, че цените на електроенергията се определят от регулатора - КЕВР.", "date": "2018.02.25", "title": "ГЕРБ: Българската банка за развитие не финансира сделката с ЧЕЗ"}
{"url": "https://www.dnevnik.bg/sport/2018/02/25/3135891_siti_slomi_arsenal_i_specheli_purva_kupa_v_erata_na/", "text": "Година и осем месеца след идването си в Манчестър Хосеп Гуардиола спечели първия си трофей в английския футбол. Воденият от испанеца \"Манчестър сити\" разби \"Арсенал\" във финала за Купата на лигата с 3:0 и остави \"артилеристите\" с празни ръце. Тримата футболисти с най-дълъг стаж при \"гражданите\" Серхио Агуеро, Венсан Компани и Давид Силва се разписаха на \"Уембли\", във финал, който не остави съмнение кой е по-добрият отбор. 85 671 зрители в храма на английския футбол видяха най-голямата разлика във финален мач от 2013 г. насам, когато \"Суонзи\" победи \"Брадфорд\" с 5:0. \"Сити\" спечели Купата на лигата за пети път в историята си след 1969-70, 1975-76, 2013-13 и 2015-16. С пет отличия в тази надпревара са още \"Астън Вила\", \"Челси\" и \"Манчестър юнайтед\", а най-много купи има \"Ливърпул\" – осем. \"Арсенал\" пък загуби във финалния мач за шести път, нито един друг клуб няма повече загубени двубои за този трофеи в английския футбол. Това е и единствената купа в английския футбол, която Венгер не успява да спечели. За трети път френският мениджър на \"Арсенал\" губи финалния мач. За Гуардиола това е десети спечелен финал от 11 в треньорската му кариера. Единственото поражение на каталунеца е през 2011 г. за Купата на краля, когато \"Барселона\" отстъпи на \"Реал\" (Мадрид). Показателно е, че в последните шест финала, тимовете на Гуардиола дори не са получили гол в мрежата си. Последният път, когато това се случи беше именно на \"Уембли\" при 3:1 между \"Барселона\" и \"Манчестър юнайтед\" през 2011 г. \"Гражданите\" започнаха по-активно и от първите минути наложиха своя стил. Футболистите на Гуардиола задържаха трайно топката, но при всеки удобен момент търсеха пасове по посока вратата на \"артилеристите\". В продължение на няколко минути лидерите във Висшата лига се задържаха трайно пред вратата на \"Арсенал\", но не успяха да застрашат сериозно Давид Оспина. Първото чисто голово положение се откри пред \"артилеристите\", но някак Пиер-Емерик Обамеянг пропусна на няколко метра от вратата. Габонският нападател получи отличен пас от Месут Йозил, но не успя да отправи силен удар и топката беше блокирана от Клаудио Браво с крак. Вместо това \"Сити\" се възползва и в 18-ата минута излезе напред след шедьорът на Серхио Агуеро. Аржентинецът хитро подпря с тяло Шкодран Мустафи в битка за позиция, топката прехвърли германския защитник, Агуеро напредна и с ефектен изстрел прехвърли Оспина – 1:0. За реализатор №1 в историята на \"гражданите\" това беше 199-и гол. Аржентинецът стигна 30 попадения през настоящата кампания, а освен това за първи в кариерата си се разписа във финал. Футболистите на \"Арсенал\" искаха нарушение срещу Мустафи, но Крейг Поусън дори не прибягна до използване на системата за видеоповторения. Реферът се консултира по радиото Нийл Суорбрик, отговорен за видеповторенията, а той го извести, че не вижда нищо нередно. До края на първата част \"Арсенал\" така и не успя да стигне до ново чисто положение за гол. \"Артилеристите\" имаха огромни затруднения да организират играта, често си подаваха безсмислено пред врататана Оспина, а никой от халфовете така и не пое отговорност да изнася топката. Тактиката на \"Арсенал\" се свеждаше до ритане на топката напред към Обамеянг. След почивката ситуацията на терена не се промени по никакъв начин. В първите пет минути \"Арсенал\" дори не успя да мине центъра с топка в крака, а \"Сити\" затегна обръча около Давид Оспина. Дори излизането на Фернандиньо заради контузия не успя да разтрои играта на \"гражданите\", на които всичко им се получаваше. Футболистите на Венгер действаха без желание, без самочувствие, сякаш чакайки просто да получат още голове. Това не закъсня и в 58-ата минута \"Сити\" удвои преднината си. Илкай Гюндоган стреля от границата на наказателното поле, Компани подложи крак и се разписа. Седем минути по-късно положението за \"артилеристите\" се промени от лошо към трагично. Данило намери Давид Силва и испанският халф прати топката зад Оспина за трети път с плътен изстрел. Едва при 0:3 \"Арсенал\" се престраши да погледне малко по-смело в предни позиции, но съставът на \"Сити\" не изглеждаше поставен под натиск. Атаките на \"артилеристите\" бяха по-скоро епизодични като един изстрел на Гранит Джака от около 25 метра. Влизането на Дани Уелбек за сметка на защитник също не помогна особено. Купата е първа за \"гражданите\" през настоящия сезон и те запазват шанс да постигнат исторически требъл. \"Сити\" отпадна от другия домашен турнир Купата на Англия след изненадващо поражение от \"Уигън\" преди няколко дни, но води убедително във Висшата лига и е сигурен четвъртфиналист в Шампионската лига. В историята на английския футбол само два клуба са постигнали требъл – шампион, носител на Шампионската лига и една от двете купи на страната. Това са \"Ливърпул\" през сезон 1983-84 и \"Манчестър юнайтед\" през 1998-99. След няколко дни, на 1 март, двата тима отново ще се изправят един срещу друг, този път в отложен мач от Висшата лига на \"Емиратс\".", "date": "2018.02.25", "title": "\"Сити\" сломи \"Арсенал\" и спечели първа купа в ерата на Гуардиола"}
{"url": "https://www.dnevnik.bg/biznes/2018/02/25/3135900_gazprom_otchita_rekorden_iznos_na_gaz_za_evropa/", "text": "Руският газов гигант \"Газпром\" отчете вчера четвърти пореден ден на абсолютен максимум в дневния износ на газ за страните извън Общността на независимите държави (ОНД), информира БТА, като цитира ТАСС.  Тази седмица вече стана рекордна за \"Газпром\". Новият исторически рекорд, отбелязан на 24 февруари, е 655.2 млн. куб метра. Това е увеличение с 2.4 млн. куб метра спрямо предходния рекорд, поставен на 23 февруари, съобщава газовият холдинг.  При това новият максимум е поставен в събота - почивен ден, когато потреблението на газ на чуждестранните купувачи по правило се понижава до минимални стойности за седмицата, допълва компанията.  Ръководителят на концерна Алексей Милер съобщи по-рано, че през 2017 г. Газпром е увеличил добива на газ спрямо 2016 г. с 12.4 на сто до 472 млрд. куб метра, а износа на газ за Европа - с 8.1 на сто до 193.6 млрд. куб метра.  През 2017 г. е нараснал вносът на руски газ в страните от Северозападна и Централна Европа. Рекорден обем синьо гориво е подаден към Германия - 53.4 млрд. куб метра (+7.1 на сто), исторически рекорд е поставен при вноса в Австрия (+40 на сто) до 8.5 млрд. куб метра и в Холандия (+9.7 на сто) до 4.6 млрд. куб метра. ", "date": "2018.02.25", "title": "\"Газпром\" отчита рекорден износ на газ за Европа"}
{"url": "https://www.dnevnik.bg/evropa/2018/02/25/3134075_junker_zapochva_obikolka_na_zapadnite_balkani_koiato/", "text": "Председателят на Европейската комисия Жан-Клод Юнкер тръгва на обиколка на Западните Балкани, която ще завърши в София, предаде EUоbserver. Обиколката ще продължи от днес до 1 март. Тя ще включва Белград, Подгорица, Прищина, Сараево, Скопие и Тирана и ще приключи в София. Юнкер ще бъде придружаван от върховния представител на ЕС по външната политика и сигурността Федерика Могерини и комисаря по въпросите на съседството и преговорите за разширяване Йоханес Хан.  Пътуването им започва днес , когато те ще пристигнат в Скопие, а по-късно през деня ще бъдат в Тирана. В понеделник са насрочени срещите в Белград, а във вторник - в Черна гора. Босна и Херцеговина и Косово ще бъдат посетени на 28 февруари. Обиколката ще завърши в София на 1 март, където Юнкер, Могерини и Хан ще участват във вечеря, давана от премиера Бойко Борисов. На вечерята са поканени ръководителите на шестте държави от Западните Балкани. Европейската перспектива за региона е един от основните приоритети на българското председателство на Съвета на ЕС, което започна през януари. София ще организира през май среща на върха между лидерите на ЕС и колегите им от Западните Балкани. Стратегически регион Според високопоставен източник от ЕС Юнкер е започнал посещението, защото \"Западните Балкани са стратегически много важни, те рано или късно ще се присъединят към ЕС\".  \"Геополитическото влияние  на Русия, Китай, Турция там нараства и е много важно, че ЕС продължава да има влияние там и то е преобладаващо\", допълва източникът. Юнкер започна мандата си начело на еврокомисията през 2014 г., като каза, че в близко бъдеще няма да има ново разширяване на ЕС. В началото на февруари обаче  Европейската комисия обяви новата си стратегия  за шестте страни от Западните Балкани, която очертава възможност за еврочленство на Черна гора и Сърбия до 2025 г., при условие че покрият необходимите условия, посочени в документа. Европейски представители многократно подчертаха, че  става въпрос за перспектива , а не за краен срок, и че процесът ще продължи да се основава на заслуги. \"Арогантни послания\" Според стратегията всички териториални въпроси като този между Косово и Сърбия трябва да бъдат решени преди членството в ЕС. По този повод през последните седмици сръбски политици няколко пъти подчертаха, че  Сърбия няма да подкрепи  признаването на Косово в замяна на членство в ЕС, и определиха  тези послания като \"арогантни\" . Междувременно започнаха да изплуват и известни различия между държавите членки във вижданията им за стратегията. По време на посещение в София по повод неформален съвет унгарският външен министър Петер Сиаярто  каза, че ЕС трябва да действа по-бързо  на Западните Балкани, за да не бъде изместен от други сили. Полша, Италия и Австрия също подкрепят идеята да се ускорят усилията за отваряне на ЕС към региона. Германия, Словения и Франция обаче са по-предпазливи и изтъкват условията, които трябва да се изпълнят преди това. Дипломатическите усилия за организиране на среща на лидерите на ЕС и техните шестима балкански колеги в София през май може да срещнат  съпротива от страна на Испания , която не признава независимостта на Косово от Сърбия. В неофициален документ от януари Мадрид подчерта, че Косово не е част от процеса на разширяване. Четири други държави членки (Кипър, Гърция, Румъния и Словакия) също не признават Косово, но на този етап не са се обединили около Испания. Раздвижване за Македония  През последните седмици започна сериозно раздвижване и по друг важен за региона въпрос - този за името на Македония. Юнкер пристига в страната две седмици след като започнаха същинските преговори за името с Гърция. В диалога, който водят министрите на двете държави, с посредничеството на пратеника на ООН Матю Нимиц, премиерите Зоран Заев и Алексис Ципрас въвлякоха германския канцлер Ангела Меркел тази седмица. Заев посети Меркел в Берлин, а Ципрас - на неформалната среща на лидерите в Брюксел в петък. Канцлерът каза, че Македония и Гърция вървят към споразумение по спора за името, продължил 27 години, както и че  двете страни нокога не са били по-близо до решение . Според гръцки медии обаче в неофициалните преговори няма съгласие по някои точки. Миналата седмица в края на неформалния съвет на европейските външни министри Екатерина  Захариева каза, че има голям шанс  на срещата на лидерите през юни да се вземе решение за започване на преговори за присъединяване на Македония и Албания към ЕС.", "date": "2018.02.25", "title": "Юнкер започва обиколка на Западните Балкани, която ще завърши в София"}
{"url": "https://www.dnevnik.bg/bulgaria/2018/02/25/3135526_stud_i_sniag_obhvashtat_cialata_strana_ot_dnes_putnata/", "text": "Тази нощ валежите обхващат страната - в Северна и Западна България ще превалява сняг, а в Горнотракийската низина и по Черноморието - дъжд. С усилване на вятъра в западната половина от страната от северозапад, а в източната - от североизток ще нахлува студен въздух. През нощта срещу понеделник, с преминаването на средиземноморски циклон през Гърция и Егейско море към Черно море, валежите ще се усилят, почти навсякъде дъждът ще премине в сняг, и обстановката ще се усложни още повече. Такава е прогнозата за времето на Националния институт по метеорология и хидрология (НИМХ), цитирана от Агенция \"Фокус\". По-значителни ще бъдат снеговалежите в Западна България. Ще се образува снежна покривка. Ще духа до умерен, в източните райони и временно силен североизточен вятър. Минималните температури ще бъдат между минус 4° и 1°, а максималните – между минус 2 и 3 градуса. Атмосферното налягане е по-ниско от средното за месеца - временно ще се повиши.  днес ще е облачно с валежи, като постепенно почти навсякъде дъждът ще премине в сняг. Ще духа умерен и временно силен североизточен вятър. Максимални температури на въздуха между минус 1° и 3°. Температурата на морската вода е 6-7°. Вълнението на морето ще бъде 3-4 бала с тенденция на усилване. ще е облачно със снеговалежи. Ще духа силен вятър - в ниските части постепенно ще се ориентира от изток-югозиток, а по билата ще е от югозапад. Ще има снежни виелици и по проходите ще се образуват навявания. Максималната температура на височина 1200 метра ще бъде около минус 7 градуса, а на 2000 метра – около минус 10 градуса.  ще бъде ветровито и студено и валежите от сняг ще продължат. В понеделник валежите ще са умерени, в Западна и Централна България, както и в югоизточните райони - временно и силни. В Северна България и по високите котловинни полета ще се натрупа снежна покривка, по-съществена в северозападните райони. По високопланинските проходи и в Североизточна България ще има условия за виелици и навявания. Във вторник валежите чувствително ще отслабнат, в повечето райони и ще спрат, но вечерта в Родопите отново ще завали. В сряда ще превалява главно в югоизточната половина от страната. АПИ: Шофьорите да карат внимателно! Шофьорите, на които им предстои пътуване, е необходимо да тръгват на път с автомобили подготвени за зимни условия, да карат със съобразена скорост и повишено внимание, спазвайки указанията на \"Пътна полиция\", припомня АПИ заради прогнозата за лошо време днес и през следваща седмица. Блокирането на движението от автомобили, които не са с подходящи гуми, затруднява работата на снегопочистващата техника и възпрепятства пътуването на всички останали шофьори, отбелязват от агенцията. Областните пътни управления и снегопочистващите фирми работят на 24-часов режим и предприемат всички необходими действия за осигуряване проходимостта на републиканската мрежа при зимни условия. В готовност за поддържане на пътищата са около 3000 машини, уверяват от АПИ.  при пътуване на Балканите до нормализиране на метеорологичната обстановка.  МВнР съветва всички български граждани , които имат намерение да пътуват до или през териториите на Хърватия, Словения, Македония, Румъния, Босна и Херцеговина, Черна гора и Сърбия през следващите няколко дни, да отложат своите планове, ако е възможно, заради усложнената зимна обстановка и очакваното влошаване на условията, изразяващо се в минусови температури, силни ветрове и обилни снеговалежи в изброените държави също като в България. Съвети от МВР при силен вятър и снеговалеж От МВР също дават съвети във връзка с очакваното влошаване на времето: Ако не е крайно наложително, отложете пътуването си – възможно е за определен период от време част от пътищата да се окажат затворени поради навявания. Ако все пак решите да тръгнете с автомобил, проверете дали имате достатъчно гориво, въже, лопатка, фенерче и брадва. Гумите трябва да не са много напомпани, поставете вериги. Изберете първокласните пътища, те се почистват с предимство. Карайте бавно и внимавайте, когато минавате покрай сгради, електропроводи и дървета. Облечете топли дрехи и подходящи обувки, вземете със себе си достатъчно вода и храна. Ако по пътя забележите затрупани автомобили, маркирайте мястото и веднага съобщете за това на тел. 112. В случай че сте затънали в навявания от сняг, завържете дреха с ярък цвят на антена, странично огледало или на друго подходящо място, за да бъде забелязан автомобилът ви. Окажете помощ на изпадналите в беда. Измръзналите части на тялото се разтриват със спирт и леко се масажират. Не разтривайте със сняг - тялото допълнително се охлажда и може да се нарани кожата. Не спирайте да почивате на открито. Ако обстановката се усложнява, преустановете пътуването - спрете в най-близкото населено място. Когато трябва да вървите пеша се екипирайте с подходящи обувки и топли дрехи. Избягвайте да се придвижвате сами, движете се далече от сгради, електропроводи, стълбове и дървета, вземете мерки против измръзване на крайниците. Носете лекарства и термос с чай или други топли и подсладени напитки. Ако сте вкъщи, изключете тока, водата и газта, затворете плътно вратите и прозорците; Не оставайте на открито, веднага потърсете място за подслон, защото има опасност от падащи отломки от сградите и други предмети, които могат да ви наранят. Смерчът засяга най-често покривните конструкции и горните етажи; Ако сте далеч от дома си, влезте в обществена сграда, подлез, потърсете сигурен подслон. Ако сте на път, спрете автомобила на открито място, далече от електропроводи, дървета и от надвиснали скални маси. Потърсете подслон. Ако сте на полето или в планината, потърсете ниски места до отминаване на опасността.", "date": "2018.02.25", "title": "Студ и сняг обхващат цялата страна от днес, Пътната агенция предупреди да се внимава (допълнена)"}
{"url": "https://www.dnevnik.bg/bulgaria/2018/02/25/3134787_predi_8_godini_kmetut_na_sofiia_e_triabvalo_da/", "text": "Опитите на Столичната община да развие туризма в парк \"Витоша\" датират от 2009 г. , когато Столичният общински съвет възлага на кмета на София да изготви и представи концепцията за парка до 2020 г. Тя и до днес не е създадена. След като проблемът отново излезе на дневен ред от края на миналата година представители на общината са част от работна група, която изготвя промени в действащия план за управление на Витоша. Според вицепремиера Валери Симеонов те ще улеснят ремонта на лифтовете и другите съоръжения. Така се заобикаля вървящата от 2013 г. процедура по актуализация на плана за управление, който би дал на Столичната община възможност да участва пряко в решенията за управление на парка. За актуализацията  четете повече тук . Осем години - нищо С решението си от ноември 2009 г. общинският съвет възлага на кмета на София да създаде заедно с дирекция \"Природен парк Витоша\" концепция за развитието на туризма в парка \"Витоша 2020\" г., която да е готова до 2010 г. Тя обаче не съществува, а от пресцентъра на Столичната община не успяха да отговорят защо. Или както казва общинският съветник Иван Велков: \"Не може да има недостатъци в управлението, когато такова няма.\" Интервю с него очаквайте на  dnevnik.bg . През декември 2009 г. Фандъкова е назначила работна група, която да изработи \"описанието и характеристиките на обектите и дейностите, развивани на територията на природен парк \"Витоша\". Задачата на комисията е била да изготви анализ на собствеността на общината на Витоша, описание на отговорностите й по управлението и развитието на парка, годишен отчет за 2008 и 2009 г, тригодишна прогнозна за инвестициите, разходите и приходите й за парка, отчет за състоянието на водите, пречиствателните станции и ВиК мрежата, анализ на достъпа до планината, градския транспорт, въжените линии, вело и пешеходните алеи и цялостен кадастър на планината. Председател на комисията е зам.-кметът по инвестициите Ирина Савина, като в нея влизат ръководители или представители на 12 дирекции в общината, общински съветници и тогавашният директор на парк \"Витоша\" Тома Белев(интервю с него четете по-късно на  dnevnik.bg ). Резултатът от работата им е доклад внесен през март 2010 г., казват още от пресцентъра. Документът, с който \"Дневник\" разполага, не дава съществена информация за състоянието на пътищата, алеите, въжените линии или собствеността. От него се разбира, че Столичната община има собственост в 3 700 хектара, но не се посочва дали тази собственост е под формата на земя или сгради. В документа липсват и годишните отчети за 2008 и 2009 г, както и тригодишна прогнозна за инвестициите, разходите и приходите на общината от парка, каквито би трябвало да има според решението на общинския съвет от 2009 г. Собствеността продължава да е неясна, защото в началото на 2018 г. временната общинска комисия за Витоша, създадена от председателя на общинския съвет Елен Герджиков, взе решение да участва в междуведомствена комисия, която  тепърва да установява кои са собствениците на сградите из планината . Да си продадеш лифтовете През юли 2007 г. Столичният общински съвет взема решение да продаде дружеството си \"Въжени линии\", което е собственик на лифтовете на Витоша. Договорът е подписан през декември същата година с условия и задължения към купувача,  които Герджиков нарича \"смешни\" . В договора няма условие, че съоръженията трябва да работят или да се поддържат. Но няма клауза за прекратяването му, като Герджиков уверява, че многократно юристи на общината са търсили такава възможност. По тази причина общината не можеше да направи нищо, когато \"Витоша ски\"  спря лифтовете в планината  в опит да повлияе за промени в  Закона за горите  през 2012  г . В активите на \"Въжени линии\", което общината обявява за продан, са лифтовете от \"Драгалевци\" до Голи връх, \"Княжево - Копитото\" (който не работи от 1995 г.) от \"Симеоново\" до център \"Алеко\". Купувачът на \"Витоша ски\" е избран с конкурс, в който се явява и дружеството \"Юлен\", което днес е концесионер на ски зоната в Банско. В съвета на директорите и на двете дружества пък влиза Петър Петров. И до днес не е известно кой е  реалният собственик и на двете дружества , а Петров обяснява присъствието си не с общ собственик, а с това, че е адвокат.  За продажбата на \"Въжени линии\" общината получава 8.3 млн. лева, като конкуренцията от \"Юлен\" предлага със 100 хил. лева по-малко. Другата разлика е, че \"Витоша ски\" се задължава да инвестира 500 хил. лева, а \"Юлен\" - 200 хил. лева. \"Витоша ски\" инвестира парите до края на 2008 г., когато купува пропусквателна система и модули за карти за 360 хил. лева и извършва ремонти за 140 хил. лева. Сред другите изисквания към \"Витоша ски\" са 25 г. след придобиването на \"Въжени линии\" да не отчуждава пакета от акции, да не променя предмета му на дейност, да не прехвърля правата и задълженията на трети лица и да не отчуждава дълготрайни материални активи от дружеството. \"Подмяната на съоръженията или обслужващите ги сгради\" не се смята за отчуждаване, се казва в договора. Единственото условие, което \"Витоша ски\" е успяло да наруши, е да осигурява работни места, като в първите години след сделката те трябва да се над 60 и намаляват постепенно, като през 2024 г. броят на служителите трябва да е 40. Само веднъж броят на служителите е бил по-малък, за което е наложена глоба от 120 хил. лева. Вина няма, виновни също Резултатът от продажбата на \"Въжени линии\" е, че общината допълнително ограничава и без това малкото си правомощия, които е имала, в управлението на парка. В договора просто не са предвидени изисквания към купувача да ремонтира или да поддържа работещи лифтовете. Няма и изрична клауза за прекратяване. Отговорността за това обаче се размива, защото процедурата по приватизацията е започната от общински съвет в състав от БСП, ДСБ, СДС, НДСВ, ССД, Демократи за София, \"БЗНС-НС:, \"Гергьовден, Демократическа партия, а ГЕРБ получава мнозинство след приключването й. През цялото време Бойко Борисов е кмет. Вносител на предложението е Светлин Лисичков от НДСВ, който от 2005 г. притежава хотел в Банско. То е прието от общинския съвет, което тогава е от десни партии. Със \"За\" гласуват и тогава независимите общински съветници Данаил Кирилов и Орлин Иванов, които през декември вече са членове на новосъздадената ГЕРБ. Днес Данаил Кирилов е депутат и председател на правната комисия в парламента, а Орлин Иванов оглавява правната комисия в общината. Конкурсът е проведен от Столичната агенция за приватизация, която сменя ръководството си точно преди приключването на сделката. За да бъде усещането за бягане от отговорност пълно, в състава на Надзорния съвет на агенцията, който одобрява сделката, влизат зам.-кметовете Юлия Ненкова (днес председател на Комисията за защита на конкуренция) и Йорданка Фандъкова. Двете обаче не подписват протоколите за решението.", "date": "2018.02.25", "title": "Преди 8 години кметът на София е трябвало да представи концепция за Витоша до 2020"}
{"url": "https://www.dnevnik.bg/sport/2018/02/25/3135485_studenata_voina_v_ski_biaganeto_surevnovanieto_mejdu/", "text": "Със 199 спечелени медала от олимпийски игри Норвегия и Швеция са двете водещи нации в ски бягането - емблемата на зимните олимпийски спортове. И макар че двете страни са съседни, имат и близки езици, те никога не са питаели топли чувства една към друга, когато стане въпрос за спорт. И в частност за ски бягането. На олимпийските игри в Пьонгчанг отново не липсваше интрига между двете страни, чието съревнование в ски бягането е наричано \"Студената война\". И тъй като норвежците отнеха най-големия дразнител на Швеция – легендата Петер Нортхуг, като не го включиха в олимпийския отбор, шведите сами си го доведоха. При влизането си на пресконференция в една от залите в Пьонгчанг спринтьорите Майкен Фала, Катрин Харсем, Емил Иверсен, Пол Голберг и Ейрик Брандсдал завариха неочаквана гледка – картонена фигура на Нортхуг. Идеята е на журналистите от шведския вестник \"Експресен\", които се бяха \"довели\" 32-годишния носител на две титли и общо четири олимпийски медала от Ванкувър 2010. Откъде обаче идва това? Журналистът от \"Експресен\" Томас Петерсон обясни, че Нортхуг е една от причините за голямото съперничество между Швеция и Норвегия в последното десетилетие. \"Преди 10 или 12 години се появи този тип Петер Нортхуг, който стана най-добрият в света. По това време ескалира и съревнованието между двете страни, които винаги са си оспорвали лидерството в ски бягането. Той наистина обичаше да печели, но му доставяше още по-голямо удоволствие да го прави срещу швед и после да пали война в медиите. Винаги, когато шведски журналист е взимал интервю на Петер, той използваше момента да се изкаже остро срещу нашата страна\", обясни Петерсон пред Си Ен Ен. Шведският журналист посочи, че идеята на изданието се е приела добре дори в Норвегия. \"Беше забавно и се оказа, че това е най-четеният материал. Може би ръководителите на норвежкия отбор по ски бягане на останаха доволни, но пък дори чуждестранните колеги и феновете го намериха за интересно\". И макар че шведите се откроиха с оригинална шега, техните съседи си го върнаха по по-болезнен начин – печелейки медали. В Пьонгчанг норвежците взеха 13 от всички 34 отличия в ски бягането, срещу само пет за шведите. Съперничество, продължаващо повече от 100 години Началото на съперничеството е още от XIX век. Тогава започва разпадането на Шведско-норвежката уния, която съществува от 1814 година. На практика двете кралства се обединяват под една монархия с обща външна политика, но през 1905 година съюзът се разпада окончателно. \"Организираният спорт в Норвегия започва някъде около 1880 година, като подготовка за борба срещу Швеция\", обяснява Естен Сетер, журналист от норвежкия вестник \"Дагбладет\". \"За щастие война между двете страни няма, но битката в ски бягането от тогава е повече от война\". През 80-те години на XX век Швеция е доминираща сила в ски бягането с Гунде Сван и Томас Васберг, но вече повече от 30 години местните спортисти са в сянката на своите съседи. През 90-те години е времето на великия Бьорн Дели, който печели 12 олимпийски медала (само  Марит Бьорген с 14  и биатлонистът Оле Ейнар Бьорндален имат повече) и Томас Алсгард. И въпреки че шведите се събудиха за кратко в началото на новия век, доминацията продължи с Нортхуг и сега с новите герои  Симен Крюгер , Мартин Сундби и  Йоханес Клаебо . Сред тайните на Норвегия е центърът \"Олимпиятопен\". Щабквартирата на ски бягането беше създадена преди домашната олимпиада в Лилехамер през 1992 г. и вече повече от 20 години създава шампиони. Това се подплатява от факта, че ски бягането е национален спорт в Норвегия. Ако в националния шампионат на Швеция участват около 70 състезатели, то от другата страна на границата техният брой е над 250. \"Всяко дете има чифт ски и мечтае да повтори успехите на Нортхуг, на Дели, а вече и на Клаебо. Обичайна гледка е в събота или неделя хората масово да практикуват този спорт\", разказва журналистът Сетер. Преди години ситуацията е същата и в Швеция, но напоследък тя се променя, защото хората се местят масово в градовете. \"Когато по-голямата част от населението е в градовете за сметка на по-малките населени места и провинцията, това се отразява върху спорта\", обяснява норвежкият журналист. Честна ли е играта Анкета, проведена в Швеция преди две години, показва, че 40% от населението смята, че норвежкото ски бягане има организирана система за използване на допинг. Това се подкрепя от положителните проби на някои от големите звезди. През 2016 г. Мартин Сундби беше наказан за прекомерно използване на лекарство за астма, а Терезе Йохауг пропусна игрите в Пьонгчанг, след като в края на 2016 г. беше хваната със стероида клостебол. Разследването на норвежката федерация показа, че няма нищо нередно, но в доклада от 191 страници ясно се казва, че лекарства за астма се използват периодично за превантивна борба със симптоми на дихателни проблеми. \"Когато норвежците са заподозряни в използване на допинг, ние пишем за това, напълно нормално. Не мисля, че те имат система за допингиране, но се случва да дават и положителни резултати\", обяснява шведският журналист Петерсон. И макар че има огромно съперничество между двете страни, битката между съседните държави винаги е била и много любопитна в чисто спортен аспект. \"Спомням си как през 1993 г. бяхме домакини на световното първенство, но по това време бяхме много зле, а норвежците спечелиха всичко. Тогава чух едно момченце да се оплаква на майка си: \"Мразя норвежците, те винаги печелят всичко\", допълва журналистът от \"Експресен\". Петерсон разкрива интересен детайл в навечерието на игрите. В предварителен материал за Пьонгчанг 2018 той изразява съмнение, че Марит Бьорген ще подобри рекорда за най-много олимпийски медали на 37 години. Час след пускането на статията получава 300 гневни имейла от норвежки фенове. \"Швеция винаги е била като по-големия брат на Норвегия. Всички от другата страна на границата се вълнуват какво се случва при нас и ние винаги сме им оказвали влияние. Това обаче е хубавата страна на спорта и е наистина много приятно да имаме такова съперничество дълги години\", допълва той.", "date": "2018.02.25", "title": "\"Студената война\" в ски бягането: съревнованието между Норвегия и Швеция стигна до Пьонгчанг"}
{"url": "https://www.dnevnik.bg/sport/2018/02/25/3135730_chesnovite_momicheta_zagubiha_bitkata_s_shveciia_vuv/", "text": "Швеция затвърди доминацията си в женския кърлинг в последните години и спечели олимпийската титла в Пьонгчанг. \"Трите корони\" надвиха домакините от Южна Корея с 8:3 във финал, който не представляваше много завързана битка. \"Чесновите момичета\" от тима на Корея , които се превърнаха в световна сензация опитаха да се борят и дори водеха в резултата след първия енд с 1:0. Последва силна серия на шведките, които в третия, четвъртия и петия енд реализираха четири точки, а големият удар дойде в седмата част при резултат 4:2. Тогава три швески камъка бяха близо до центъра на хауса и това увеличи преднината на фаворитките до 7:2. В последните два енда отборите си размениха по още една точка за крайния резултат. Титлата е трета за женския отбор на Швеция в кърлинга след Торино 2006 и Ванкувър 2010. Преди четири години в Сочи \"трите корони\" останаха втори. Скокът за Южна Корея е още по-голям след осмото място през 2014 година. Швеция спечели седми златен медал в Пьонгчанг и общо 13 отличие, след като има и шест сребърни медала.", "date": "2018.02.25", "title": "\"Чесновите момичета\" загубиха битката с Швеция във финала в кърлинга"}
{"url": "https://www.dnevnik.bg/analizi/2018/02/25/3135040_obrechenata_borba_sreshtu_ikonomikata_na_spodelianeto/", "text": "Икономиката на споделянето и непосредствените сделки между собственици и потребители не се нравят нито на традиционния бизнес, нито на повечето правителства. Традиционният бизнес ги разглежда като активна и силна конкуренция, която се побеждава най-лесно, като бъде заклеймена като нелоялна; на правителства пък не се нравят, тъй като успяват все по-умело да се измъкнат от опитите за регулация и облагане са данъци. По тази причина традиционният бизнес и правителствата опитват най-често чрез регулация или съдебно преследване да отстранят платформите за споделена икономика. Не случайно в градовете, където Uber е забранен, това най-често става след масови протести от страна на таксиметрови шофьори и компании, не че местните власти обикновено се дърпат прекалено много. Платформите за краткосрочно отдаване на квартири също често стават обект на подобни акции – не е изненадващо, че тази седмица министърът на транспорта Николина Ангелкова  предложи  по-строга регулация на туристическите платформи на европейско равнище, която явно се ползва и с подкрепата на други министри на туризма в ЕС. Мотивацията също е тривиална – наемането на квартири онлайн направо от собствениците им се представя като сива икономика и се допуска (без да има реални данни за това, обаче), че предлаганите в онлайн платформи квартири не отговарят на стандарти и критерии за качество и безопасност. Решението на тези \"проблеми\" обаче идва с големия чук – според министъра онлайн платформите трябва да рекламират само такива квартири, които са регистрирани според местното законодателство, а в противен случай да понесат санкции. Подобна идея обаче е не само трудно изпълнима, но и вредна. Трудно изпълнима е най-вече поради високата цена на приложението ѝ – докато при традиционния бизнес могат пряко да контролират и регулират фирмите, които извършват дейност на територията им, то онлайн платформите играят единствено ролята на посредник, който сам по себе си не извършва никаква услуга освен посредничеството, а и често развиват тази си дейност в рамките на друга юрисдикция (Европейската централа на Airbnb например е в Дъблин и фирмата оперира в рамките на ирландското законодателство). Дори и да допуснем, че хармонизация на законодателството на европейско ниво е възможна, следенето и контролът ще стават все по-скъпи и трудни с развитието на технологиите, а платформите ще намират все по-нови и усъвършенствани подходи за задоволяване на нуждите на клиентите си независимо от опитите за осуетяване на дейността им. Вредна е, тъй като по своята същност представлява опит за възпиране на развитието на туристическия бранш, което влиза в разрез с интересите на потребителите. Причината, поради която онлайн платформите за наемане на квартири съществуват, е, че потребителите ги предпочитат пред традиционните хотели и туристически агенции. Предпочитат ги, защото им предлагат много по-богат избор от регулираните и лицензирани места за настаняване, така че да могат да се насочат точно към това, което отговаря на нуждите им. От значение тук са и цените –тъй като неурегулираният пазар оперира в условия на много по-голяма конкуренция, то онези, които предлагат жилищата си онлайн за временно ползване, се виждат принудени да предлагат все по-конкуренти цени и условия не само от традиционните хотели, но и от останалите потребители на платформата. Това става възможно именно тъй като не са обременени с всички регистрационни, разрешителни и контролни режими, които важат за традиционния бизнес, и ако те им бъдат наложени, основният губещ ще е именно крайният потребител – откъм цена, откъм качество или и двете. Характерен аргумент е, че регулацията на онлайн платформите се прави именно в защита на интересите на потребителите. Регулирането на традиционните услуги за настаняване е до известна степен оправдано най-вече заради ограничените възможности на потребителите да контролират качеството на услугите, които получават. При онлайн платформите обаче този контрол се извършва не чрез твърди регулации и стандарти, а чрез мнението и оценката на останалите потребители. Тъй като отдаването е изцяло доброволно, системата лесно отхвърля и некоректните наемодатели, и наемателите, които правят поразии, благодарение на ниския им рейтинг и лошите оценки. Тук наблюдаваме пазарна регулация в една от най-чистите ѝ форми – участниците не разполагат с никаква формална гаранция, че ще спазват уговорените правила, но въпреки това продължават да ползват услугата. В крайна сметка опитите за регулация на онлайн платформите са преди всичко реакция на традиционния бизнес – за него е по-евтино и по-лесно да лобира в посока забрана на алтернативите от сферата на споделената икономика, вместо да се конкурира с тях и да се адаптира към новите условия, за сметка на интересите на потребителите. Това обаче надали е в състояние да спре развитието на икономиката на споделянето, особено в дългосрочен план, тъй че е в интерес и на властите, и на бизнеса да привикват към новата конкуренция.", "date": "2018.02.25", "title": "Обречената борба срещу икономиката на споделянето"}
{"url": "https://www.dnevnik.bg/sport/2018/02/25/3135725_rusnacite_grabnaha_olimpiiskoto_zlato_v_hokeia_sled/", "text": "Руският хокеен отбор спечели олимпийската титла след невероятен финал с Германия, завършил 4:3 след продължения. Хокеистите на Русия, които се състезават под неутрален флаг в Пьонгчанг бяха на път да допуснат голяма сензация, след като изоставаха от германците, но изравниха с човек по-малко, секунди преди изтичане на редовното време. В продължението Кирил Капризов отбеляза решителната шайба 9:40 минути преди финалната сирена и донесе златото на руснаците. До момента Русия не е имала титла след разпада на СССР като самостоятелна държава. Тази от Пьонгчанг също няма да се води на страната заради наказанието ѝ да не участва в игрите заради допинг скандала. Руският тим има седем титли (1956, 1964, 1968, 1972, 1976, 1984 и 1988 година), но всички предишни успехи дойдоха под името Съветски съюз. Руският отбор  не беше играл финал в продължение на 20 години , след като в Нагано през 1998 г. отстъпи на Чехия. Германците не успяха да поднесат нова изненада, след като в течение на турнира се превърнаха в убиец на гиганти. На четвъртфиналите те отстраниха двукратните шампиони от Швеция, а на полуфинала  детронираха Канада , която беше спечелила последните два турнира. Първата третина беше доминирана руснацитеи секунда преди нейния край Вячеслав Войнов откри резултата, завършвайки комбинация между Гусев и Капризов. В средата на втората четвърт Бундестима отговори и чрез Феликс Шутц резултатът стана равен. Решителната част беше много интересна и головете заваляха. След спокойни първи 13 минути, двата отбора вдигнаха темпото и в рамките на 10 секунди набързо си размениха две шайби. Първо Никита Гусев изведе руснаците напред, но в ответната атака Доминик Кахун изравни – 2:2. Само 3:15 минути преди края Германия за първи път излезе напред след шайба на Йонас Мюлер. Трилърът беше пълен и само 55 секунди преди края руснаците изравниха в момент, в който беше с човек по-малко на леда. Никита Гусев получи шайбата близо до вратата и не сгреши. В продължението надмощието беше поделено като още в началото втаратят на Бундестима Аус ден Брикен трябваше да прави ефектно спасяване, за да не допуска шайбата в мрежата си. Той обаче беше безсилен девет миути преди финалната сирена, когато Капризов реализира след подаване на Гусев, за да донесе победата на руските хокеисти. Лидерите на Сборная Гусев и Капризов ознаменуваха силната си игра по време на целия турнир, след като завършиха първи и втори в листата на реализаторите.", "date": "2018.02.25", "title": "Руснаците грабнаха олимпийското злато в хокея след епичен финал с Германия"}
{"url": "https://www.dnevnik.bg/sviat/2018/02/25/3135058_onlain_igra_sluji_kato_vaksina_sreshtu_falshivi_novini/", "text": "Играйте си с емоциите на хората. Представяйте се за достовен за доверие източник. Преувеличавайте. Това са първите принципи на  добрия пропагандист , които участниците в онлайн играта  Bad News  могат да научат. Създадена от екип, базиран в Хага и сътрудничил си с Кеймбриджкия университет, тя цели да приучи играчите да разпознават фалшивите новини... като застанат от другата страна. \"Откажете се от моралните преструвки и изберете пътя към превръщането в  безскрупулен медиен магнат . Но следете нивата на потребителите и авторитета си. Задачата ви е да съберете колкото може повече последователи, като бавно си изграждате фалшива репутация на новинарски сайт. Обаче внимавайте – ще загубите, ако пишете  очевидни лъжи  или разочаровате поддръжниците си!\", гласи инструкцията. Идеята е играчът да започне да създава  пропаганда  – чрез  полуистини , преувеличения,  армии от онлайн тролове  и всяване на страх, гняв и раздори. \"Смятаме, че най-добрият начин да се създадат инстинкти за разпознаване на дезинформацията е като я създавате сами\", казват от екипа. DROG е мултидисциплинарен екип от учени, журналисти и медийни експерти, които водят различни образователни програми за медийна грамотност. Участниците в него са от цяла Европа, но централата им е в Хага. Събрали се специално за този проект, сред участниците в него са журналист, графичен дизайнер, разработчик, докторант в Кеймбридж и бивш стажант по изследването на дезинформацията в холандското външно министерство, но казват, че сега екипът се е разраснал. \"С дезинформацията може да се води борба по многобройни начини: като се променят алгоритмите на търсачките и социалнтие мрежи; като се блокират определени сайтове; като се водят образователни кампании. Но най-ефективният метод е да се възпитат добре информирани и скептични потребители. Знанието и образованието засега са най-добрите оръжия срещу дезинформацията\", казват те.", "date": "2018.02.25", "title": "Онлайн игра служи като \"ваксина\" срещу фалшиви новини"}
{"url": "https://www.dnevnik.bg/sport/2018/02/25/3135757_marit_byorgen_vze_osma_olimpiiska_titla_i_donese/", "text": "Марит Бьорген продължи да пише история и в последния ден от олимпийските игри и завърши участието си в Пьонгчанг със стил. Тя спечели титлата в общия старт на 30 километра в ски бягането и защити златния си медал от Сочи в дисциплината след смазващо превъзходство над конкурентките си. 37-годишната Бьорген завърши с преднина от близо две минути пред Криста Пармаковски. Тя преодоля 30-те километра за 1:22.17 часа, а финландката пристигна с 1.49 минути след нея. Бронзът отиде при Стина Нилсон,която надделя във финалния спринт над втората норвежка Ингвилд Йостберг. Златният медал е осми за Бьорген от олимпийски игри, с което тя се изравни с легендите Оле Ейнар Бьорндален и Бьорн Дели. Тя обаче е пред тях по  общия брой на спечелени медали  – 15 (осем златни, четири сребърни и три бронзови). Славният биатлонист има 13, а Бьорн Дели е с 12. Легендарната ски бегачка се превърна в една от големите звезди в Пьонгчанг, след като спечели пет медала. Освен златото в общия старт, тя  изведе щафетата на Норвегия  до титлата, взе  сребро в скиатлона  и два бронза – на 10 километра свободен стил и в отборния спринт. Последната дисциплина от 23-ата зимна олимпиада беше решена още преди средата на дистанцията, когато Бьорген направи много мощна атака и се откъсна пред останалите бегачки. Състезанието беше белязано и от грешки на другите. Джесика Дигинс падна още в началото, а австрийката Тереза Щадлодер два пъти обърка трасето. В средата на дистанцията Бьорген смени своите ски и започна да се движи с още по-високо темпо, за да увеличи преднината си. Златният медал се оказа още по-ценен, след като донесе титлата на Норвегия в неофициалното класиране по медали в Пьонгчанг. Норвежците завършиха с 14 титли, колкото има и Германия, но заради по-големия брой отличия триумфираха в това подреждане. Само в  ски бягане надмощието на Норвегия  беше смазващо. Мъжете и жените от отбора спечелиха 14 медала (седем златни, четири сребърни и три бронзови) почти три пъти повече от шведския тим, който остана с шест.", "date": "2018.02.25", "title": "Марит Бьорген взе осма олимпийска титла и донесе победата на Норвегия в класирането по медали"}
{"url": "https://www.dnevnik.bg/sport/2018/02/25/3135759_mok_ostavi_zabranata_za_rusnacite_i_za_zakrivaneto/", "text": "След четиричасова среща Международният олимпийски комитет (МОК) не отмени наказанието на Русия за церемонията по закриването на игрите в Пьонгчанг. До последно се смяташе, че руските олимпийци, които се състезават под неутрален флаг и под името Олимпийски спортисти от Русия, ще могат да минат под националния флаг на Русия. \"След като разгледахме доклада на специализираната група и проведохме задълбочена дискусия в рамките на 132-ата сесия на МОК, Изпълнителният комитет реши да не вдига наказанието на Руския олимпийски комитет (РОК)\", съобщиха от МОК. Те се аргументираха с дветеположителни допинг проби на състезателя по кърлинг  Александър Крушелницкий  и  бобслеистката Надежда Сергеева . \"Това е много разочароващо на фона на усилията, които бяха направени\", добавиха от Изпълнителния комитет. Първоначално решението трябваше да бъде взето в събота, но изпълнителния комитет не успя да стигне до консенсус по време на разговорите си. Така  заседанието беше отложено  след сесията на МОК, буквално часове преди официалното закриване на игрите. Президентът на МОК Томас Бах обеща, че срещу Русия няма да бъдат предприети допълнителни санкции и загатна, че съвсем скоро наказанието на страната и олимпийски комитет може да бъде отменено. По време на сесията на МОК присъстваха само 52 от всички 97 члена. Сред ключовите фигури, които не уважиха заседанието бяха канадецът Ричард Паунд и представителя на Великобритания Адам Пенгили. Те често критикуват олимпийския комитет за отношението към Русия и осъдиха остро евентуална отмяна на санкцията. Паунд и Пенгили си тръгнаха от Пьонгчанг преди края на игрите. Церемонията по закриването на Пьонгчанг 2018 започва в 13 часа българско време.", "date": "2018.02.25", "title": "МОК остави забраната за руснаците и за закриването"}
{"url": "https://www.dnevnik.bg/bulgaria/2018/02/25/3135165_ot_sait_do_kampaniia_sreshtu_alkohola_-_kakvo_pravi/", "text": "През последните три години броят на извършените от деца противообществени прояви и престъпления стои почти на едно и също ниво. Това се разбира от писмен отговор на вътрешния министър Валентин Радев, в който да изредени и мерките на полицията за намаляване на детската престъпност. Според данните на МВР през 2015 г. противообществените прояви и престъпленията, извършени от деца са 5609, през 2016 г. те са 6055, а през миналата година - 6033. Министърът дава информация и за заведените през съответната година в детска педагогическа стая - специализирани заведения, които участват в превенцията на престъпността и противообществените прояви, извършвани от малолетни и непълнолетни. В тази статистика също няма голяма разлика през годините. За 2015 г. са били 9993, от които новозаведените са били 2497. През следващата година - 9601, от които 2425 са били новозаведените. А за миналата година - 9663, от които 2749 - новозаведените. В отговора си Радев обяснява разпоредбите на Наказателния кодекс, според който децата под 14 години не носят наказателна отговорност за извършеното от тях, а тези между 14 и 18 години - само ако са могли да разберат свойството и значението на деянието и да ръководят постъпките си. Ненавършилите 14 години могат да бъдат извършители само на противообществени прояви. Министърът уверява, че работят по превенция и противодействие на детската престъпност на основание Закона за МВР, Закона за борба срещу противообществени прояви и множество национални и международни актове за работата с деца. Двете основни превантивни програми са националната които са започнали съответно през 2000 г. и 2016 г. Целите на първата програма за генералната превенция, изграждане на модели за безопасно поведение у децата, създаване на положително отношение към полицията и дейността ѝ и запознаването на подрастващите с първоначални елементарни правни познания, съобразно възрастта им. В това е включено и запознаване с отговорността, която носят като извършители на престъпления. През миналата година в рамките на тази програма са били изнесени 8195 лекции. По втората програма са разкрити 202 \"Детски полицейски управления\", в които се обучават 4393 деца на възраст между 8 и 12 години. С обучението се цели да се опази живота, здравето, правата и имуществото на децата, да се формират умения и навици за правилно поведение в различни ситуации, нетърпимост към престъпните посегателства, понижаване на престъпността и противообществените прояви, извършвани от и срещу тях, както и изграждане на гражданска позиция и засилване на доверието им към институциите, обяснява Радев. Към МВР има и за превенция на насилието срещу деца и противодействие на детската престъпност. Основната цел на сайта е да запознае подрастващите с техните права и задължения, основните правила за лична безопасност, с модели на поведение в конфликтни ситуации, както и да предостави достъпна, полезна и актуална информация на специалистите, работещи с деца. През миналата година са разпространени и с цел превенция на употребата на алкохол, цигари и наркотици, съвети как да действат децата в интернет, както и съвети към родители, допълва вътрешният министър. Освен това за превенция на употребата на алкохол и наркотици в началото на тази учебна година в пет областни дирекции на МВР Полицаите са раздавали рекламни материали и са провели разяснителни беседи със собственици и управители на търговски обекти, в близост до учебни заведения. \"За обезпечаване безопасността и сигурността на децата и с цел ограничаване на престъпните посегателства от и срещу тях, ежемесечно се провеждат и на обществени места. През 2017 г. са извършени 9211 проверки\", завършва вътрешният министър. Радев обясни по време на парламентарния контрол тази седмица, че отговорността не е само на МВР, а и на училищата, родителите и обществото. Според него разпространяваните от МВР брошури не са за подценяване, но имало други способи, които трябвало да са грижа на семейството.", "date": "2018.02.25", "title": "От сайт до кампания срещу алкохола - какво прави МВР срещу детската престъпност"}
{"url": "https://www.dnevnik.bg/photos/2018/02/25/3135753_fotogaleriia_v_egipet_otkriha_nov_dreven_nekropol/", "text": "Представители на египетското министерство по въпросите на паметниците на културата съобщиха, че археолози са открили древен некропол близо до град Миня, южно от Кайро, съобщи \"Ройтерс\". В обширния комплекс от гробове, разположен на север от района на Туна ел Габал, има над 1000 статуи и около 40 саркофага, както и други артефакти.", "date": "2018.02.25", "title": "Фотогалерия: В Египет откриха нов древен некропол"}
{"url": "https://www.dnevnik.bg/bulgaria/2018/02/25/3135763_diskusiiata_za_novo_raionirane_na_bulgariia_zapochva/", "text": "Министърът на регионалното развитие и благоустройството Николай Нанков започва дискусия за новото райониране на страната. Началото й ще бъде поставено в понеделник (26 февруари) на форум с участието на депутати, представители на държавната администрация и местната власт, бизнеса и научните среди, обяви пресцентърът на Министреството на регионалното развитие и благоустройството. В момента България е разделена на шест района: Северозападен, Северен централен, Североизточен, Югозападен, Южен централен и Югоизточен. Междуведомствената работна група с участие на експерти от различни институции, която вече е работила по въпроса, има триварианта за промяна, които ще бъдат представени на утрешната дискусия: за 6, 5 или 4 района, на които да се поделя България. \"Всеки от тях има своите плюсове и минуси, предимства и недостатъци, затова предложенията ще бъдат обект на широко обществено обсъждане през следващите месеци и едва когато се чуят всички мнения, всички позиции и аргументи, ще бъде взето решение\", посочват от МРРБ. В края на 2018 г. ще бъде избран най-добрият модел за България. \"Целта на промяната е да бъдат създадени силни и жизнени райони, които да са добре географски обособени и стабилни по отношение броя на населението. Промените трябва да създадат и по-добри условия за европейско финансиране в предстоящия програмен период\", аргументират се от ведомството.  Според министър Нанков прерайонирането се налага  и защото в Северозападният район вече живеят по-малко от изискваните по европейските регламенти 800 хиляди души, а до няколко години това ще стане и в Северният централен.", "date": "2018.02.25", "title": "Дискусията за ново райониране на България започва утре между депутати, бизнесмени и учени"}
{"url": "https://www.dnevnik.bg/skorost/2018/02/25/3135630_bmv_otkri_nerednosti_pri_softuer_za_otrabotenite_gazove/", "text": "Германският автомобилостроител БМВ (BMW) също може да се окаже замесен в манипулации на дизелови двигатели, информира БТА, като цитира германското списание \"Шпигел\". Концернът е открил при вътрешна проверка няколко модела некачествен софтуер за измерване на отработени газове.  Представители на компанията са съобщили на надзорните органи, че най-малко при два модела от сериите 5 и 7 има програми, които могат да манипулират данните за вредните газове. Според предварителни данни на територията на Германия може да има около 11 000 автомобила на Бе Ем Ве с подобен софтуер.  Пред \"Шпигел\" представители на концерна са посочили, че програмите първоначално са били предназначени за други машини и са били монтирани погрешка на колите от тези серии.", "date": "2018.02.25", "title": "БМВ откри нередности при софтуер за отработените газове"}
{"url": "https://www.dnevnik.bg/photos/2018/02/25/3135724_snimka_na_denia_cherveniiat_kolizeum/", "text": "Древният стадион Колизеум в центъра на Рим беше осветен в събота вечерта в червено, за да привлече вниманието към преследването на християни по света и особено в страни от Близкия изток като Сирия и Ирак. Цветът символизира пролятата от християни кръв, преследвани заради вярата си. По същото време в червено ще бъдат осветени и известни сирийски и иракски църкви като маронитската катедрала \"Св. Илия\" в Алепо и църквата \"Св. Павел\" в Мосул.", "date": "2018.02.25", "title": "Снимка на деня: Червеният Колизеум"}
{"url": "https://www.dnevnik.bg/kultura/2018/02/25/3130670_otkus_ot_otboi_v_polunosht_na_uiliam_uortun/", "text": "\"Отбой в полунощ\" от Уилям Уортън – коледна приказка за войната! Най-топлата книга за войната излиза на български в ново луксозно издание с твърди корици. Образът на писателя художник, завещал на световната литература вечните класики \"Пилето\" и \"Татко\", на американеца, живял години наред в Париж, който се крие зад артистичния псевдоним Уилям Уортън и до днес е обвит в мъгла. Но едва ли има друг автор, който да пресътворява собствените си спомени за войната по по-абсурден и искрен начин. Годината е 1944. Шест момчета, членове на ПОСРА се оказват изпратени на мисия в снежните Арденски гори, за да съберат информация за врага. Така започва \"Отбой в полунощ\" – най-горчивата и може би най-затрогваща книга на Уортън, която разказва \"една истинска история, в която никой не вярва\", случила се \"някъде през декември\". Запознайте се няколко наистина смели и предприемчиви герои, които успяват да променят дори само за миг хода на историята. Няколко момчета, всяко коренно различно от другото, които започват опасна игра. Впримчени в ледените прегръдки на зимата, те създават своя мълчалив антивоенен съюз, към който успяват да присъединят дори своите още по-уморени и отчаяни противници. Младежите успяват да превърнат нелепата действителност в коледна пиеса. Докато войната не напомни отново за себе си. \"Отбой в полунощ\" е роман в духа на \"Параграф 22\" и на \"На Западния фронт нищо ново\" – коледна приказка за смелостта и за приятелството във време на смърт. Той захвърля читателя на границата между лудостта и подвига. Там където войната е представена в най-пълната ѝ безсмисленост, а мирът се оказва най-желаното коледно чудо. На онези момчета от спецрезерва, които никога не достигнаха зрелост. ...Как сте ни нужни сега. Имената в тази коледна приказка са подменени, за да не бъдат изобличени виновниците... У. У. Кратък инструктаж – За Бога, Майка! Какво става? Той ме блъсва с все сила върху платнището. Мъчи се да се изправи, подпира се на лакти, запъва се с крака – ботите му потъват до глезен в калта и кишавия сняг в дъното на окопа. Става, извисява се над мен, залита, подхлъзва се, без да каже дума, с поглед, зареян в небето. После сваля от рамо карабината M-1, сграбчва я с дясната ръка, тънкото му тяло се извива като опъната пружина и мята оръжието подобно на копие навън от окопа, в дълга полегата дъга, най-малко на трийсет метра надолу по склона. Толкова се сили, че войнишките му очила в метални рамки отхвърчат от лицето му, удрят се в гърдите ми и полека затъват в кишата. Няма начин да не се строшат. Той не ме поглежда. Без очила лицето на Майката изглежда празно; навярно тъй или иначе не би могъл да ме види дори ако ме погледнеше. Клечим в нещо като изоставен единичен окоп от Първата световна война – а може би е само дупка от коренището на някое изгнило или повалено дърво. От два часа и половина почти не сме разменили дума. А имаме да стоим четири. Понякога ми се струва, че Майката може би плаче, но не го поглеждам; на мен самия малко ми остава да се разплача, тъй че гледам да не започвам нищо. Сега Майката се изкатерва без пушка до ръба на окопа. Задърпва коланите си, мъчейки се да ги откопчае. По принцип този периметър се охранява от оркестъра, но сега те са в града заедно с офицерите, за да забавляват дамите от Червения кръст. Вчера Червеният кръст се домъкна чак до нашия полк и взе да ни продава понички, по десет цента парчето, на две опашки – войници и сержанти на едната, офицери на другата. Не хвърлих око да видя дали офицерите си плащат. Купих си една и след половин час я изкензах. Докато клечахме тук с Майката, наблюдавах как над нас кръжи и бръмчи едно артилерийско разузнавателно самолетче В-5. Моторът издава спокоен равен звук като на самолет, който в летен ден влачи реклама в небето над плажа: ПЕПСИ-КОЛА Само че сега е зима и не е никак спокойно. Навеждам се и вдигам внимателно очилата на Майката, после отскачам от дъното на окопа, като се опирам на изкаляното платнище. Рамката е огъната, но счупено няма, лещите са дебели като дъна на шишета за мляко, та трудно биха се строшили. Обаче са хлъзгави, мокри и оплескани с кал. Майката стои горе на ръба на окопа. Сега той здравата се е разревал, макар и почти без глас. Драпам нагоре, за да го издърпам назад, преди да са ни видели. Намираме се на склон, в края на гора. Всъщност сме заобиколени от гористи хълмове. На няколко пъти валя сняг, но днес зеленината се показва и цялата земя е покрита с тънък скреж и е разкаляна. Знам, че сме някъде към средата на декември, но това е всичко, макар че тук сме в резерва, кой знае защо, не ни пускат нито пощата, нито \"Старс енд Страйпс\" . Ето че Майката се развихря. Успял е да разкопчае коланите си и захвърля патрондаша, хранителния запас, шанцовия инструмент, щика, манерката – цялото му снаряжение лети във въздуха, търкаля се по нанадолнището. Преди да се изгуби между дърветата, той мята и каската си, тъй както се хвърля диск, в същата посока, в която бе запокитил пушката. Държи се така, сякаш наистина напуска войната! Разкъсвам се между порива да изтичам след него и дълга да стоя на пост. В края на краищата съм началник на караула, представяте ли си? Аз не. Най-напред хуквам надолу да прибера пушката, каската и коланите на Майката. После се юрвам след него, като събирам по пътя нещата му. Когато се навеждам за куртката му, хвърлям поглед назад – няма никого. Всеки, който има поне малко разум, сега спи, възползва се от отсъствието на разните му офицери. Знам, че Уеър – това е нашият взводен, и майор Лав, нашият втори щабен, са се омели, за да играят на герои пред дамите. А пък още си нямаме нов взводен сержант. Подпирам пушката си до първото дърво заедно с нещата на Майката и хуквам след него. Той търчи като щур, без да се обръща. Без очилата като нищо може да се блъсне в някое дърво. Няма смисъл да викам, тъй че само стискам устни и тичам. Кой знае, може би покрай него и аз ще успея да се измъкна от войната, двамата ще отцепим право през дивизията, корпуса, цялата армия и тила. Може би ще попаднем на някое френско семейство с хубава щерка, което ще ни укрие. Ако ни хванат, винаги мога да кажа, че съм се мъчил просто да настигна Майката, гледал съм да опазя държавното имущество, да прибера дрехите му. Белята е там, че бягаме не накъдето трябва. Той цепи право на юг – най-много да стигнем до караула на някой друг изтощен побъркан полк. Всички сме толкова уплашени, че стреляме по какво ли не, особено по някой гологъз скелет в боти, който си е загубил очилата. Съдейки по дрехите, които прибирам, Майката е останал вече само по боти и чорапи. За малко да го хвана, докато си събуваше панталоните, но когато се спрях да ги прибера, той отново офейка. Разиграваме неповторима версия на \"Хензел и Гретел\" с елементи на стриппокер; или може би нещо като преследването на Аталанта. От усилието моята обичайна болежка пак започва да се обажда: коремът ми се свива, излизат безшумни, парещи пръски. Когато настигна Майката, ще мириша на подвижен нужник. Огромни заглавия: ОТРОВЕН ГАЗ, ИЗПОЛЗВАН В АРДЕНИТЕ! Майката определено се откъсва напред. Решавам да стискам зъби за още един пробег от двеста ярда, после ще трябва да се откажа. Господи, какво ще кажа на Уеър? Когато отново поглеждам, Майката не се вижда. Все още сме в гората, но поемаме по стръмно надолнище. Тогава го забелязвам. Цопнал е в едно дере и се рови из него като куче, което търси кокали, хвърля наляво и надясно камънаци. Забавям крачка в недоумение и се спирам, зяпам го, докато си поема дъх. Тръгвам бавно надолу към него; питам се какво ли ще правим по-нататък. Сега пък какво? Каква подобаваща на сержант постъпка трябва да извърша? Хлъзгам се и се препъвам по някаква смесица от заледен сняг и борови иглички. Цялото ми тяло се тресе. Напоследък повечето време така треперя, че трябва да изчакам някой спокоен миг, ако искам да рисувам или да напиша писмо. Вече почнах да пиша с печатни букви, на къси, резки чертички; почти няма шанс някое неспокойно, случайно, необуздано трепване да ме издаде. Клякам край водата до Майката. Тая вода трябва да е леденостудена, а той е коленичил в нея на голите си бели крака. За себе си знам, че съм като вейка с това вечно разстройство, но Майката е толкова кльощав – да не повярваш, че изобщо е жив. Стоя притихнал, наблюдавам го как мята камъни съсредоточен, с глава между коленете. Трябва да направя нещо. – На ти очилата, Майка. Беше си ги забравил там, в окопа. Той се обръща и ме зяпва с празен поглед – престава да рови, коленичил в тоя буен, леден, бистър поток. Подавам му очилата. Той запълзява бавно към мен, поема ги и си ги слага, като внимателно закача телените рамки зад ушите си. Беше спрял да плаче, но сега пак започва. Помагам му да излезе от дерето, без да продумаме. Не ми идва наум нищо смислено, което да кажа, а и не съм сигурен, че Майката може да говори дори да пожелае. Една по една му подавам дрехите и той ги облича. Върши го бавно, като си поема дълбоко въздух, сякаш се намира в казармата в неделя сутрин. Ботите и чорапите му са прогизнали, но след като закопчава куртката си, изглежда почти наред – ако се изключи посинялата му физиономия и дето плаче. – Майка, прибрал съм ти пушката, каската и коланите ей там, по-назад, в края на гората. Как се чувстваш? За първи път, откакто побягна, Майката ме поглежда в очите. По лицето му има размазани сълзи и сополи. Божичко, толкова е странно да видиш нашата Майка Уилкинс в този вид! Викаме му Майка квачка Уилкинс, защото все ни гони, че сме били разпуснати, че разхвърляме и не си перем мешките или не си мием канчетата. Веднъж Фред Бранд се оплака, че Уилкинс се промъквал зад хората след закуска и ги душел да провери дали са си мили зъбите. Майката е сред най-възрастните в отделението и е женен. Два дни след двайсет и шестия му рожден ден му се роди мъртво дете. Мънди ми каза. Ега ти подаръка! Майката все още ме зяпа през замъглените си очила. Стои леко приведен, с виснали отпред ръце – марионетка от куклен театър, чакаща реда си. Заговаря бавно и внимателно както винаги, обмисля всяка дума и изречение, като че ли ще бъдат гравирани върху злато: – Разбираш ли, Уонт, не знам дали ме е хванала окопната невроза, или какво. Една част от мен съзнава всичко, което извърших досега, от хвърлянето на пушката до ровичкането в това замръзнало дере. Една част от мен съзнаваше и искаше да престане, но друга не спираше, държеше да продължава да тича, да хвърля вещите ми, да върши всякакви дивотии, каквито є дойдат на ума. Тази част явно се натягаше да бъде подведена под параграф осми. Тази част, най-дълбокото ми аз вътре в мен би направило всичко, за да се измъкне оттук и да се прибере вкъщи при Линда. – Искаш ли да доложа за теб, Ванс? Мога да напиша най-прекрасната нечувана докладна за подвеждане под параграф осми. Между дивотиите, които ти действително извърши сега, и онова, което аз ще измисля, най-малкото ще се озовеш при някой психиатър в болница. Майката се свлича на земята с кръстосани крака. Подпира глава върху замръзналите си ръце, сложил лакти на коленете. Действително обмисля тази възможност. – Не, нищо няма да излезе. Още не съм достатъчно изплашен. Твърде много ме е страх от тях, а не ме е страх достатъчно от самия мен. Не бих могъл да метна никого. Осрах се така донякъде, защото бях само пред теб, а това няма голямо значение. – Ти наистина ме метна, Майка, казвам ти. Освен това наруши едно от правилата на отделението. Той вдига глава от ръцете си, изпъва се. – Какво правило? Кое правило на отделението съм нарушил? – Каза \"осрах се\". Ами какво ще рече Отчето? Не им се оставяй, Майка. Каквото и да стане, не им се давай.", "date": "2018.02.25", "title": "Откъс от \"Отбой в полунощ\" на Уилям Уортън"}
{"url": "https://www.dnevnik.bg/sport/2018/02/25/3135772_norvegiia_specheli_klasiraneto_po_medali_za_pruv_put/", "text": "Норвежкият отбор е големият победител от олимпийските игри в Пьонгчанг. Представителите на Скандинавия завоюваха 39 отличия, от които 14 златни, 14 сребърни и 11 бронзови. Те завършиха с еднакъв брой титли с Германия, но заради по-големия си брой на медали (39 срещу 31) са победител в неофициалното класиране. Успехът е първи в тази категория за Норвегия от 2002 г., когато в Солт лейк сити страната завоюва 13 златни и общо 25 медала. В Торино през 2006 г. норвежците се провалиха тотално, взимайки само две титли, а във Ванкувър бяха четвърти с девет златни медала, далеч зад домакините. Преди четири години в Сочи Норвегия спечели 11 златни медала и беше далеч зад Русия, след поредицата от наказания на руснаци за употреба на допинг, за кратко норвежците бяха начело в тази категория, но след решението на Спортния арбитражен съд за възстановяване на някои резултати и двете нации имат по 11 титли. Русия обаче спечели общо с три медала повече – 29 срещу 26. В Пьонгчанг Норвегия спечели злато в шест различни спорта: алпийски ски, биатлон, ски бягане, свободен стил ски, ски скокове и бързо пързаляне с кънки. Над всички бяха  ски бегачите , които донесоха половината от титлите и спечелиха общо 14 медала. Биатлонистите не оправдаха големите очаквания със само един златен медал на Йоханес Тингес Бьо в индивидуалния старт на 20 километра, а мъжката и смесената щафети стигнаха само до среброто. В алпийските ски норвежците спазиха традицията да печелят поне един златен медал от 1992 г. насам. В последния ден от игрите битката между  Норвегия и Германия беше много оспорвана , като двете нации стартираха с равен брой от 13 златни медала. Германците обаче имаха участници на два финала – в четворката бобслей и хокей на лед. Квартетът Франческо Фридрих, Мартин Гроткоп, Канди Бауер и Торстен Маргис оправда очакванията и грабна златото в бобслея, а успехът беше пълен след сребро за втория тим на германците. В  епичния финал от мъжката програма в хокея на лед  Бундестимът беше близо до успеха над руснаците, но в продължението Кирил Капризов прекърши германската мечта, носейки титлата след \"внезапна смърт\". Все пак в края на състезателната програма ключова се оказа  титлата на Марит Бьорген в масовия старт на 30 километра  в ски бягането, която донесе първото място на Норвегия. На трето място в класирането по медали остана отборът на Канада с 11 златни, осем сребърни и десет бронзови отличия. Четвърти са американците с девет златни, осем сребърни и шест бронзови медала. За Щатите това е най-слабото представяне на зимни олимпийски игри от 20 години. За трети пореден път България остана  без медал от зимни олимпийски игри . Последните стартове на българите в Пьонгчанг бяха в сноуборда и ски бягането.", "date": "2018.02.25", "title": "Норвегия спечели класирането по медали за пръв път от 2002 г."}
{"url": "https://www.dnevnik.bg/bulgaria/2018/02/25/3135776_kratki_novini_papa_francisk_i_evropeiski_lideri/", "text": "Папа Франциск призова да се спре насилието в Сирия  \"Отправям настоятелен призив насилието незабавно да бъде спряно, да бъде предоставен достъп за хуманитарна помощ - храна и медикаменти, и да бъдат евакуирани ранените и болните\", заяви главата на Римокатолическата църква папа Франциск на площад \"Св. Петър\" в Рим веднага след неделната молитва \"Ангел Господен\". Същевременно лидерите на Германия и Франция Ангела Меркел и Еманюел Макрон призоваха Русия да упражни \"максимален натиск\" върху Сирия за \"незабавно\" прилагане на приетата вчера от Съвета за сигурност на ООН резолюция за незабавно прекратяване на огъня в Сирия за 30 дни.  Най-малко 19 души са били убити при ожесточени сражения  между сирийските правителствени сили и бунтовници в Източна Гута днес, въпреки одобреното от ООН примирие. Катастрофа с жертва край Драгичево Движението се регулира от пътни полицаи. От Пътна полиция препоръчват на шофьорите, пътуващи към София, да използват магистрала \"Люлин\". Сигналът за ударилите се два автомобила в района на Драгичево, при бензиностанцията, е постъпил в 14 часа. 19-годишно момиче е загинало, а жена е откарана в болница. На място се извърша оглед. Протест в София иска денонсирането на Истанбулската конвенция  С хоро, тъпани и кукерски костюми пред Народния театър граждани протестираха отново срещу Истанбулската конвенция за превенция на насилието над жени и семейното насилие. Макар че предложението за ратификацията й беше  оттеглено от управляващата партия ГЕРБ от страх да не понесе пасива , сега протестиращите искат тя да бъде и напълно отречена и денонсирана като международен документ.  Полицаи задържаха агресивен мъж с незаконно оръжие В дома на 50-годишния мъж от Велинград са открити бойна карабина, ловна гладкоцевна пушка и пневматична пушка с оптически прицел, преработена за стрелба с бойни патрони, съобщиха от МВР. Мъжът е задържан вчера, след като в полицията бил получен сигнал от сестра му, че я нападнал в жилището й. Той се барикадирал за кратко в дома си, но полицаите успели да го заловят. С дрегер отчели наличие на алкохол. В таванско помещение полицаите открили и взривно вещество - амонит и детониращ шнур. По случая е образувано досъдебно производство.", "date": "2018.02.25", "title": "Кратки новини: Папа Франциск и европейски лидери призоваха да се спре насилието в Сирия"}
{"url": "https://www.dnevnik.bg/tehnologii/2018/02/25/3133506_naslednikut_na_teleskopa_hubul_shte_razkrie_golemite/", "text": "От век Марс предизвиква интереса на учените, а в последните две десетилетия американската космическа агенция НАСА организира редица мисии до Червената планета. В наши дни тя представлява студен пустинен пейзаж с атмосфера от въглероден диоксид, която е 100 пъти по-тънка от тази на Земята. В зародиша на Слънчевата система обаче на Марс е имало много вода. Именно преходът от вода към суша представлява една от големите тайни на планетата и телескопът на НАСА \"Джеймс Уеб\" ще се опита да я разкрие. Телескопът е създаден, за да може да открива изключително смътни и далечни цели. Но Марс е ярък и близък обект, което ще затрудни учените, тъй като очакват телескопът да бъде заслепен от излъчваната светлина от Червената планета. Това ще ги принуди да обработят много внимателно резултатите от наблюдението, за да не пропуснат нещо важно в разплитането на пъзела как се е развила планетата. Наследникът на \"Хъбъл\" \"Джеймс Уеб\" трябва да наследи вече остарелия телескоп \"Хъбъл\", който кръжи в орбита около Земята от 1990 г., а от 1993 г. предава висококачествени изображения. Апаратът, кръстен на ръководителя на НАСА от 1961 до 1968 г. Джеймс Едуин Уеб, трябва да бъде изстрелян в Космоса през юни 2019 г. Апаратът ще е наполовина по-малък по маса от \"Хъбъл\", но ще разполага с 6 пъти по-голямо огледало, което ще е с диаметър 6.5 метра. Най-важната мисия на \"Джеймс Уеб\" ще бъде търсенето на светлина от първите формирали се звезди и галактики след Големия взрив. Също така телескопът ще търси и екзопланети, като ще изследва атмосферата и на други планети. Марс преди всичко По план Марс ще бъде видим за новия телескоп от май до септември 2020 г. През първата година от използването му \"Джеймс Уеб\" ще направи подробни измервания на атмосферата на Червената планета, като учените ще съсредоточат силите си в изследването на химичния ѝ състав. \"Най-важното е, че данните ще пристигат на момента, което ще помага за насочване на вниманието към нещо определено и по-подробното му наблюдение след това\", заяви вицепрезидентът на Асоциацията на университетите за изследвания в астрономията Хайди Хамел. \"Всички очакваме наблюденията на телескопа над Марс. Сигурен съм, че те ще бъдат фантастични, с потенциал за незабавни научни открития\", каза от своя страна директорът на НАСА по планетарните науки Джим Грийн. Как телескопът \"Джеймс Уеб\" ще помогне До Марс са изпратени повече мисии, отколкото до всяка друга планета в нашата Слънчева система. Към момента в орбита на Червената планета кръжат шест активни космически кораба, а  два са на повърхността. Новият телескоп ще предлага няколко възможности, които допълват работата на тези мисии. Ключова ще е способността на \"Джеймс Уеб\" да направи снимка на целия диск на Марс. На намиращите се в орбитата на планетата кораби им отнема доста време, за да направят пълна карта на Марс, като за целта се изисква да не помръдват за дълъг период. Телескопът също така ще има отлична спектрална резолюция, която ще му помага да измерва малки разлики в дължините на вълните на светлината. Смущаващата атмосфера, която засяга наземните измервания от Земята, няма да представлява проблем за \"Джеймс Уеб\". Водата на Марс Голяма част от водата на Марс е изчезнала с течение на времето заради ултравиолетовата светлина от Слънцето, разграждаща молекулите ѝ. Чрез телескопа изследователите се надяват да преценят колко точно е количеството на изчезналата вода. Това ще стане с измерване на различните форми на водата в атмосферата на Марс - нормална вода (H2O) и тежка вода (HDO). При тежката вода температурите на топене и кипене са по-високи спрямо тези при нормалната. \"С телескопа \"Джеймс Уеб\" ще можем да получим истинско и точно измерване на съотношението на нормална към тежка вода в орбита на Марс, което пък ще ни позволи да определим колко вода е изчезнала от планетата. Също така ще можем да определим активността на водата и обмяната ѝ между полярния лед, атмосферата и почвата\", заяви Джеронимо Вилануева от космическия център на НАСА. Макар че повечето от водата на Марс е в ледено състояние, остава възможността да има течна такава, която да е скрита дълбоко под повърхността. Тези потенциални резервоари биха могли дори да бъдат в основата на бъдещ живот на планетата. Идеята за живот на Марс получи своя тласък през 2003 г., когато астрономите откриха метан в атмосферата на Червената планета. Химичното съединение може да бъде произвеждано от бактериите във вечните ледове. Данните от телескопа биха могли да предоставят нови сведения за произхода на метана и откъде се е появил той.", "date": "2018.02.25", "title": "Наследникът на телескопа \"Хъбъл\" ще разкрие големите тайни на Марс"}
{"url": "https://www.dnevnik.bg/bulgaria/2018/02/25/3135189_za_2017_g_mvr_e_naznachilo_malko_poveche_policai/", "text": "За 2017 г. МВР е назначило малко повече полицаи, отколкото са напуснали. Това се разбира от писмен отговор на депутатски въпрос на вътрешния министър Валентин Радев. През изминалата година са прекратени служебните отношения на 2082 полицаи. Назначените пък служители в МВР за същия период са 2842. От напусналите 145 са го направили поради пенсиониране. В отговора си Радев не посочва основанията за напускане на останалите полицаи.  От назначените пък 254 са държавни служители с висше образование, тези със средно са 747. А 577 са държавни служители - стажанти. Тези бройки на новопостъпили в системата на полицията са по Закона за МВР. Отделно от това по Закона за държавния служител са назначени 150 души. Най-много са назначените на трудово правоотношение - 1114 души. При поредното изменение на Закона за МВР през ноември миналата година депутатите дадоха полицейски правомощия на назначените на трудово правоотношение в системата. При тях обикновено става дума за назначения на пенсионирани полицаи и военни по реда на Кодекса на труда, с които МВР се опитва да преодолее недостига на униформени. В отговора си Радев обяснява, че след промените в Кодекса са социално осигуряване през 2015 г. е отпаднало изискването за прекратяване на осигуряването при отпускане на пенсиите за осигурителен стаж и възраст, като се създаде възможност за хората, които са придобили право на пенсия, да се пенсионират, без да се изисква прекратяване на служебното или трудовото им правоотношение.  \"Правото на пенсия е субективно право и се упражнява по волята на неговия носител. При упражняване правото си на пенсия служителите на МВР не са задължени нито да уведомяват, нито да искат разрешение от орган по назначаването или ръководител на структура на министерството. По тази причина министерството не разполага с информация за броя на новоназначените служители, които са пенсионирани бивши служители на МВР\", се казва още в отговора на Радев. От служителите с прекратени правоотношения през 2017 г. 728 са били със стаж до 5 години, 288 със стаж между 6 и 10 години, 214 са се задържали в МВР между 11 и 15 години и 852 са тези със стаж над 25 години. Прекратените години в системата на полицията са от значение за броя на заплати, които ще получат служителите след напускането ѝ. Една от реформите, която се опита да прокара вторият кабинет на Борисов, е орязване на броя заплати, които се получават при напускане на системата, от 20 на 12. Впоследствие след полицейски протести,  МВР се отказа от тази промяна . В началото на мандата си вътрешният министър заяви, че много хора кандидатстват за работа в полицията, но повечето се провалят на физическия изпит и теста за интелигентност и това е една от причините в системата да съществува недокомплект.  Той е от около 10%.", "date": "2018.02.25", "title": "За 2017 г. МВР е назначило малко повече полицаи, отколкото са напуснали"}
{"url": "https://www.dnevnik.bg/sport/2018/02/25/3135775_amerikanskite_ski_se_gotviat_za_pulna_promiana_sled/", "text": "Със само един златен медал и общо три отличия, американският отбор по ски алпийски дисциплини влезе в категорията на тоталните разочарования в Пьонгчанг. Въпреки тоталната доминация на  Микаела Шифрин  в Световната купа в последните години и възраждането на  Линдзи Вон  Щатите не оправдаха огромните очаквания. Скиорите се представиха най-слабо от домашната олимпиада в Солт лейк сити насам. Преди 16 години САЩ не взеха нито една титла и стигнаха само до два сребърни медала чрез вече пенсионирания Боде Милър. В Торино, Ванкувър и Сочи американците печелеха неизменно по два златни медала. \"Определено ни трябва реконструкция преди игрите в Пекин. Нужно е да седнем и да помислим добре какво не ни достига – от подготовката, до планирането, сервиза на ските и всичко останало. Не бива да пропускаме нито един елемент\", каза директорът на американските ски Патрик Римл. Според него най-сериозният удар е било да види как Великобритания елиминира САЩ в отборната надпревара. \"Имахме възходи и падения през тези две седмици, но това не може да ни оправдава. Представянето е много под стандартите, които ние сме си наложили в този спорт\", добави той. Макар че Микаела Шифрин отиде в Пьонгчанг с нагласа за медали във всички пет дисциплини, в които участваше, а Линдзи Вон с намерения за втора титла в спускането, тимът стигна само до едно злато чрез Шифрин в гигантския слалом. Въпреки това Римл поставя задоволителна оценка на жените и много слаба за мъжете. Единственото влизане в топ 10 в мъжките дисциплини беше на Тед Лигети, който беше пети в комбинацията. Според Римл обаче САЩ се нуждае от нови герои. След четири години в Пекин е сигурно мястото само на Шифрин, която ще бъде на 26 години. Ако е здрава, носителката на Големия кристален глобус ще води отбора. Вон и Лигети ще са на 37 и едва ли още ще са активни скиори. \"Имаме добра програма за развитие на млади скиори, но е нужно нещо повече от достойно участие в Световната купа. Нуждаем се от резултати и се надявам, че след четири години ще ги имаме\", завърши директорът на американските ски.", "date": "2018.02.25", "title": "Американските ски се готвят за пълна промяна след най-слабото си представяне от 16 години"}
{"url": "https://www.dnevnik.bg/sport/2018/02/25/3135782_antuni_ivanov_zapisa_nai-dobro_vreme_za_sezona_na_200/", "text": "Най-добрият български плувец  Антъни Иванов  започна състезателната 2018 година с победа, след като триумфира в открития шампионат на Гърция в голям басейн. Той спечели старта в коронната си дисциплина 200 метра бътерфлай с време 1:56.49 минути. Резултатът на Иванов е впечатляващ, след като той подобри досегашното върхово време за сезона на Джеймс Гай. Британецът, който е двукратен сребърен медалист от олимпийски игри, има 1:57.46 минути. Българският плувец обаче още не е в топ форма, след като резултатът му на шампионата в Атина е с близо секунда по-слаб от националния рекорд 1:55.55, който постави през миналото лято на  световното първенство в Будапеща . В откритото първенство на Гърция Иванов ще стартира още на 50 и 100 метра бътерфлай. От 2018 г. състезателят на \"Вихрен\" ще продължи кариерата си в САЩ. Иванов е приет в  университета \"Оубърн\" в щаба Алабама , където му е осигурена пълна стипендия. Българинът ще учи бизнес, а после спортен мениджмънт.", "date": "2018.02.25", "title": "Антъни Иванов записа най-добро време за сезона на 200 метра бътерфлай"}
{"url": "https://www.dnevnik.bg/istorii_na_denia/2018/02/25/3135789_nai-komentiranoto_v_dnevnik_istanbulskata_konvenciia_i/", "text": "1.  Истанбулската конвенция ще запълни празнините в българското законодателство, смятат съдии  - 444 коментара. 2.  Валери Жаблянов е отстранен, БСП ще сезира Европейския съд по правата на човека  - 320 коментара. 3.  Националистите провалиха ратифицирането на Истанбулската конвенция в Словакия  - 306 коментара. 4.  След 2 седмици мълчание Русия потвърди, че нейни граждани са загинали при удари на САЩ в Сирия  - 254 коментара. 5.  \"Да, България\" предлага на четири партии преговори за коалиция  - 230 коментара. 6.  Орбан обяви Брюксел, Берлин и Париж за заплаха за Европа  - 208 коментара. 7.  Откъде идват изблиците на колективно безумие в България  - 186 коментара. 8.  Сили на Асад ще влязат в Африн \"до часове\" заради Турция, обяви сирийската държавна телевизия  - 170 коментара. 9.  Писатели настояват за отчисления от заеманите в библиотеки книги  - 163 коментара. 10.  Борисов ще приеме оставката на енергийния министър заради репутацията на правителството  - 163 коментара.", "date": "2018.02.25", "title": "Най-коментираното в \"Дневник\": Истанбулската конвенция и Валери Жаблянов"}
{"url": "https://www.dnevnik.bg/gradska_sreda/2018/02/25/3135783_peshehodnata_chast_na_bul_vitosha_se_razshiriava_ot_1/", "text": "Като мярка срещу мръсния въздух в столицата се предлагаше затварянето на идеалния център за автомобили, но във всички европейски градове, където това се прави, то става постепенно с въвеждане на пешеходни зони. Такава е целта и на Столичната община, като пешеходните зони ще се разширяват все повече, но успоредно трябва да се подобряват и условията в градския транспорт. От 1 март пешеходната зона на бул. \"Витоша\"  се разширява и с отсечката между \"Алабин\" и \"Александър Стамболийски\"  пред Съдебната палата - решение, което \"не се прие лесно\" и по което \"няма консенсус\". Това коментира по Би Ти Ви кметът на София Йорданка Фандъкова тази сутрин. Тя допълни и че по изпълнението на плана за подобряване на качеството на въздуха тази година пристигат първите електробуси - вече е приключила обществената процедура и има избран изпълнител за доставката им, обяви тя. \"Не обмисляме поскъпване на синята зона в столицата, съсредоточени сме в разширяването ѝ\", заяви още Фандъкова,  отхвърляйки отново призива на премиера Бойко Борисов за повишаване на таксата за паркиране  в центъра. По думите ѝ въвеждането на по-висока цена за паркиране в центъра в дните с повишено замърсяване на въздуха се е оказало много трудно осъществимо за момента, затова общинският съвет на столицата се е отказал от идеята. Другите по-строги мерки, за които са необходими законови промени - за ограничаване на движението в центъра и за въвеждането на \"бял\" (освен \"зеления\") - напълно безплатен билет за градския транспорт за дните с най-тежко замърсяване, според Фандъкова вървят ръка за ръка, тъй като \"само със стимули не може, ще трябва и с ограничения\". Вече се разработва и обещаното мобилно приложение на общината, в което гражданите да могат да следят състоянието на въздуха към момента и прогнозата за следващите два дни.  тази година с един много голям проект. Очаква се да бъде избран изпълнител всеки момент, да се направи график и още през пролетта, най-късно до юни, да започне ремонтът, обяви още Йорданка Фандъкова в отговор на въпрос за разбитите тротоари в центъра на столицата. \"Тази година залагаме   във всички квартали във всички райони на София\", заяви кметът и обясни, че в доклада си за разпределение на пари от приватизация ще поиска 10 млн. лева за тази цел.", "date": "2018.02.25", "title": "Пешеходната част на бул. \"Витоша\" се разширява от 1 март, припомни кметът на София"}
{"url": "https://www.dnevnik.bg/sport/2018/02/25/3135905_tejuk_snegovalej_otloji_macha_mejdu_juventus_i_atalanta/", "text": "Тежката зимна обстановка в Европа се отрази на футболните мачове в Италия и доведе до отлагането на сблъсъка между \"Ювентус\" и \"Аталанта\". Срещата от 26-ия кръг на Серия А не се изигра, след като реферът Маурицио Мариани прецени, че условията не са нормални. Домакините от Торино направиха всичко възможно, за да почистят терена, но снеговалежът се оказа прекалено силен. След консултация с делегатите от италианската футболна лига, представителите на двата клуба и капитаните Рафаел Толой и Джанлуиджи Буфон, съдията Мариани отложи срещата с 24 часа. Засега двубоят е отложен за понеделник, но тогава отново ще бъде направена инспекция на терена. Прогнозата за утре е снеговалежът да спре, но температурите да бъдат минусови, което отново може да отложи двубоя. След 25 мача \"Ювентус\" е втори в класирането с 65 точки, с една по-малко от лидера \"Наполи\". Неаполитанците също не са изиграли двубоя си от кръга, след като в понеделник гостуват на \"Каляри\". Иначе в неделния ден се изиграха пет срещи: \"Кротоне\" – \"Спал\" 2:3, \"Фиорентина\" – \"Киево\" 1:0, \"Сампдория\" – \"Удинезе\" 2:1, \"Сасуоло\" – \"Лацио\" 0:3 и \"Верона\" – \"Торино\" 2:1. По-късно вечерта играят \"Рома\" и \"Милан\".", "date": "2018.02.25", "title": "Тежък снеговалеж отложи мача между \"Ювентус\" и \"Аталанта\""}
{"url": "https://www.dnevnik.bg/tehnologii/2018/02/25/3135906_samsung_predstavi_noviia_galaksi_nepromenen_dizain/", "text": "Южнокорейският концерн \"Самсунг\" (Samsung) представи днес новите смартфони \"Галакси Ес9\" (Galaxy S9), чиито дизайн като цяло остава непроменен, макар да са направени подобрения като усъвършенстване на камерата, информира БТА, като цитира \"Асошиейтед прес. Липсата на промени в дизайна е показателна за забавянето на темпа на иновациите при смартфоните и степента, до която други производители са възприели характеристики, присъщи навремето на \"Самсунг\", като екран по цялата предна повърхност на устройството, лицево разпознаване и водоустойчивост.  Най-голямото предимство на новия модел е наборът от малки подобрения на камерата, която и без това вече бе сред най-добрите в бранша. Сега Ес 9 обещава още по-хубави снимки при слабо осветление, видео режим, който може да \"спира\" бързодвижещи се обекти, както и автоматично да засича обекти, движещи се с висока скорост като тапи на шампанско. Според анализатори точно ефектът за забавено движение може да привлече голямо внимание.  На почитателите на \"Самсунг\" обаче може да се наложи да платят повече. Миналогодишният модел бе със 100 долара по-скъп от предшественика си, а сега цената на Ес 9 изглежда ще бъде още по-висока. \"Ей Ти енд Ти\" (AT&T) ще го продава за 790 долара, например или с 40 долара повече.  Новият \"Галакси\" бе представен в Барселона, където утре започва най-голямото изложение за мобилни телефони в света. Новият смартфон ще бъде в продажба от 16 март.", "date": "2018.02.25", "title": "\"Самсунг\" представи новия \"Галакси\": непроменен дизайн, по-добра камера"}
{"url": "https://www.dnevnik.bg/bulgaria/2018/02/25/3135907_roditelite_na_durjanite_pod_kljuch_deca_ostavat_v/", "text": "Софийският градски съд реши родителите, които в продължение на години  са държали децата си заключени , да останат в ареста. Те са обвинени и в убийството на 87-годишен мъж, баща на жената, който всъщност подаде сигнала за лошото отношение на родителите, съобщи \"Нова телевизия\". Всички разпитани в съдебната зала са съседи на семейството. Те твърдят, че жената Мария Велева е била агресивна и към тях, а в деня, в който се предполага, че е убит възрастния мъж, съседите казват, че са чули стенания и викове от него, както и гласа на дъщеря му. Според прокуратурата има достатъчно доказателства, че именно двамата обвиняеми са извършители на престъплението, въпреки че експертизите тепърва се очакват. Днес в съдебната зала майката на трите деца Мария Велева разказа, че е е завършила педагогика в Софийския университет. Имала също написани 30 детски песнички, а мечтата й била да ги събере в диск, да пуска този диск и да пее тези песни на деца от училища и детски градини. За да не се спира реализацията на тази нейна мечта, Мария Велева помоли тя и съпругът й да бъдат пуснати на свобода. \"Искам да се срещна с децата си и да упражнявам професията си на музикален педагог\", заяви обвиняемата. Към момента трите деца на семейството са настанени в институции.", "date": "2018.02.25", "title": "Родителите на държаните под ключ деца остават в ареста"}
{"url": "https://www.dnevnik.bg/biznes/2018/02/25/3135925_ginka_vurbakova_bulgarskoto_pravitelstvo_i_politici_ne/", "text": "Дружеството \"Интерком България\",  което купува ЧЕЗ , е сто процента собственост на  Гинка Върбакова . В интервю за \"Нова телевизия\" Върбакова заяви, че не е фасада, даваща път на офшорка да придобие най-голямото електроразпределително дружество в България. \"Аз съм крайният собственик. Това се вижда от Търговския регистър. Крайният собственик в Търговския регистър съм аз\", заяви Гинка Върбакова. На въпрос защо чешката държава е избрала именно нейната компания, тя отговори: \"Не мога да кажа защо са избрали нас. Това беше една дълга и много сложна процедура, в която се изискваха много финансови документи, които да гарантират кои сме ние, какъв е нашият опит и какво можем да направим. По принцип при такъв вид финансиране, защото покупката на активите на ЧЕЗ ще стане с привлечено финансиране с банков кредит от международна банкова институция, която към момента не мога да разкрия\". Попитана как банката си гарантира, че обезпечава парите, Гинка Върбакова отвърна: \"Практиката е при такъв вид финансиране, да бъдат залагани акциите на дружеството, тоест това е напълно позната във финансовите среди практика\". Активите на компаниите на семейството се оценяват на около 100 милиона лева, каза тя. Гинка Върбакова потвърди, че от 20 години познава Теменужка Петкова, която  подаде оставката си  като енергиен министър, след като сделката беше обявена публично. На въпрос дали Петкова е помогнала по някакъв начин в осъществяването на сделката за продажбата на ЧЕЗ, Гинка Върбакова подчерта: \"Цялата сделка се проведе под чешкото законодателство. Цялата сделка и разговори бяха в Прага и българското правителство, български министри или български политически лица не са имали абсолютно никаква информация за нея. Това е една частна сделка\". Такава я нарече  и премиерът Бойко Борисов по-рано днес. Той подчерта, че партията му е за насърчаване на частния бизнес и не е добра  идеята на БСП за одържавяване  на фирмите.  Вчера Борисов възложи  на Държавната агенция \"Национална сигурност\" и Националната агенция за приходите да направят пълна проверка на сделката", "date": "2018.02.25", "title": "Гинка Върбакова: Българското правителство и политици не са имали информация за сделката за ЧЕЗ"}
{"url": "https://www.dnevnik.bg/sport/2018/02/25/3135928_basketbolnite_nacionali_otnovo_zagubiha_sled/", "text": "Българският национален отбор по баскетбол допусна третата си загуба от четири мача в квалификациите за световното първенство. Воденият от Любомир Минчев състав отново се пропука в края, за да загуби със 70:75 срещу Финландия. Българите водеха с шест точки при 67:61. След 65:70 обаче домакините се вдигнаха и направиха силна серия от 10:0 и спечелиха срещата. В българския отбор се завърна Александър Везенков, който игра силно. Баскетболистът на \"Барселона\" стана най-резултатен с 28 точки, десет борби и една асистенция. България е на последното място в групата, като в следващата си среща на 29 юни приема Исландия. Исландците спечелиха две поредни домакинства - срещу Финландия и Чехия, и излязоха втори. \"Много тежка загуба. Не намерихме стабилност в играта си през целия мач\", каза Везенков. Според него отборът е играл добре в началото, а във втората част се е представил слабо в защита. \"След това обърнахме, водехме с пет точки, но играхме глупаво, загубихме ума си, не вкарахме нито точка и накрая не успяхме да завършим както трябваше. Давахме втори възможности на Финландия, това реши всичко\", посочи звездата в състава. Мачът във Финландия предложи няколко обрата, като на почивката домакините водеха с десет точки. Постепенно след това България се доближи и дойде ред на равностойни минути с размяна на водачеството. В последната четвърт българите взеха добра преднина, но накрая я изпуснаха. Преди три дни  те изпуснаха 16 точки аванс срещу водача Чехия .", "date": "2018.02.25", "title": "Баскетболните национали отново загубиха след пропиляна преднина в края"}
{"url": "https://www.dnevnik.bg/sviat/2018/02/25/3135931_makron_i_merkel_prizovaha_putin_da_okaje_maksimalen/", "text": "Руският президент Владимир Путин обсъди днес сирийската криза в телефонен разговор с френския си колега Еманюел Макрон и германския канцлер Ангела Меркел, съобщи пресслужбата на Кремъл, цитирана от ТАСС.  \"Обсъдена бе сирийската проблематика в контекста на развитието на обстановката в Източна Гута и осигуряването на хуманитарен достъп в този и други региони на Сирия. Изразено бе удовлетворение от това, че благодарение на съвместната конструктивна работа на 24 февруари бе успешно  съгласувана и приета резолюция 2401 на Съвета за сигурност на ООН . Отбелязана бе важността от продължаване на общите усилия в интерес на пълното и най-бързо изпълнение на предвиденото в резолюцията\", се казва в съобщението на Кремъл.  Путин информирал събеседниците си за практическите стъпки, предприети от руската страна, за евакуацията на мирните жители, доставката на хуманитарни стоки и оказването на медицинска помощ на пострадалото население в Сирия. При това било обърнато особено внимание, че спирането на военните действия не включва операциите срещу терористичните групировки.  Според пресслужбата на Кремъл между трите страни \"е постигната договореност да се активизира обменът на информация по различни канали за ситуацията в Сирия\".  Говорителят на германското правителство Щефен Зайберт каза след разговора, че Меркел и Макрон са призовали Путин Русия да окаже максимален натиск върху сирийския президент Башар Асад за изпълнение на резолюцията, за да бъде постигнато незабавно прекратяване на въздушните удари и бойните действия в Сирия, съобщи \"Ройтерс\"./БТА", "date": "2018.02.25", "title": "Макрон и Меркел призоваха Путин да окаже максимален натиск върху Асад"}
{"url": "https://www.dnevnik.bg/photos/2018/02/25/3135720_fotogaleriia_svetovnite_snimki_na_denia_-_24_-_25/", "text": "Специалните сили на белоруското министерство на отбраната направиха демонстрация, за да отбележат Деня на защитника на Отечеството край село Горошки, Беларус.", "date": "2018.02.25", "title": "Фотогалерия: Световните снимки на деня - 24 - 25 февруари 2018 г."}
