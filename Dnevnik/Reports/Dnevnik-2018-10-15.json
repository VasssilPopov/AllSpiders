{"url": "https://www.dnevnik.bg/sport/2018/10/15/3327844_angliia_srazi_ispaniia_v_golovo_zrelishte_ot_ligata_na/", "text": "Англия нанесе първа загуба на Испания в Лигата на нациите, след като спечели с 3:2 като гост в Севиля. Двубоят между двата тима в група 4 от Дивизия А се превърна в истинско зрелище с много напрегнати моменти. Зрителите на \"Бенито Виямарин\" в Севиля видяха много интересен сблъсък, който завърза още повече ситуацията в групата. Още до почивката \"Трите лъва\" поведоха с 3:0 с две попадения на Рахийм Стърлинг и едно на Маркъс Рашфорд. През втората част Испания игра по-силно и върна един гол чрез Пако Алкасер в 58-ата минута. Устремът на \"Фурия роха\" беше спрян осем минути по-късно, когато съдията Шимон Марчиняк не отсъди дузпа за задържане на вратаря Пикфорд срещу Родриго. Все пак в седмата минута на добавеното време Серхио Рамос вкара втори гол за Испания, който оформи крайния резултат. Поражението е първо за Испания като домакин в официален мач над 15 години. За последно \"Фурия роха\" загуби у дома на 7 юни 2003 г. в квалификационен мач за Евро 2004 от Гърция (0:1). Поражението е първо и за новия треньор на Испания Луис Енрике. Селекционерът на Англия  Гарет Саутгейт  направи само две промени от състава, който няколко дни по-рано  завърши 0:0 с Хърватия . На местата на Джон Стоунс и Джордан Хендерсън започнаха Джо Гомез и Хари Уинкс. В испанския състав промените бяха седем от успеха с 4:1 над Уелс, а Луис Енрике заложи на много нови имена, сред които Джони Кастро, Родриго и Марко Асенсио. Изненадващо на резервната скамейка беше намиращият се в добра форма Пако Алкасер. Домакините очаквано държаха топката и заложиха на традиционния си стил, като в първите минути имаха предимство. За сметка на това англичаните приеха играта в своята половина, но контраатаките, които организираха създаваха проблеми за Испания. Още в 16-ата минута Англия поведе след точно изпълнение на Рахийм Стърлинг. Нападателят на \"Манчестър сити\" получи подаване на скорост от Маркъс Рашфорд, като беше изведен зад защитата и с хладнокръвен удар преодоля Де Хеа – 0:1. За нападателя това беше първи гол от октомври 2015 г., когато се разписа срещу Естония. Стърлинг беше без попадение в продължение на 1102 дни. Испанският отбор опита да отговори, но действията в защитата на Англия бяха организирани и много точни. Въпреки сериозното предимство по отношение на притежанието на топката Англия вкара два нови гола, възползвайки се от големи грешки в испанската защита. В 30-ата минута Хари Кейн задържа между трима защитници, завъртя се и по прекрасен начин намери Рашфорд, а 20-годишният нападател удвои аванса на \"Трите лъва\". Грешките в отбраната на \"Фурия роха\" не се изчерпаха с това и в 38-ата минута резултатът беше 0:3. Рос Баркли получи пространство и с много хитър пас намери Кейн зад защитата, а капитанът на Англия подаде успоредно на голлинията, където за Стърлинг не беше проблем да вкара втория си гол. В ситуацията защитниците и халфовете на Испания останаха на място, напълно безучастни, а футболистите в бяло за секунди стигнаха до гол. Това беше и първият случай в официален домакински мач на Испания, в който отборът получава три гола до почивката. При 3:0 англичаните имаха претенции за дузпа, когато Стърлинг беше повален в наказателното поле, но съдията Марчиняк я подмина без да отсъди нищо. Изненадващо в паузата Луис Енрике не направи нито една промяна, а остави същите 11 на терена. Само 11 минути след подновяването на играта обаче испанският селекционер пусна на терена Пако Алкасер и Дани Себайос вместо Саул Нигес и Яго Аспас. Точно 98 секунди след появата си на терена и още с първото си докосване до топката Алкасер се разписа. Нападателят се придвижи отлично при центриране от корнер и на близката греда засече с глава подаването на Асенсио. За нападателя това беше десети гол от началото на сезона с \"Борусия\" или Испания. Алкасер се разписа два пъти и при победата над Уелс. Попадението за Испания смути защитата на Англия и отборът изглеждаше съвсем различно от показаното през първото полувреме. В 65-ата минута съдията Шимон Марчиняк сбърка и като не даде дузпа за Испания. Вратарят Пикфорд действаше високомерно в наказателното поле, опитвайки да финтира Родриго, но испанецът му открадна топката. Стражът го задържа, след което успя с шпагат да избие в корнер. Въпреки протестите на всички испанци и на Луис Енрике Марчиняк отсъди корнер. В минутите до края испанците бяха много активни. Няколко пъти вдъхновеният Алкасер обстрелваше вратата на Пикфорд. Веднъж вратарят сгреши, но имаше късмет, че друга от резервите Алваро Мората не успя да се разпише. В седмата минута от добавеното време Маркос Алонсо удари и греда след центриране на Асенсио. Само секунди по-късно обаче нямаше какво да помогне на Джордан Пикфорд, след удар с глава на Серхио Рамос. Капитанът на Испания направи 2:3, но веднага след това съдията сложи край на двубоя. С победата Англия събира четири точки в група 4 и излиза на второ място. Загубата пък е първа за Испания, като досега отборът имаше пълен актив от 6 точки. Все пак \"Фурия роха\" запазва първото място, докато на третата позиция е Хърватия с 1 точка и мач по-малко.", "date": "2018.10.15", "title": "Англия срази Испания в голово зрелище от Лигата на нациите"}
{"url": "https://www.dnevnik.bg/sport/2018/10/15/3327580_jusein_bolt_se_ozadachi_sled_privikvane_da_se_iavi_na/", "text": "Световният рекордьор в спринтовете на 100 и 200 метра Юсейн Болт изрази учудването си, че е бил повикан да се яви на допинг тест. Ямаецът е трябвало да мине през проверка като играч на австралийския футболен \"Сентръл коуст маринърс\". \"Е, приятели, оттеглих се от леката атлетика с поглед към футбола, но вижте това\", заяви Болт във видео в \"Инстаграм\", като показа бележка за допинг тест. \"Как ще се явя на допинг проверка днес? Дори все още не съм професионален футболист. Наистина\", каза бившият спринтьор. Той обясни, че е попитал служителката защо трябва да мине изследването, при положение че още не е подписал с отбора. \"Тя отговори, че са ѝ казали, че съм елитен спортист и трябва да бъда тестван. Добре тогава\", добави Болт. Според австралийските антидопингови власти ямаецът попада сред тези, които подлежат на допинг проверки, тъй като в страната понятието \"спортист\" е прекалено общо. В петък Болт  вкара два гола при победата с 4:0 срещу \"Макартър саут уест юнайтед\" . След срещата ямаецът заяви, че \"мечтите се сбъдват след упорита работа\".", "date": "2018.10.15", "title": "Юсейн Болт се озадачи след привикване да се яви на допинг тест"}
{"url": "https://www.dnevnik.bg/politika/2018/10/15/3327636_bsp_vnese_v_parlamenta_treti_vot_na_nedoverie_sreshtu/", "text": "Парламентарната група на \"БСП за България\" внесе днес вот на недоверие срещу правителството на ГЕРБ и \"Обединени патриоти\" заради провал в политиката в здравеопазването. В мотивите, които са подписани от всичките 79 народни представители на левицата, се посочва, че състоянието на сектора е катастрофално и вместо да решава проблемите, правителството предлага  българите да бъдат натоварени със здравна застраховка от 12 лева на месец . \"Катастрофално е състоянието на здравеопазването. Правителството е некадърно и не може да се справи\", обяви лидерът на БСП Корнелия Нинова. Тя каза още, че е наясно, че няма как кабинетът да бъде свален със 79-е гласа на партията. В парламентарната група на левицата очакват подкрепа от ДПС, което има 25 народни представители. За да е успешен вотът на недоверие, са нужни 121 депутатски гласа. Това е трети вот на недоверие, който депутатите на БСП внасят. Първите два бяха на теми корупция и национална сигурност, но бяха неуспешни. По думите на Корнелия Нинова вотът има три цели - да покаже, че състоянието на здравеопазването е катастрофално, че правителството не иска да се справи с проблемите в сектора и че има алтернатива на всичко това в лицето на БСП. \"Стотици хиляди души нямат достъп до здравеопазване или нямат пари за това. Други стотици хиляди трябва да доплащат. Лекари и медицински сестри напускат страната, а лекарствата се изнасят. Правителството е най-некоректният платец, защото не внася осигуровки на деца и пенсионери\", каза още Нинова. Сред мотивите на вота са дискриминацията на пациентите по финансов признак, критичните нива на задълженията на болниците, неефективната извънболнична и спешна помощ, липсата на адекватно заплащане в сектора и др. Пред \"Дневник\" депутати от БСП обясниха, че сред алтернативните предложения за реформа в системата, които посочват в мотивите във вота, са развитие на здравеопазването на регионален принцип, диференцираната ставка на ДДС за лекарствата и отпадане на възможността болниците да бъдат търговски дружества. Посочено е още желанието на левицата да не се допуска демонополизация на здравната каса. Сред алтернативните предложения на БСП е здравноосигурените лица да имат безплатен достъп до здравеопазване 24 часа. От ГЕРБ коментираха, че правителството е ангажирано с проблемите на здравеопазването, но освен от пари, системата вероятно се нуждае от рестарт. Според депутата от ГЕРБ Александър Иванов БСП отново е доказала, че живее в паралелна реалност. Дебатите по вота на недоверие трябва да бъдат не по-рано от три и не по-късно от седем дни след внасянето му. От ГЕРБ казаха, че те са важни, тъй като здравеопазването е приоритет.", "date": "2018.10.15", "title": "БСП внесе в парламента трети вот на недоверие срещу правителството (допълнена)"}
{"url": "https://www.dnevnik.bg/biznes/2018/10/15/3327623_branshut_iska_dva_puti_poveche_pari_za_turisticheska/", "text": "Представители на туристическия бизнес предлагат средствата за национална туристическа за 2019 г. да бъдат около 32 млн. лева спрямо сегашните 14 млн. лева с промяна на начина на формиране на бюджета за такава дейност, съобщи БТА. Изпълнителният директор на Националния борд по туризъм Поли Карастоянова съобщи, че организацията, подкрепена от ръководствата на КРИБ, АИКБ, БСК, Българския съюз по балнеология и СПА туризъм, Сдружение \"Произведено в България\", ще депозира днес писма до премиера, вицепремиера по икономическа политика, министрите на туризма и на финансите, както и председателите на двете ресорни парламентарни комисии, в които се предлага приходите в сектора, които за 2017 г. по официалната статистика са 6.9 млрд. лева, да се вземат като основна база, на която 0.5 на сто (32 млн. лева) да бъдат отделени за реклама през следваща година с възможност този процент постепенно да нарасне до 1. Карастоянова каза това на пресконференция с участието на министъра на туризма Николина Ангелкова след срещата й с туристическия бизнес. Предложението било базирано на геополитическия анализ на деловите среди на конкурентни за България дестинации, като е отчетено и устойчивото развитие на българския туризъм. Според тези организации при възможност за по-голям бюджет трябва да се обърне повече внимание чрез специализирани кампании с необходимия финансов ресурс на новите презокеански пазари. Нужни били и специализирани представителства, фокусирани върху туризма, по аналогия с търговски служби и дипломатическите ни представителства. Организациите предлагат и въвеждането на здравни ваучери по подобие на тези за храна, като предоставят възможност за здравен отдих в малките среден клас хотели във вътрешността на страната. Министърът на туризма Николина Ангелкова съобщи, че за трите летни месеца над 4.480 млн. са били чуждестранните туристи в България, което е ръст спрямо същия период на предходната година от 3.6 на сто. Приходите през юни и юли са 1.2 млрд. евро, или 8.1 на сто ръст. На първо място са посещенията на румънски граждани, следвани от тези от Германия, Гърция, Русия, Турция, Чехия, Полша, Израел. За периода януари - юли над 2 млрд. евро са приходите от международен туризъм, или над 8.6 на сто повече спрямо аналогичния период на предходната година, коментира министърът. Ангелкова информира, че са направени над 300 проверки по плажовете това лято, а сигналите на телефоните на ведомството от недоволни граждани намаляват от над 420 миналата година до над 250 това лято. Над 600 хил. лева са наложените глоби и неустойки, от които над 350 000 лева вече са платени. Основните нарушения при проверките при местата за настаняване са били свързани с достъпа на хора с увреждания. В отговор на въпрос министърът информира, че сред административните облекчения за бизнеса е въвеждането на лицева идентификация за електронните услуги на ведомството - например за категоризация на местата за настаняване. В отговор на друг въпрос министърът съобщи, че само два хотела са информирали за оплаквания от шум. Ведомството е изпратило писма с подобно запитване до близо 800 хотела, от които 400 са отговорили и само два са съобщили за жалби срещу шума. Проблемът с шума е един от приоритетите в работата на Валери Симеонов като вицепремиер и една от конфликтните точки между двамата.  Ангелкова информира още, че на 25 октомври ще заседава българско-руската смесена комисия, на която се очаква България да постави въпроса за реципрочност на руските визи за български граждани с тези за руснаците за почивка у нас.", "date": "2018.10.15", "title": "Браншът иска два пъти повече пари за туристическа реклама"}
{"url": "https://www.dnevnik.bg/kultura/2018/10/15/3327646_iavor_gurdev_s_premiera_v_galeriia_struktura/", "text": "Днес Явор Гърдев представя театралната акция \"Елхата у Иванови\" в алтернативното пространство на галерия \"Структура\", където той работи съвместно с Театър \"Реплика\". За основа на акцията служи драматургичен текст на А. Введенски, написан в края на 30-те години на миналия век, а преводът е дело на покойния български поет Георги Рупчев.  Пред \"Дневник\" Явор Гърдев коментира, че един от основните импулси, довели до театралната акция, е това, че театър \"Реплика\" \"е интересен феномен, който заслужава да бъде подкрепен\". Според него младата театрална формация много дълго време успява да оцелява, въпреки че екипът би могъл да се занимава и с други дейности. \"Те не правят неща просто за да се задържат. Всъщност хората се интересуват\", допълни Гърдев.  Друга причина за поставянето на театралната акция в галерия \"Структура\" според Гърдев е, че \"това е текст, който иска предварително обезпечена голяма доза свобода за реализацията му\". Режисьорът определи \"Елхата у Иванови\" като \"типичен ляв авангард от времето между двете войни\".  Днес ще се състоят две премиерни представления на \"Елхата у Иванови\". Първото е с начален час 19:00, а второто е от 21:00 ч. Следващите представления са на 16 и 19 октомври. Билети могат да бъдат купени от онлайн платформата  www.bilet.bg  Екипът на \"Елхата у Иванови\" е в състав: Явор Гърдев, Теодора Симова, Ованес Торосян, Милена Ерменкова, Ивайло Драгиев, Християна Пенева, Боряна Пенева, Милко Йовчев, Благой Бойчев, Катерина Стоянова, Тихомира Темелкова, Василка Бумбарова и Борис Зафиров. ", "date": "2018.10.15", "title": "Явор Гърдев с премиера в Галерия \"Структура\""}
{"url": "https://www.dnevnik.bg/ot_vas/novini_ot_vas/2018/10/15/3326436_bulgarski_iogurt_v_praga/", "text": "При една обиколка из Прага и околността й попаднах на интересна находка в едно село в покрайнините на Прага. В селото имаше огромен краварник и на спирката на градския транспорт бяха поставили яицемат (машина за продаване на яйца), млекомат и йогуртомат. Предлагаха 'български\" йогурт (нарочно не използвам думата \"кисело мляко\"). В ляво е яйцематът (в интерес на истината не погледнах цените). Пише, че яйцата са от кокошки, гледани на свобода. В дясно е йогуртоматът. Освен киселото мляко предлагаха и различни варианти на подсладени млека (йогурти)", "date": "2018.10.15", "title": "\"Български\" йогурт в Прага"}
{"url": "https://www.dnevnik.bg/video/novinite_na_bnt/2018/10/15/3327654_video_drugite_novini/", "text": "От следващата година ще се возим с електробуси в София Засечени са над 20 \"бързи радиоизбухвания\" Майсторски клас на Албена Данаилова - първата жена концертмайстор на Виенската филхармония Старозагорската опера с тридневно турне в столицата България няма да участва в предстоящото издание на Евровизия По-добрите и отстъпчиви хора са по-склонни към фалит", "date": "2018.10.15", "title": "Видео: Другите новини"}
{"url": "https://www.dnevnik.bg/biznes/2018/10/15/3327528_registriranite_bezrabotni_namaliavat_s_138_za_godina/", "text": "От началото на годината до края на септември числеността на регистрираните безработни в бюрата по труда намалява с над 22%. В края на септември те са общо 183 846, като броят им се свива с 0.1% спрямо предходния месец и с 13.8% в сравнение с година по-рано. По данни на Агенцията по заетостта равнището на регистрираната септемврийска безработица е 5.6%, като запазва своята стойност от август 2018 г., но намалява с 0.9 процентни пункта на годишна база. Новорегистрираните през месеца са 25 868, като от тях 1592 са били неактивни, т.е. не са били нито заети, нито учещи, и не са търсили работа. От началото на годината служителите от бюрата по труда са активирали 48 369 души чрез организиране на трудови борси, информационни събития, срещи със завършващите образование на кариерните центрове, както и чрез работата на младежки, ромски и трудови медиатори и др. Освен към безработните дейността на бюрата по труда е насочена също към заети, учещи и пенсионери, като през септември 1034 души от тези групи са били регистрирани като търсещи работа. като 88.9% от тях - в реалната икономика. В резултат от изпълнението на активните мерки за насърчаване на заетостта сред безработните през месеца в субсидирана заетост са включени 2029 души: 1 092 – по схеми на Оперативна програма \"Развитие на човешките ресурси\", 672 – по програми, и 265 - по мерки за обучение и заетост. От началото на годината общо 15 376 безработни са включени в обучения за придобиване на нова квалификация и ключови компетентности, а завършилите успешно са 14 276. В края на септември в процес на обучение са 1104 безработни. Професиите, в които се обучават курсистите, са от професионалните направления: аудио-визуални изкуства и техники, компютърни науки, приложна информатика, строителство, градинарство (паркове и градини), производствени технологии – текстил, облекло, обувки и кожи, хотелиерство, ресторантьорство и кетъринг, а ключовите компетентности са насочени главно към придобиване на дигитални умения. през септември са 17 063, като 65.8% от тях са в частния сектор. Най-голям дял свободни работни места са заявени в преработващата промишленост (25.2%), образованието (14.2%), административните и спомагателните дейности и търговията (с 13.1%), хотелиерството и ресторантьорството (5.9%), строителството (4.7%) и др. Най-търсените групи професии през месеца са: преподаватели; оператори на стационарни машини и съоръжения; работници в добивната и преработващата промишленост, строителството и транспорта; продавачи; персонал, зает в сферата на персоналните услуги (бармани, сервитьори, готвачи, камериери и др.); квалифицирани работници по производството на храни, облекло, дървени изделия и сродни; работници по събиране на отпадъци и сродни на тях; металурзи, машиностроители и сродни на тях и занаятчии и др.", "date": "2018.10.15", "title": "Регистрираните безработни намаляват с 13.8% за година"}
{"url": "https://www.dnevnik.bg/bulgaria/2018/10/15/3327678_niakolko_pensionerski_organizacii_izlizat_na_protest/", "text": "На 17 октомври пред сградата на Министерския съвет ще се проведе протест, организиран от няколко пенсионерски организации. В разпространено до медиите писмо те посочват, че недоволството ще започне в 11 ч., като на него ще бъдат поставени пет искания към правителството. Организатори на протеста са Съюз на офицерите и сержантите от запаса и резерва, Съюз на пенсионерите – 2004, Национално сдружение \"Гражданско общество в България\", Академия \"Трета възраст\" и още девет пенсионерски организации. Те настояват от 1 юли 2019 г. да се индексират всички пенсии за осигурителен стаж и възраст с механизма за преизчисляване на основата на средния осигурителен доход за предходната календарна година с отчитане на средногодишната инфлация за 2016 и 2017 година. Друго искане е от същата дата минималната пенсия да възлезе на 55% от минималната работна заплата, установена за същата година. Според организациите пенсиите за инвалидност поради общо заболяване, трудова злополука, професионална болест или военна инвалидност трябва да се определят след актуализиране на нормативната и поднормативната уредба, свързана със социалното осигуряване, здравеопазването, медицинската експертиза и оценката на работоспособността на хората с увреждания и да са обвързани с размера на социалната пенсия за старост в съотношение от 100% до 160% за различните пенсии. Те настояват още да се приеме закон за възрастните хора.", "date": "2018.10.15", "title": "Няколко пенсионерски организации излизат на протест пред Министерския съвет на 17 октомври"}
{"url": "https://www.dnevnik.bg/biznes/2018/10/15/3327680_sofiia_prekratiava_poruchka_za_46_mln_leva_sled_sled/", "text": "Столичната община прекратява процедурата за избор на изпълнител за реконструкцията на релсовия път по бул. \"Цар Борис III\" поради получен отказ от класирания на първо място участник \"Джи Пи груп\" АД. Това написа кметът на София Йорданка Фандъкова в профила си във \"Фейсбук\". Съобщението идва 4 часа след като  Фандъкова каза пред журналисти, че строителната фирма се е отказала да изпълни поръчката , в която беше класирана на първо място с оферта за 45.6 млн. лева. В търга \"Джи Пи груп\" участва заедно с \"РВП Илиенци\" в обединението \"Инфра 2018\".  \"В най-кратки срокове ще обявим нова процедура за избор на изпълнител по Закона за обществените поръчки\", пише още кметът. По-рано днес тя каза, че процедурата все още не е приключила, като \"вероятно за изпълнител ще бъде избран класираният на второ място\". Според критериите заложени в поръчката именно по-изгодната финансова оферта е основание за класирането на участниците. Това е обединението \"София инфраструктура 2018\", в което влизат испанската фирма \"Марко Обра публика\" АД и \"Интегрирани строителни системи\", показва справка в Агенцията за обществени поръчки. Офертата на обединението е за 47.5 млн. лева, или с 1.4 млн. лева повече от класирания на първо място. От февруари 2017 г. собственик на \"Интегрирани строителни системи\" е Владимир Пилчев. Справка в Търговския регистър показва, че той участва като съдружник в \"Агрохолд инвест\" с Владимир Владимиров-Житенски - акционер в \"Джи Пи холд\" - собственик на строителната фирма. Седалището на \"Агрохолд инвест\" е на адреса на \"Джи Пи груп\" на бул. \"Черни връх\". Пилчев е и управител на дружеството Пи Ай, което притежава сградата, в която се помещава строителната група. В съобщението не се посочват мотиви за промяната на позицията на кмета за процедурата. Потърсени от \"Дневник\", от пресцентъра на общината казаха, че мотивът е по-високата оферта на \"София инфраструктура 2018\" спрямо тази на \"Инфра груп 2018\". Поръчката вече  беше спирана веднъж, след като беше обявена . Тогава обаче причината беше грешка в количествените сметки, а решението дойде, след като бяха отворени техническите оферти на участниците. В петък премиерът Бойко Борисов поиска от Агенция \"Пътна инфраструктура\"  да н амери форми \"още днес \"Джи Пи груп\" да се извади  от проектите с европейско и държавно финансиране\". Малко по-късно от фирмата съобщиха, че се отказват  да бъдат строител на най-дългия в България тунел -  \"Железница\", който е част от магистрала \"Струма\".", "date": "2018.10.15", "title": "София прекратява поръчка за 46 млн. лева след отказ на \"Джи Пи груп\" да я изпълни"}
{"url": "https://www.dnevnik.bg/evropa/regioni/2018/10/15/3327328_andrei_novakov_ako_parite_sa_poveche_ot_ideite_tova_e/", "text": "Малко е плашещо, че като гледаме нивото на усвояемост на европейските средства в ЕС, ни се струва, че имаме повече средства от добри идеи. Това заяви Андрей Новаков, член на Европейския парламент и главен преговарящ по основния регламент за Европейските структурни и инвестиционни фондове след 2020 г., по време на дискусия на тема \"Бъдещето на кохезионната политика на Европейския съюз и възможностите за градско развитие на София\". По думите му в много държави средствата остават неизползвани и се връщат в европейския бюджет. Всички опити на страни и организации да убият тази политика няма да успеят, но ако парите не се използват, това е началото на края, предупреди Новаков, като допълни, че в България има положителен пример за миналия програмен период - 98% усвояемост на евросредства. Според него темата за кохезионната политика е на дневен ред за много от хората, защото говоренето \"какво ме засяга мен\" е отпаднало и всеки си дава сметка колко зависи от тази политика. Той отбеляза, че това е политика, която е без прецедент в историята на човечеството - в мирно време дадена свободна държава, без да е задължена, да трансферира богатството си към друга, за да може да бъде настигната в развитието си. Когато се инвестира в България, а също и в останалите страни от Източна Европа, много голяма част, около 80%, отново се връща към държавите, от които средствата са дошли в европейския бюджет, посочи Новаков, като даде за пример купуване на техника. Той заяви, че настоява за 40 млрд. евро повече за кохезия за седемгодишния период от 2021 г., и припомни, че еврокомисията е предложила 330 млрд., а неговото предложение е 372 млрд. Новаков отправи критики към идеята в следващия многогодишен бюджет на ЕС новите предизвикателства да са за сметка на старите политики и изтъкна, че няма друга политика, която да е постигнала толкова резултати. Ако има проблем с еврофондовете, медиите ще снимат, но там, където е като хората, няма да се говори за това, допълни евродепутатът. Второто голямо изменение, което е предложил, е да се върне под шапката на политиката за сближаване земеделският фонд за селскостопанско развитие. Новаков обясни, че в предложението на еврокомисията е той да бъде изкаран отвън, и отбеляза, че в България това е Програмата за развитие на селските райони. По думите му парите по тази програма не заминават за фермери и земеделие, в например отиват за нови улици, за нов водопровод, за реновиране на училище. Към опростяване Като добро предложение той посочи смелите стъпки за опростяването на кохезионната политика. Изисква се много административен капацитет за написването на качествен проект, за изпълнението и отчитането му, като тежестта идва именно при отчитането, допълни Новаков и отбеляза, че предложението му е проверките да се базират на риска. Например ако една община, НПО, фермер има добра история в изпълнението на евросредства, тогава заслужава по-малко проверки. Ако обаче има такива, които имат проблеми, трябва повече контрол, за да се гарантира защитата на средствата. Съфинансирането да остане Според Новаков съфинансирането по отделните региони трябва да остане, макар предложението на еврокомисията да е най-бедните да получат 70% съфинансиране, а не 85%. Представете си за община в Северозападна България за един голям инфраструктурен проект, дори тези 15% са тежест за общинския бюджет, подчерта евродепутатът. Той коментира, че е против трансферирането на кохезионни фондове към много от новите програми, и отбеляза, че ако сега средствата за кохезионния фонд са малко над 70 млрд., предложението е да намалеят до на 40 млрд., накрая ще се окаже, че от 40 млрд. ще останат 20 за 14 държави за седем години и \"това ще е всичко друго, но не и кохезионна политика\". Евродепутатът припомни, че макар да има общо намаление за целия фонд, за България се предвижда 8% увеличение на средствата от това, което има в момента. Той подчерта, че ако има едни правила, те трябва да важат за всички и че такива каквито са в България, трябва да бъдат и навсякъде другаде в ЕС. По думите му България не само е успяла да подобри развитието си през последните 10 години, но и хората са станали чувствителни за това как е изпълнен един проект. Хубаво е, че сме изградили чувствителност по темата, но трябва да си даваме сметка, че не всичко е толкова черно, че има хубави изпълнени проекти по темата, допълни Новаков. Той заяви още, че Брекзит ще засегне ЕС със 100 млрд. евро за следващия програмен период и има около 10% по-малко пари за кохезия за целия ЕС. В отговор на въпрос коментира, че с останалите български евродепутати, не всички, но 15-16, се събират преди всяка сесия на европарламента и се разбират какво е важно за България.", "date": "2018.10.15", "title": "Андрей Новаков: Ако парите са повече от идеите, това е началото на края за кохезионната политика"}
{"url": "https://www.dnevnik.bg/sport/2018/10/15/3327599_rosi_se_opasiava_che_mark_markes_shte_podobri/", "text": "Живата легенда на Световния шампионат по мотоциклетизъм (MotoGP) Валентино Роси изрази мнение, че рекордите, които постави в спорта, са застрашени. Според италианския пилот, ако настоящата форма на Марк Маркес продължи, испанецът ще подобри всички върхови постижения. В момента Маркес води със 77 точки пред най-близкия си преследвач Андреа Довициозо само четири кръга преди края на сезона. Той може да стане шампион в кралския клас за пети път още този уикенд на японската писта \"Мотеги\". Роси държи четири от рекордите в MotoGP - най-много победи (89), най-много стартове (319), най-много точки (5105) и е №1 по най-бързи обиколки (75). Италианецът е и втори по брой на титли в най-високия клас – седем, като отстъпва единствено на Джакомо Агостини (8). Доктора има 55 полпозишъна в кариерата и е само на три от върховото постижение на Мик Дуън, но Маркес е с 50. \"Определено Маркес може да подобри моите рекорди, но човек трябва да гледа своята кариера. Аз не се притеснявам от нищо, защото мисля, че съм постигнал доста неща\", каза Роси. Италианецът заяви, че съжалява единствено за изпуснатата титла през 2006 г., когато направи грешка в последния кръг във Валенсия, а шампион стана Ники Хейдън. Марк Маркес, който е най-младият шампион в MotoGP (20 години 266 дни в дебюта си през 2013 г.), може да се изравни по титли с Дуън по пет. На 25 години пилотът на \"Хонда\" вече има 42 победи в клас MotoGP.", "date": "2018.10.15", "title": "Роси се опасява, че Марк Маркес ще подобри рекордите му в MotoGP"}
{"url": "https://www.dnevnik.bg/biznes/2018/10/15/3327707_agenciiata_po_vpisvaniiata_uveri_che_vsichki_i/", "text": "Всички поддържани от Агенцията по вписванията регистри работят в пълната си функционалност. Това уверява ведомството, след като днес се разбра, че е обявило \"спешна\" обществена  поръчка за осигуряването на памет , в която да съхранява постъпващата информация. \"Предприетите действия по обявяването на обществена поръчка за надграждане на съществуващите дискови масиви за съхранение на данни се основават на детайлен технически анализ и целят гарантиране на работоспособността и отказоустойчивостта на регистрите\", обяснява агенцията в съобщение до медиите. Допълва се, че необходимият допълнителен ресурс възлиза на 300 терабайта, като 120 терабайта следва да се осигурят неотложно и при спазване на разпоредбите на действащото законодателство. Агенция по вписванията напомня, че и към момента продължават следствените действия за разкриване на причините, довели до нарушения достъп до Търговския регистър и регистър на юридическите лица с нестопанска цел през август, когато регистърът не бе достъпен в продължение на 17 дни. От съобщението се разбира, че заради опазването на отнасящи се до разследването данни ръководството на агенцията се въздържа да изтрива данни от информационните масиви, като обемът на тези данни възлиза на 80 терабайта. \"В допълнение, с цел спазване на приетите добри практики за информационна и мрежова сигурност, агенцията изпълнява дейности, които ангажират още от наличния й технологичен ресурс\", се посочва в съобщението, без да се влиза в детайли. Обявената обществена поръчка ще надгради новодоставените и гаранционни масиви за данни, което от своя страна предопределя кръга на потенциалните доставчици – официални партньори на производителя, обяснява агенцията. Освен това се посочва, че предстои въвеждането на още електронни услуги, които допълнително ще натоварят системите, и затова на 12 октомври агенцията е обявила поръчките.", "date": "2018.10.15", "title": "Агенцията по вписванията увери, че всички й регистри работят безотказно"}
{"url": "https://www.dnevnik.bg/sviat/2018/10/15/3327710_fotogaleriia_nad_240_hil_dushi_protestiraha_v_berlin/", "text": "Над 240 хил. души се включиха в демонстрация против расизма в Берлин в събота. През лятото в няколко източногермански града се състояха акции срещу имиграцията и подкрепата за крайнодясната партия \"Алтернатива за Германия\" се засили преди неделните избори в Бавария.", "date": "2018.10.15", "title": "Фотогалерия: Над 240 хил. души протестираха в Берлин срещу расизма"}
{"url": "https://www.dnevnik.bg/sport/2018/10/15/3327632_sautgeit_igrachite_mi_sa_preumoreni_zaradi_rannoto/", "text": "Селекционерът на националния отбор на Англия  Гарет Саутгейт  заяви, че играчите му са преуморени заради сгъстената програма от мачове. Според него това се дължи на ранното начало на сезона във Висшата лига, тъй като футболистите не са имали достатъчно време за почивка след световното първенство. Англия стигна до полуфиналите на шампионата на планетата, който завърши на 15 юли. Всички играчи на Англия на световното бяха част от отбори от Висшата лига, като националите на \"трите лъва\" имаха по-малко от месец за възстановяване преди началото на първенството. \"Мисля, че има по-голяма липса на психологическа свежест, отколкото на физическа. Не разбирам защо нашето първенство започна толкова рано. Това затруднява клубовете и треньорите\", каза Саутгейт. Сезонът във Висшата лига започна на 10 август, най-рано от големите европейски първенства. Испанското и италианското първенство стартират седмица по-късно, а германската Бундеслига беше открита на 24 август. \"Не бях видял кога започва сезона, докато не се върнахме (от световното). Може би са очаквали да се приберем в края на юни\", каза още Саутгейт преди двубоя на Англия с Испания от Лигата на нациите. \"Трите лъва\" търсят първата си победа в новосформирания турнир, който замени приятелските срещи. До момента Англия загуби първия мач с Испания (1:2), а преди няколко дни отборът на Саутгейт направи нулево равенство като гост на Хърватия.", "date": "2018.10.15", "title": "Саутгейт: Играчите ми са преуморени заради ранното начало на първенството"}
{"url": "https://www.dnevnik.bg/bulgaria/2018/10/15/3327737_obvineniiat_za_ubiistvoto_v_ruse_shte_bude_ekstradiran/", "text": "След като съдът в окръг Целе в германската провинция Долна Саксония реши да екстрадира в България Северин Красимиров, обвинен за убийството на телевизионната водеща Виктория Маринова, днес Българското национално радио (БНР) обяви, че това ще стане в сряда вечерта. По информация на медията 21-годишният мъж ще пристигне в страната с полет от Франкфурт. Съдебна охрана ще придружава Красимиров до България, след което с конвой той трябва да бъде отведен до ареста в Русе. След това в присъствието на адвоката му срещу него ще бъдат повдигнати обвинения за изнасилване и за убийство по особено мъчителен за жертвата начин. До 72 часа, след като му бъдат повдигнати обвиненията, Северин Красимиров трябва да бъде изправен пред Русенския окръжен съд, който да се произнесе по искането на прокуратурата за постоянното му задържане. В Германия Красимиров  частично призна деянията си  (нападението срещу Виктория Маринова), но не и убийството ѝ. Той освен това твърди, че нито я е изнасилил, нито е откраднал нейни вещи. По информация на сп. \"Шпигел\" и други германски медии той е признал по време на първия разпит, че заедно с приятел е употребил кокаин и много алкохол вечерта преди престъплението, а след това срещнал на брега на Дунав жена, с която влязъл в конфликт и тя го ударила, а той ѝ отвърнал по същия начин, но не можел да си спомни друго. На 6 октомври в 14.27 часа беше подаден сигнал за намерения труп на Виктория Мариновa на крайбрежната алея в Русе. На четвъртия ден властта обяви, че престъплението е разкрито. Обявената от премиера, главния прокурор и вътрешния министър версия е, че мотивът на престъплението е сексуално посегателство. Досега пред медии лелята на Красимиров е казвала, че го е чула да говори по телефона с майка си, на която е признал, че е изнасилил жена и затова заминава при нея в Германия. Майката на Красимиров пък заяви пред \"Нова телевизия\", че пред нея той е признал вината си. Разказал ѝ, че бил пиян и надрусан, след като е бил на рожден ден. \"Той призна, че го е направил на пияна глава, бил е надрусан. Каза ми, че не помни нищо. Започна да плаче пред мен. Той не е такъв човек\", разказа Надежда Красимирова.", "date": "2018.10.15", "title": "Обвиненият за убийството в Русе ще бъде екстрадиран в сряда, твърди БНР"}
{"url": "https://www.dnevnik.bg/sport/2018/10/15/3327248_s_gol_v_92-ata_minuta_italiia_vze_purva_pobeda_v/", "text": "С гол в добавеното време на десния бек Кристиано Бираги Италия победи Полша с 1:0 в двубой от група 3 на първа дивизия на Лигата на нациите. \"Скуадра адзура\" постигна първия си успех в новия турнир на УЕФА и първи в официален мач под ръководството на Робето Манчини. След три мача италианските футболисти заемат второто място в групата с четири точки. Португалия е начело с пълен актив от шест точки след две победи от два мача. Полша остава на последната трета позиция с една точка. Италия доминираше през целия двубой на стадиона в Хожув. Гостите създадоха много положения, но направиха куп пропуски пред вратата на Войчех Шчесни. Още във втората минута топката срещна гредата след удар на Жоржиньо. В 30-ата минута и Лоренцио Инсиние удари гредата. Шчесни също изигра силен мач и направи отлични спасявания след изстрели на Жориньо, Инсиние, Джорджо Киелини. Добри възможности пропуснаха Бираги, Алесандро Флоренци и Федерико Бернанрдески. В 92-ата минута натискът на Италия даде резултат след центриране от корнер. Резервата Кевин Лазаня отклони топката към далечната греда и Бираги донесе победата на гостите с удар отблизо.", "date": "2018.10.15", "title": "С гол в 92-ата минута Италия взе първа победа в Лигата на нациите"}
{"url": "https://www.dnevnik.bg/sviat/2018/10/15/3325257_ot_dnes_deputatite_v_makedoniia_imat_10_dni_da_izberat/", "text": "Промени на македонската конституция заради договора за името с Гърция или предсрочни избори възможно най-скоро - този избор предлага управляващият Социалдемократически съюз на Македония (СДСМ) на премиера Зоран Заев на заседанието, което започва днес в парламента. Управляващите обаче признават, че нямат \"План Б\", който да работи със сигурност, ако не минат промените - решението за нови избори зависи и от коалиционния им партньор, Демократичния съюз за интеграция (ДУИ) на Али Ахмети, който даде сигнал, че не желае да се гласува отново. Конституционните промени минаха първото си изпитание, след като парламентарната комисия, която ги разглежда, ги одобри с мнозинство от 10 на 7 депутати след два дни дебат. Премиерът Зоран Заев приветства избора им, като каза, че според него в опозицията има \"около 25 депутати от ВМРО-ДПМНЕ\", които разбират ситуацията и са готови да понесат отговорност. Той не уточни за кого става дума. На гласуването, за което отваря път днешното заседание, обаче са нужни едва 9 депутати, за да минат промените. Все пак депутатът Димитар Стевананджия предупреди по време на заседанието, че \"нито един пратеник от ВМРО-ДПМНЕ няма да гласува\", защото \"по-добре да има избори, отколкото да се изгуби библейското име на държавата\". Пленарното заседание за промяна на Конституцията, с всички прекъсвания, може да продължи по закон най-много десет дни, макар според НОВА ТВ управляващите да имат готовност да поискат избори още днес, ако се стигне до гласуване и то е неуспешно. Нужно е мнозинство от две трети (80 депутати), но то трябва да се даде в \"началото\" и в \"края\" на процедурата - за решение за промяна на конституцията и одобряване на поправките. Всяка проектопоправка поотделно обаче (втората фаза) може да се гласува с просто мнозинство - най-малко 61 депутати. Това на практика означава, че управляващите имат нужда от мнозинство от две трети, осигурено за първия и последния етап, но отделните текстове за корекция биха \"минали\" и само с гласовете на управляващите. Кабинетът отстоява тезата, че целта на всички промени е договорът с Гърция за името да отвори път към ЕС и НАТО. Опозицията, обратно, нарича поправките \"капитулация\" и \"предателство\", а договора - \"вреден за македонските интереси\". ВМРО-ДПМНЕ твърди, че народът се е обявил против промените на референдума на 30 септември, тъй като едва около една трета от избирателите са отишли до урните. Заев изтъква, че над 90% от излезлите да гласуват са пуснали бюлетина \"за\", а по думите му волята на избирателите в подкрепа на договора с Гърция е също толкова недвусмислена. Какво се променя Депутатите трябва да приемат четири основни промени, както обяви говорител на кабинета  преди няколко дни . В целия текст на конституцията например,  В Преамбюла ще се въведе споменаването на конкретни документи на  , от които ще изхождат държавноправните традиции на македонската държава. Това е отчасти свързано с нуждата да се премахне всякакво позоваване на античната история - имаше много такива, в каквито съседна Гърция съзираше заплаха за претенции. Тази промяна означава, че македонската държавност според конституцията недмвусмислено се обвързва с периода от август 1944 г. до април 1945 г., когато е създадено Народното събрание на Македония. В чл. 3 от Конституцията пише, че територията на Македония е неделима и неотчуждаема, а границата е неизменима и може да се променя само в съгласие с Конституцията и на базата на принципа на доброволността и общоприетите международни норми. Сега ще се дадат  . Добавката (втората, след като през 1992 г. бе записано, че Македония няма териториални претенции към съответните държави) трябва да даде сигнал, че Скопие уважава суверенитета, териториалната цялост и независимостта на съседните държави. Ще се промени и чл. 49, в който се казва, че страната се грижи за правата на представители на македонския народ и помага за културното им развитие. Предпоставена е грижа за културните, икономическите исоциланите права на гражданите в чужбина и е обяснено, че   и всяко действие ще е съгласувано с конвенциите за националните малцинства (на практика това означава отказ от твърдението, че има македонци на територията на Гърция, освен ако те вече не са македонски граждани). Къде са проблемите През септември електронното издание МКД писа, че поправката с името \"няма да бъде тежка\", защото Македония вече има такъв опит - през 1991 г. Социалистическа република Македония става Република Македония. Тогава една дума ще бъде задраскана, сега ще бъде добавена и както това не бе проблем през 1991 г., няма да е и сега. По-тежки са промените, свързани с границата, премахването на ангажимента за грижа за \"националните малцинства\" и споменаването на АСНОМ в Преамбюла, а и те са стари искания на гръцката държава, пише изданието. . Ако поправките бъдат приети, ще има \"технически период\" за промяна на всички важни документи за международна употреба, а и такива за вътрешна, кито могат да се използват \"навън\". При изтичането им те трябва незабавно да се подновяват, но процесът да приключи най-късно до 5 г. от влизането в сила на договора. \"Политическият\" преходен период ще се отнася до всички документи изключително за вътрешна употреба, които трябва да се \"хармонизират\"в срок от 5 г. след отваряне на свързаните с тях глави от преговорите с ЕС. Ще минат ли поправките На  конференция на Европейския съвет за външна политика  в София миналата седмица българският президент (2012-2017 г.) Росен Плевнелиев описа три възможни сценария за вота. Първият по думите му е позитивен - парламентът \"подхожда със съзнанието за историческия момент\", а \"ВМРО-ДПМНЕ казва (на депутатите си) да гласуват по съвест\". Вторият, реалистичният, води до \"провал, избори и резултат без промяна и умора в ЕС и НАТО\" от случващото се в Македония. Третият, песимистичен, е нова международна изолация за Скопие след провала на вота и \"напрежение\" поради факта, че \"албанското малцинство иска европейска интеграция на страната.\"", "date": "2018.10.15", "title": "Депутатите в Македония решават - \"да\" на договора с Гърция или нови избори"}
{"url": "https://www.dnevnik.bg/sviat/2018/10/15/3327191_do_kraia_na_2018_g_shte_ima_purvi_globi_za_lichnite/", "text": "Първите санкции по новия Общ регламент за защита на личните данни ( GDPR ) ще бъдат обявени до края на годината – това казва пред агенция \"Ройтерс\" ръководителят на Европейския надзорен орган по защита на данните Джовани Бутарели. Регламентът , който е най-голямата  реформа в защитата  на неприкосновеността в последните двадесет години, влезе в сила на 25 май тази година. Сред новите правила е и правомощието на регулаторите да налагат глоби от до 4% от глобалния доход или 20 млн. евро, в зависимост коя сума е по-голяма. GDPR бе приет през 2016 г. и бизнесът и държавите  имаха две години да се подготвят  за него, въпреки това влизането му в сила през май  хвърли множество компании  и институции в шок, включително и в  България . Държавните комисии за  защита на данните  са залети с оплаквания – само във Франция и Италия е регистриран 53% скок в броя на жалбите, сочи Бутарели. \"Очаквам първите глоби за някои случаи до края на годината. Не само глоби, но и решения за предупрежения към администраторите, за въвеждане на встъпителни забрани, временни забрани или ултиматуми\", каза той. Администраторите на лични данни – сред които социални мрежи, търсачки и онлайн търговци – събират и обработват лични данни, докато обработващите ги извършват само това по поръчка на администраторите. Размерът на глобите се решава от националните регулатори (за България това е Комисията по защита на личните данни). Институцията на Бутарели не налага глоби, а координира работата на агенциите в целия ЕС. Наказания могат да бъдат понасяни от всяка компания, която работи в Европа, независимо дали е базирана на континента. \"Глобата има значение за компанията и за общественото мнение, за доверието на потребителите. Но от административна гледна точка тя е само един елемент от цялостното прилагане на правилата\", обяснява той. Санкции ще бъдат налагани в много европейски държави, но нито те, нито компаниите се обявявят публично, защото разследванията още вървят. Сред вече решените случаи обаче няма да са  жалбите, които австрийският правист Макс Шрем с подаде срещу \"Фейсбук\", \"Инстаграм\" и \"Уотсап\" в деня на влизане в сила на регламента, тъй като те още са в етап на предварително разглеждане.  Името на Шремс от години се  споменава в контекста на множеството дела за опазване на личните данни, които той води пред най-различни институции. Благодарение на негов иск Европейският съд спря действието на споразумението за трансфер на данни между ЕС и САЩ  Safe Harbour  (по-късно то бе заменено с  Privacy Shield , срещу което вече също има поне  два иска  в Европейския съд). Междувременно ирландската Комисия за защита на личните данни започна разследване на кибератаката, засегнала близо 50 млн. акаунта във \"Фейсбук\". Това е най-тежкият пробив на сигурността за \"Фейсбук\" досега. \"Разследването ще проучи съобразяването на \"Фейсбук\" със задълженията ѝ спрямо  Общия регламент за защита на личните данни  ( GDPR ) да въведе подходящи технически и организационни мерки, за да гарантира сигурността и опазването на  личните данни , с които оперира\", пише в изявлението на комисията. \"Фейсбук\" отговаря пред тази институция в Европа, тъй като европейската централа на компанията е в Дъблин.", "date": "2018.10.15", "title": "До края на 2018 г. ще има първи глоби за личните данни, съобщи европейският регулатор"}
{"url": "https://www.dnevnik.bg/skorost/2018/10/15/3326557_fotogaleriia_elektricheskiiat_flot_na_mercedes/", "text": "Мерцедес\" започва сериозна електрическа офанзива в следващите няколко години, съобщи на събитие за медиите в Щутгарт ръководителят продуктови стратегии и планиране в \"Мерцедес карс\" Йоханес Рейфенрат. Плановете на компанията са да лансира микрохибриди, при които интегриран стартер-генератор със скромна мощност подпомага бензинов двигател, зареждащи се от контакта хибриди с дизелови и бензинови мотори, чисти електромобили, както и модели на водород.", "date": "2018.10.15", "title": "Фотогалерия: Електрическият флот на \"Мерцедес\""}
{"url": "https://www.dnevnik.bg/evropa/2018/10/15/3325532_v_ungariia_ot_dnes_da_si_bezdomen_e_narushenie_na/", "text": "От днес да бъдеш бездомен в Унгария е нарушение на конституцията. Активисти обаче се опасяват, че решението може да постави началото на политическа кампания срещу бездомните хора от страна на дясното правителство на Виктор Орбан, който досега се фокусираше основно върху бежанците и мигрантите, пише \"Гардиън\". \"Правителството осъзна, че не може да използва миграцията безкрайно, защото очевидно няма мигранти в страната. Въпросите за миграцията ще могат да се използват за национални кампании, но за местни въпроси се нуждаят от изкупителна жертва\", коментира Габор Ивани, свещеник, който ръководи приюти за бездомни хора в Будапеща. Според  новите правила  хората, \"хванати\", че са бездомни и отказали да отидат в приют, след като са били приканени от полицията, са изправени пред наказание със затвор или включване в задължителна трудова програма. Освен това вещите им може да бъдат конфискувани. Бездомните са неизменна част от Будапеща, където спят в паркове и подлези. Според Ивани броят на леглата в приютите в града е недостатъчен. Когато през зимата в един от приютите, който разполага със 130 легла, в някои от нощите бъдат приети около 300 човека, на пода се разпъват постелки за йога. Много бездомни хора казват, че приютите са в толкова лошо състояние, че предпочитат да останат на улицата. \"Пълни са с въшки, а когато хванете въшки, много трудно можете да се отървете от тях\", казва Ерик Йецкел, 47-годишен мъж, който е бездомен от 20 години. Той живее на улицата и търси храна в кофите за боклук. \"Кварталната полиция ме е била няколко пъти. Слагат си ръкавици, за да не им останат синини. Опитват се да ви преместят в друг квартал, така че да не е техен проблем повече\". Походът на унгарското правителство срещу бездомните продължава почти откакто Орбан стана премиер през 2010 г. Тогава вътрешното министерство направи промени, така че да е по-лесно за градските власти да отстраняват бездомници от улиците. Конституционният съд обаче реши, че мярката противоречи на конституцията. В отговор правителството прибегна до трик, който използва многократно в случаите, когато законовите му инициативи биват осуетявани – просто промени конституцията. С изменението бе обявено за незаконно спането на открито в близост до културни и други важни обекти, с което на практика бездомничеството стана незаконно в голяма част от Будапеща. \"Има много страни, в които се водят дебати за криминализирането на бездомничеството, но доколкото знам, Унгария е единствената, която решава проблема в конституцията си\", коментира Балинт Мишетич, социолог и активист за правото на жилище. Говорителят на Орбан заяви, че унгарското правителство харчи за бездомните хора по-пропорционално от доста други правителства в Западна Европа, и заяви, че е абсурдно новият закон да се определя като безсърдечен. Той представи статистика, според която бюджетът за грижи за бездомните е 9.1 милиарда форинта за 2018 г., което включва финансиране на приюти, управлявани от благотворителни организации. \"Не съществува човешко право на живот на улицата, защото улицата е за всички\", подчерта говорителят. Според Ивани обаче \"в повечето случаи бездомничеството не е избор. Това е почти също толкова абсурдно, колкото да се криминализира това да си болен\".", "date": "2018.10.15", "title": "В Унгария от днес да си бездомен е нарушение на конституцията"}
{"url": "https://www.dnevnik.bg/sport/2018/10/15/3327314_vezenkov_premina_granicata_ot_1000_tochki_v_gruckoto/", "text": "Българският баскетболен национал Александър Везенков записа историческо постижение. Той премина границата от 1000 точки в гръцкото първенство при победата в мача на \"Олимпиакос\" със 77:74 срещу \"Кими\". Везенков приключи със седем точки и вече има 1005 в местния шампионат. Към актива си в срещата той добави шест борби и две асистенции. Съотборникът му Евангелос Мандзарис премина границата от 1500 точки. \"Олимпиакос\" спечели мача драматично в последните секунди. Аксел Тупан стреля точно и с коша си 16 секунди преди края донесе победата на отбора. До четвъртата част двата отбора си разменяха водачеството многократно. В последните десет минути мачът беше много оспорван, като Везенков допринесе с важни стрелби. Най-резултатен стана Найджъл Уилямс-Гос с 15 точки за победителите, а Никола Милутинов и Тупан донесоха съответно 14 и 12.", "date": "2018.10.15", "title": "Везенков премина границата от 1000 точки в гръцкото баскетболно първенство"}
{"url": "https://www.dnevnik.bg/bulgaria/2018/10/15/3327319_izborut_na_glaven_sekretar_na_mvr_ne_triabva_da_e/", "text": "Изборът на нов главен секретар на МВР, след като сегашният Младен Маринов стана министър на вътрешните работи, не трябва да е политически, каза днес по \"Нова телевизия\" вицепремиерът с ресор сигурност и военен министър Красимир Каракачанов. Той уточни, че това назначение не би трябвало да се обвързва с някакви политически квоти, както се определят министрите. \"Винаги когато има политическа заигравка в МВР, мотивацията спада и ефективността намалява\", обясни вицепремиерът. Той обясни, че за момента се коментират 4-5 имена, фаворит няма, а сред тях  не е бившият главен секретар на ведомството Светлозар Лазаров . Каракачанов обясни, че няма основание Младен Маринов да продава оставка като министър на вътрешните работи  заради недоволството на Волен Сидеров . Той допълни, че колегата му е реагирал емоционално, тъй като е ставало въпрос за  инцидент с неговата съпруга . \"Случаят е ясен, а полицията си е свършила работата\", е мнението на Каракачанов. Каракачанов и Сидеров били за общи кандидати за евроизборите Той обясни, че днес коалиционен съвет няма да има, но в това няма никаква интрига, тъй като много от участниците са ангажирани. На въпрос за бъдещето на коалицията \"Обединени патриоти\" лидерът на ВМРО обясни, че неговото мнение, както и това на Волен Сидеров е, че на изборите за европарламент партиите в нея трябва да се явят заедно. Тепърва обаче предстояло официално решение на всички участници в обединените. Каракачанов обяви, че  не се притеснява от контактите на Сидеров с Николай Бареков . Коментирайки поръчката на нови самолети за армията, Красимир Каракачанов обяви, че комисията, която трябваше да оцени офертите до 9 октомври, ще се забави с около десет дена, защото има неясноти по част от офертите и били изпратени уточняващи въпроси към кандидатите. Той обяви, че след сключване на договора първите доставки трябва да са факт след две или три години, което не било фатално. ВМРО иска промени в закона заради убийството в Русе На въпрос за законодателните инициативи, които ВМРО има във връзка с убийството на Виктория Маринова, лидерът на партията обяви, че те не са нови, като още от 2016 година се искало връщане в текста от Наказателно-процесуалния кодекс, който не позволява съкратено съдебно производство, когато става дума за престъпления, довели до смърт или тежки телесни повреди, или извършени от пияни. \"Опитите да се правим на прекалено либерални и да променяме законите според европейска конюнктура не водят до нищо добро\", е мнението на Красимир Каракачанов. Той изрази увереност, че психопати  като обвинения за убийството в Русе  няма да се поправят в затвора и затова трябва да останат в него до живот. \"Аз лично съм за връщане на смъртното наказание, но знам, че обществото няма да подкрепи тази идея\", допълни вицепремиерът. Според Каракачанов обвиненият за убийството в Русе е продукт на системата, която позволява на \"гетоизираната част от обществото\" да смята, че има само права, но не и задължения. В България бяха налети над 1 млрд. лева за интегрирането на тези хора, но ефектът е никакъв\", обобщи военният министър.", "date": "2018.10.15", "title": "Изборът на главен секретар на МВР не трябва да е политически, смята Каракачанов"}
{"url": "https://www.dnevnik.bg/evropa/2018/10/15/3327315_pregovorite_za_brekzit_sa_v_zadunena_ulica_dni_predi/", "text": "Проблемът с  британската граница с Ирландия  осуети опитите да се постигне сделка за Брекзит преди Европейския съвет по-късно тази седмица, предаде \"Ройтерс\". Преговарящите признаха поражението след маратон от разговори и обявиха пауза за следващите дни. Главният преговарящ на ЕС Мишел Барние каза след среща с британския министър за Брекзит Доминик Рааб, че не са успели да преодолеят различията между неговите искания Северна Ирландия да остане в икономическата зона на ЕС, ако има риск граничните проверки с Република Ирландия да съживят конфликта от миналото, и отказа на Лондон да има каквито и да било проверки в областта на търговията. Барние говореше за т.нар. резервен план на Брюксел, според който в случай на Брекзит без сделка Северна Ирландия ще остане в единния пазар и митническия съюз. И двете страни искат до средата на ноември да сложат край на продължаващите повече от година разговори, за да имат време парламентите в Лондон и в държавите членки да одобрят сделката преди излизането на Великобритания от ЕС през март догодина. Заради някои от исканията на ЕС обаче британският премиер Тереза Мей е изправена пред засилена съпротива в собствената си Консервативна партия и сред съюзниците си в Северна Ирландия, които заплашват да отхвърлят в парламента всяка сделка, която не им харесва. \"Въпреки големите усилия някои ключови въпроси остават отворени, включително резервният план за (Ирландия/Северна Ирландия) за избягване на твърда граница\", написа Барние в \"Туитър\" след срещата си с Рааб. Говорител на британското правителство каза, че има напредък в ключови области. \"Остават обаче нерешени редица въпроси, свързани с резервния план. Великобритания остава ангажирана да постигне напредък на Европейския съвет през октомври\", допълни той. Според служители от ЕС и дипломати обаче няма планове за допълнителни разговори преди останалите 27 лидери на ЕС да се срещнат на вечеря в Брюксел в сряда, за да изслушат Барние за състоянието на преговорите. По думите на част от тях има слаб шанс лидерите на дадат на Барние нови инструкции. Някои казват, че това прехвърля отговорността за излизане от задънената улица към Мей, която ще се присъедини към лидерите в четвъртък сутринта. \"Изглежда, че Мей няма подкрепа в кабинета си за резервния план\", коментира високопоставен дипломат от ЕС. Лидерите трябва да решат в сряда дали е постигнат достатъчен напредък, за да се съгласят на още една среща на 17-18 ноември, на която да бъдат подписани договорът за излизането на Великобритания и документът за бъдещите търговски отношения. Сега обаче не е ясно дали лидерите ще призоват за ноемврийската среща. Много от тях,  най-вече френският президент  Еманюел Макрон, заявиха, че ще се съгласят да се срещнат само ако Мей успее да покаже, че се е доближила достатъчно до сделка.", "date": "2018.10.15", "title": "Преговорите за Брекзит са в задънена улица дни преди ключова среща на ЕС"}
{"url": "https://www.dnevnik.bg/evropa/2018/10/15/3327318_liderut_na_bavarskite_konservatori_obeshta_da_poeme/", "text": "Германският вътрешен министър и лидер на Християнсоциалния съюз (ХСС) Хорст Зеехофер каза, че ще поеме отговорност за  слабото представяне на партията  на провинциалните избори в Бавария, предаде ДПА. \"Разбира се, ще продължа да поемам отговорност\", заяви Зеехофер, след като беше попитан какво означава лично за него резултатът от изборите. \"Това не е добър резултат. Разбира се, в идните седмици ще бъде важно да разберем какво точно е предизвикало този резултат\", каза той. Зеехофер отбеляза, че ще има  последици , но не уточни какви могат да бъдат те. Председателят на Зелените Аналена Баербок каза, че успехът на нейната партия на изборите в Бавария е добър знак за цяла Германия. \"Бавария избра самообладанието, човешките права и човечността... а това е добър сигнал за цяла Германия\", заяви тя. Според нея намаляването на подкрепата за управляващите консерватори се дължи на техния завой надясно в опит да вземат гласове от популистите. Дясната популистка партия \"Алтернатива за Германия\" (АзГ) определи представянето си на изборите в Бавария като \"страхотен успех\". \"Мисля, че с този резултат имаме най-значимия растеж от всички партии\", коментира нейният съпредседател Йорг Мойтен. Премиерът на Бавария Маркус Зьодер изключи възможността за коалиция между ХСС и АзГ. \"Ние ще водим преговори с всички граждански партии - със социалдемократите, със Зелените, но изключваме възможността за съставяне на коалиция с АзГ\", каза той. Лидерът на социалдемократите Андреа Налес изрази тревога от загубите на традиционните партии на изборите в Бавария. \"Това е доста лош резултат за всички народни партии\", каза тя. \"Фактът, че АзГ влезе в пореден провинциален парламент, трябва да тревожи всички поддръжници на демокрацията\", допълни Налес./БТА", "date": "2018.10.15", "title": "Лидерът на баварските консерватори обеща да поеме отговорност след историческия удар на изборите"}
{"url": "https://www.dnevnik.bg/evropa/2018/10/15/3327321_italiia_e_protiv_predlojenieto_es_da_nalaga_sankcii_za/", "text": "Италия се съпротивлява на искания в ЕС да бъдат налагани санкции на държави, извършващи кибератаки. Това изглежда в съзвучие с призивите на Рим да се намали напрежението в отношенията с Русия, но може да отчужди Италия от съюзниците й в ЕС, предаде \"Ройтерс\". Дипломати заявиха, че  санкционният план  има за цел да укрепи отбраната на ЕС и възпиращия потенциал срещу кибератаки, в частност от Русия. През последните месеци тя е в центъра на обвинения в намеса в избори в различни западни държави, както и в пробиви в сигурността, извършени чрез електронни средства. Италия обаче се е противопоставила на нов режим на наказания. Това сочи поверителен документ на ЕС, видян от \"Ройтерс\". Според него планът се ползва с широка подкрепа сред държавите от ЕС с изключение на Италия. Засега не са открити за коментар италиански представители. Италия нееднократно призоваваше  да бъдат облекчени санкциите срещу Русия , която след избухването на украинската криза през 2014 г. стана мишена на широк набор от наказателни мерки на ЕС в областта на икономиката. На тази позиция се противопостави голямо мнозинство сред държавите от ЕС, които редовно подновяваха санкционния режим срещу Москва заради анексирането от нея на  областта Крим  в Украйна и продължаващата подкрепа за проруските сепаратисти там, отбелязва \"Ройтерс\". Предложенията за санкциониране на кибератаките били обсъдени на срещи миналата седмица като подготовка за срещата на върха на ЕС в сряда и четвъртък в Брюксел. \"Реакцията на широкомащабни кибератаки на чужди играчи, особено когато са насочени срещу нашите избори, е от жизненоважно значение\", каза пред \"Ройтерс\" европейският комисар по въпросите на сигурността Джулиан Кинг. Той добави, че санкциите трябва да се разглеждат като вариант \"там, където е подходящо\". Великобритания, Франция, Естония, Холандия, Румъния, Словакия, Латвия, Литва и Полша са призовали да бъдат наложени санкции, показва документът. Белгия, Финландия и Швеция са за \"постепенен отговор\" на бъдещи атаки, който би могъл да включва редица мерки преди санкциите, сочи той. Рим отдавна заявява, че съществуващите санкции вредят на търговията на италианските компании с Москва, а откакто на власт дойде сегашното италианско правителство, призивите да бъде намалено напрежението в отношенията с Русия станаха по-силни, отбелязва \"Ройтерс\". Матео Салвини, лидерът на участващата в управляващата коалиция партия \"Лига\", е почитател на Владимир Путин и отхвърля твърденията за руска намеса в избори на Запад. Дипломати от ЕС заявиха, че планът има за цел и да предотврати кибератаки от Китай и Северна Корея. /БТА", "date": "2018.10.15", "title": "Италия е против предложението ЕС да налага санкции за кибератаки"}
{"url": "https://www.dnevnik.bg/bulgaria/2018/10/15/3327324_kushtata_na_iavorov_shte_bude_obshtestvena_sobstvenost/", "text": "Къщата на Яворов ще бъде обществена собственост. Предстои да се реши дали собствеността ще е държавна, общински или смесена. Това коментира зам.-кметът на София Тодор Чобанов в ефира на \"Нова телевизия\". Той увери, че къщата ще остане музей. До споразумението се стигнало след  разговор на кмета Йорданка Фандъкова  с премиера и с министъра на културата, който се е провел веднага след като е станало ясно, че има ипотека на къщата. \"Каузата, която имаме, е по-голяма от обявената цена от 1.6 млн. лв.\", каза Чобанов и добави, че още следващата седмица ще бъде изработен механизъм за процедурата. Случаят беше коментиран и от наследници на Яворов в ефира на Би Ти Ви. \"Новината ме завари неподготвена, заради този музей всички ценни вещи напуснаха дома ни и се появи друг дом. Там са вградени детските сълзи. Изведнъж виждам, че всичко, което е съградено, рухва\", заяви Явора Стоилова, потомка на поета. Според нея този музей e бил създаден върху голяма неправда - изгонването на собственичките. Според собственика на къщата - Васил Панчев, който също беше събеседник в студиото, е имало нередности, когато е купил къщата. \"Придобих я за 600 хил. евро, имаше кредит и е платена. Разбрах, че е била използвана за ипотечен инструмент. Миналият собственик Володя Лозанов е продавал имота сам на себе си, на дружество с нестопанска цел\", съобщи той. Според Панчев предишният собственик не е бил в позиция да продава. В ефира на Би Ти Ви Лозанов коментира, че нито една съдебна инстанция, както и финансови ревизии не са установили нарушения, а дружеството е било без задължения. Днес ще бъде внесена молба за обезпечаване и спиране на публичната продажба на къщата, докато не се произнесе съдът. ", "date": "2018.10.15", "title": "Къщата на Яворов ще бъде обществена собственост, заяви Тодор Чобанов"}
{"url": "https://www.dnevnik.bg/sviat/2018/10/15/3327331_trump_nikoi_ot_sujuznicite_na_sasht_ne_se_durji/", "text": "Президентът на САЩ Доналд Тръмп каза, че нито един от съюзниците на Америка не се държи толкова враждебно с нея, колкото Европейският съюз, предаде ТАСС, цитирана от БТА. \"Какво значи съюзник? Ние имаме чудесни отношения с мнозина. Но никой не се отнася към нас толкова зле, колкото ЕС. ЕС беше създаден, за да се възползва от нас в търговията, и той прави именно това\", каза Тръмп в интервю за телевизия Си Би Ес. Президентът заяви, че Китай представлява по-сериозна заплаха за САЩ от Русия от гледна точка на намеса в избори. Тръмп каза още, че Америка не разполагат с точна информация дали Северна Корея произвежда нови ракети, и изтъкна, че напоследък Пхенян не е извършвал нови ракетни изстрелвания. Що се отнася до климатичните промени, той обясни, че нещо се случва и се променя, но не знае дали това е заради човешко дело. \"Не искам да давам трилиони и трилиони долари. Не искам да губя милиони и милиони работни места. Не искам да бъда поставян в неизгодно положение\", допълни Тръмп", "date": "2018.10.15", "title": "Тръмп: Никой от съюзниците на САЩ не се държи толкова враждебно, колкото Европейският съюз"}
{"url": "https://www.dnevnik.bg/evropa/2018/10/15/3327323_moeto_tialo_moite_prava_jeni_ot_28_strani_v_evropa/", "text": "Загрижени от \"възхода на национализма и консерватизма\" и \"връщането назад\" по въпроса за достъпа до аборт, 343 жени от 28 държави в Европа разпространиха \"манифест\" за \"законно и сигурно право на аборт в целия Европейски съюз\", предаде \"Франс прес\". Сред подписалите манифеста жени има феминистки, университетски преподавателки, \"обикновени гражданки\" и много депутатки, най-вече от левицата и зелените. С този документ те искат да почетат известния манифест, с който през 1971 г. 343 французойки заявяват, че са правили аборт, който тогава е подлежал на наказателно преследване. Озаглавен \"Моето тяло, моите права\", документът беше публикуван от седмичника \"Обс\", който преди 47 години отпечатва и първия манифест. В текста се казва, че правото на законен и безопасен аборт е извоювано в редица европейски държави, но в други някои жени още нямат права върху собственото си тяло. \"С този апел отказваме да отстъпим пред назадничавата политика на континента\", заявяват още 343-те, подписали манифеста, и подчертават \"опасността\", която според тях тегне върху \"основно\" право, което \"не е нито прищявка, нито възможност, а необходимост\". След подписалите манифеста са френската феминистка Каролин дьо Ас и евродепутатките Мария Арена от Белгия и Таня Гонсалес Пеняс от Испания. Абортът остава напълно забранен в Андора, Малта, Сан Марино и Ватикана, дори в случай на изнасилване, кръвосмешение, увреждане на плода и опасност за живота на майката, посочва АФП. /БТА", "date": "2018.10.15", "title": "\"Моето тяло, моите права\": жени от 28 страни в Европа подписаха манифест за правото на аборт"}
{"url": "https://www.dnevnik.bg/razvlechenie/2018/10/15/3327247_zapochna_vtoro_nivo_v_igrata_purviiat_chovek/", "text": "Започна второто ниво в  играта \"Първият човек \". От днес до края на седмицата може да отговорите на въпроса и при верен отговор да се включите в жребия за наградите от филма, който тръгна по кината на 12 октомври. Ако сте дали верен отговор в първо ниво, името ви вече участва и може да увеличите шансовете си, като отговорите и на  втория въпрос . Ако сте пропуснали да се включите, имате шанс да го направите до полунощ в неделя, 21 октомври. Участниците, отговорили вярно и на двата въпроса, ще бъдат включени в списъка за жребия два пъти и имат двойно по-големи шансове за награда. На 22 октомври, след края на играта, ще бъдат изтеглени десетима от отговорилите правилно, които ще получат по един двоен билет за прожекция на филма \"Първият човек\". Подробности за правилата и условията за участие може да откриете  тук . За интересни новини и информация около филма на режисьора Деймиън Шазъл с участието на Райън Гослинг в ролята на първия човек на Луната Нийл Армстронг следете \"Дневник\".", "date": "2018.10.15", "title": "Започна второ ниво в играта \"Първият човек\""}
{"url": "https://www.dnevnik.bg/bulgaria/2018/10/15/3327333_jandarmeriia_obsadi_gulubovo_zaradi_ataka_sreshtu/", "text": "Части на жандармерията са изпратени в Гълъбово заради инцидент вчера следобед, при който е бил обсаден от роми полицейският участък в града, съобщи Би Ти Ви. Градът е под обсада, на всички входове и изходи има полицаи, допълва БНТ. Дотук се стигнало, след като окобо 14.30 часа патрул на полицията реагирал на сигнал за силна музика от ромския квартал на Гълъбово, уточняват от МВР. Полицаите установили, че музиката идва от инсталирана подвижна тонколона. При последвало полицейско разпореждане за спиране на музиката и представяне на документи за самоличност, събралите се не само отказали категорично, но и започнали да се държат агресивно и арогантно – хвърляли камъни, заканвали се. На място били изпратени допълнително сили на реда. Установени и задържани са инициаторите - петима местни жители - трима от които осъждани, се казва в съобщението на МВР Според Би Ти Ви след задържането на най-агресивните участници в спора сградата на местната полиция било обсадено от роми, които носели брадви, мотики и столове. Спешно били извикани части на жандармерията от Пловдив, които овладели ситуацията. От МВР не съобщават за подобно развитие на ситуацията.", "date": "2018.10.15", "title": "Жандармерия обсади Гълъбово заради атака срещу полицаи (обновена)"}
{"url": "https://www.dnevnik.bg/photos/2018/10/15/3327275_fotogaleriia_az_da_ne_padam_za_pruv_put_ot_lunata_i/", "text": "Подборът на редакцията сред най-духовитите комикси. Автор: penetrating", "date": "2018.10.15", "title": "Фотогалерия: Аз да не падам за пръв път от Луната и още комикси"}
{"url": "https://www.dnevnik.bg/ot_vas/novini_ot_vas/2018/10/15/3327024_tikven_sviat/", "text": "От 11 до 14 октомври община Севлиево провежда традиционния Празник на тиквата. За пръв път градът провежда Празник на тиквата през 2006 г., а през 2008 г. марката \"Севлиевска тиква\" е патентована и става интелектуална собственост на Севлиево. Севлиево и регионът, традиционно е известен с производството на тикви и това е причината именно тук да се провежда този празник. Градът вече шеговито се нарича \"Тиквенбург\".", "date": "2018.10.15", "title": "Тиквен свят"}
{"url": "https://www.dnevnik.bg/sviat/2018/10/15/3327334_putin_veroiatno_e_zamesen_v_ubiistva_predpoloji_trump/", "text": "Руският президент Владимир Путин \"вероятно\" е замесен в политически убийства и случаи на отравяне, предположи американският президент Доналд Тръмп. В интервю за американската телевизия  Си Би Ес  той коментира и много други теми като  отношенията с Европейския съюз  и  собствената си администрация . За Путин обаче, макар да допусна, че Путин може да има отговорност, той побърза да добави: \"Но разчитам на тях, че не се случва в нашата страна.\" На коментара на журналистката Лесли Стал, че никога не казва \"нищо остро\" за Путин публично, Тръмп отвръща: \"Така ли? Аз бях този, който даде на Украйна настъпателни и противотанкови оръжия. Не (предишния президент Барак) Обама. Знаете ли какво изпрати той? Възглавници и одеяла.\" А Обама е човекът, оставил Русия да вземе част от Украйна, опита да продължи Тръмп. В отговор Стал му обясни, че става дума за отношението му лично към Владимир Путин, но Тръмп настоя, че всъщност е \"много твърд\" с руския си колега, и повтори, че е бил твърд и на срещата на четири очи в Хелзинки. Попитан дали е съгласен, че \"Владимир Путин е замесен в убийства (и) отравяния\", той каза: \"Вероятно е (замесен), да. Вероятно.\" Помолен да уточни, той се съгласи, че \"не бива да правят\" такива неща, вероятно имайки предвид Русия. Тръмп потвърди и че Русия според него се е намесила в изборите за президент през 2016 г. \"Но мисля, че Китай също се е месил.\" В отговор на обвинението, че така отклонява темата от \"руското разследване\", той добави: \"Казвам Русия, но казвам и Китай... Наистина ли мислите, че бих звъннал на Русия, за да ми помогне на избори? Стига. Изобщо не биха могли да ми помогнат. Да звънна на Русия. Толкова е нелепо.\"", "date": "2018.10.15", "title": "Путин \"вероятно\" е замесен в убийства, предположи Тръмп"}
{"url": "https://www.dnevnik.bg/sviat/2018/10/15/3327348_zelenite_i_konservatorite_uveliha_podkrepata_si_na/", "text": "Зелените значително увеличават своята подкрепа, а опозиционните консерватори излизат като първа политическа сила, показват частични резултати от парламентарните избори в Люксембург, предаде ДПА. Зелените, които участват в управляващата трипартийна коалиция, печелят 15 процента от гласовете - с 5 пункта повече, отколкото на предишните избори. Християнсоциалната народна партия също увеличава подкрепата си с 5 пункта и се нарежда на първо място с 28 процента от гласовете. Другите две партии от управляващата коалиция губят подкрепа: Люксембургската социалистическа работническа партия пада с 5 пункта до 15.7 процента, а Демократическата партия на премиера Ксавие Бетел получава 16 процента, което е спад с 2 пункта. /БТА", "date": "2018.10.15", "title": "Зелените и консерваторите увеличиха подкрепата си на изборите в Люксембург"}
{"url": "https://www.dnevnik.bg/razvlechenie/2018/10/15/3327350_nikol_kidman_se_preobraziava_drastichno_v_noviia_si/", "text": "Холивудската звезда Никол Кидман представи най-новия си филм Destroyer от режисьорката Карин Кусама по време на Лондонския филмов фестивал. За ролята на полицейски детектив с болезнена история тя се преобразява драстично, разказва \"Ройтерс\". Носителката на \"Оскар\" заменя красивите си руси къдрици с къса коса и грубоват вид, за да се превъплъти в Ерин Бел - детектив, чието минало продължава да я преследва години след като успява под прикритие да се внедри в криминална организация в операция с опустошителни последици. \"Просто я усетих и открих тъга и ме заболя за нея\", коментира Кидман в неделя по време на представянето на филма в Лондон. \"Стори ми се, че има безпокойство и обърканост в нейния гняв, каквито не съм виждала на екрана, особено в образ на жена\", допълва тя. Режисьорката Карин Кусама описва героинята Бел като \"много сложен човек\", който се бори с голяма доза разкаяние, вина и срам. На екипа от фризьори и гримьори, които работят заедно по трансформацията на Кидман, Кусама дава следните насоки: \"Говорихме много за последиците от прекомерното излагане на слънце, липсата на сън, прекомерната употреба на алкохол и лошо хранене и така стигнахме до една доста крайна версия на цялата тази липса на грижа за себе си.\" 51-годишната актриса не за пръв път променя драстично външния си вид за целите на киното. Така е и с ролята на Вирджиния Улф в \"Часовете\" (The Hours), за която печели \"Оскар\". Засега критиката приема добре изпълнението й в Destroyer и описва присъствието й като \"почти неузнаваемо\". \"Начинът, по който изглеждам и се държа във филма, е резултат от много драма\", казва още Кидман и допълва: \"Това е красотата на киното - използваш визията, без да е необходимо винаги да използваш думите.\"", "date": "2018.10.15", "title": "Никол Кидман се преобразява драстично в новия си филм Destroyer"}
{"url": "https://www.dnevnik.bg/sport/2018/10/15/3327361_futbolnite_nacionali_opredeliha_dvuboia_s_norvegiia/", "text": "Като финал, така футболните национали определиха гостуването на Норвегия във вторник в мач от Лигата на нациите. Дотук националният отбор  има три победи  и е с пълен актив от девет точки, като води в група 3 на Дивизия С на турнира. Във вторник от 21.45 часа на стадион \"Улеваал\" в Осло съставът се изправя срещу Норвегия, като този мач може да гарантира първото място на отбора на Петър Хубчев. \"За нас този мач е като финал. Норвегия е много здрав физически отбор и затова трябва да им отговорим подобаващо, този мач ще бъде джаскане. Всяка победа ни носи самочувствие, досега имаме три, но се надявам да направим четири от четири\", каза защитникът Николай Бодуров. Един от основните играчи в  националния тим  изрази учудването си, че Норвегия победи Словения преди няколко дни. \"Изненадам съм, тъй ако смятам, че словенците са добър отбор. Не знам Словения защо губи всички мачове. Спорно е кой е по-добър от Норвегия и Словения, след нас, естествено\", добави защитникът. Халфът Симеон Славчев обясни, че пред отбора не е поставяна задача за гостуването в Норвегия. Според него е важно тимът да се представи, както срещу Кипър преди няколко дни. \"Най-важно е поведението, да сме задружни като семейство. Ако това се случи, то феновете ще го видят и ще идват на стадиона. В националния отбор никога не е спокойно, а и сега е моментът, в който идва напрежение заради трите ни победи. Това обаче не ни плаши\", каза още Славчев. Българският отбор може да си осигури първо място в група 3 два кръга преди края. Това ще се случи, ако съставът, воден от Петър Хубчев, победи като гост в Осло, а в същото време Кипър не успее да победи Словения като гост. В случай че Кипър победи в Любляна, в последните си два мача България ще се нуждае от само една точка.", "date": "2018.10.15", "title": "Футболните национали определиха двубоя с Норвегия като финал"}
{"url": "https://www.dnevnik.bg/sviat/2018/10/15/3327357_kompaniiata_siurs_niakoga_ikona_v_turgoviiata_na/", "text": "Компанията \"Сиърс\" (Sears), някогашната икона в търговията, е подала молба за защита от кредитори по силата на член 11 от Закона за фалитите в САЩ под натиска на огромния си дълг и тежките загуби, предаде \"Асошиейтед прес\". \"Сиърс\" някога определяше пейзажа на търговията на дребно в Америка, но сега големият въпрос е дали компанията може да бъде жизнеспособна, или ще бъде принудена да излезе от бизнеса, затваряйки последната глава в историята на това емблематично име, създадено преди повече от век. Компанията, която започва дейността си като каталог за търговия по поръчки по пощата през 80-те години на XIX век, бавно западаше, тъй като изоставаше далеч от другите играчи на пазара и е натрупала през годините огромни загуби. Операторът на магазините \"Сиърс\" (Sears) и \"Кеймарт\" (Kmart) е част от компаниите, влезли в нарастващ списък на търговците на дребно, които са обявили несъстоятелност или са ликвидирани през последните няколко години в условията на силно конкурентен климат, отбеляза АП. \"Това е компания, която през 50-те години на миналия век стоеше като колос над американския пазар на дребно\", каза Крейг Джонсън, президент на консултантската компания \"Кастъмър гроут партнърс\" (Customer Partners Growth Partners). \"Надяваме се, че новият по-малък нов \"Сиърс\" ще бъде по-здрав\", допълни Джонсън. Компанията \"Сиърс\" (Sears, Roebuck & Company) е верига от универсални магазини, създадена от Ричард Сиърс и Алван Рубък в края на XIX век с централен офис днес в Хофман Истейтс, щата Илинойс. Работи в САЩ, Канада и Мексико. /БТА", "date": "2018.10.15", "title": "Компанията \"Сиърс\", някога икона в търговията на дребно в САЩ, обяви фалит"}
{"url": "https://www.dnevnik.bg/bulgaria/2018/10/15/3327370_premierut_i_ministrite_da_sprat_s_komentarite_za/", "text": "Призовавам и премиера, и министрите, и народните представители да запазят радиомълчание, докато тече работата на междуведомствената комисия. Нека покажем, че сме цивилизована държава и прозрачност, обективност и равнопоставеност не са празни приказки.\" Така, използвайки термин от авиацията, президентът Румен Радев коментира днес пред журналисти вървящата към финал процедура за избор на нов самолет на армията. Държавният глава направи коментара след приемането на почетния караул по случай Празника на авиацията и Българските военновъздушни сили, предаде агенция \"Фокус\". По-рано днес по \"Нова телевизия\"  военният министър Красимир Каракачанов каза , че финалният доклад на междуведомствената комисия, която разглежда офертите за нов самолет, ще се забави с около десетина дни. В началото на месеца в Министерството на отбраната  бяха отворени четири предложения  от три държави в процедурата за покупка на нов изтребител за армията. САЩ предлагат  нови F-16  и нови F-18, Швеция -  нов \"Грипен\"  (Gripen), а от Италия е постъпило предложение за употребявани \"Юрофайтър\".", "date": "2018.10.15", "title": "Премиерът и министрите да спрат с коментарите за новите самолети, поиска президентът"}
{"url": "https://www.dnevnik.bg/sviat/2018/10/15/3327368_megan_markul_e_bremenna_i_shte_rodi_prez_proletta/", "text": "Херцогинята на Съсекс Меган е бременна няколко месеца след сватбата си с принц Хари тази пролет. Това съобщиха от  двореца Кенсингтън  в \"Туитър\". \"Техни кралски височества хергоцът и херцогинята на Съсекс с радост съобщават, че херцогинята на Съсекс очаква бебе през пролетта на 2019 г.\", гласи публикацията в \"Туитър\". Новината се съобщава, докато Меган и Хари са на обиколка в Австралия - първата им, откакто  се ожениха в средата на май . Меган и Хари \"оценяват цялата подкрепа, която получиха от хора по целия свят от сватбата си през май, и с удоволствие споделят тази щастлива новина\". Детето на Меган и Хари ще бъде седмо по линията за наследяване на трона.", "date": "2018.10.15", "title": "Меган Маркъл е бременна и ще роди през пролетта"}
{"url": "https://www.dnevnik.bg/na_put/2018/10/10/3318980_fotogaleriia_kudeto_isihastite_sa_turseli_edinenie_s/", "text": "Районът на Мадара и Шумен се свързва от повечето хора с крепостта и паметника над Шумен и Мадарския конник. По--малко популярни за посещение са скалните манастири в скалите на мадарското и шуменското плато. Вероятно защото изискват усилия, за да бъдат достигнати, докато до другите обекти води асфалтиран път. В кадър е скалният венец над село Хан Крум. Към скалите отвеждат два черни пътя, които обаче сега са преградени от телените мрежи на собствениците на орехови дървета.", "date": "2018.10.15", "title": "Фотогалерия: Където исихастите са търсели единение с Бог"}
{"url": "https://www.dnevnik.bg/skorost/2018/10/15/3327376_avtosalonut_v_parij_ostava_nai-poseteniia_v_sveta/", "text": "Автосалонът в Париж остава най-посетеният в света и след тазгодишното издание.  Въпреки липсата на 16 автомобилни марки , сред които гиганти, като \"Фолксваген\", \"Форд\", \"Опел\" и т.н., през залите на изложбения център са минали над 1 млн. посетители. През 2016 година обаче бяха продадени 1.07 млн. билета, което беше спад с 14% спрямо 2014-та. По последни данни автомобилното изложение във Франкфурт, което се редува с Париж с домакинствата през есента, е било посетено от 810 хиляди души през 2017 година. Автосалонът в Женева през март пък е привлякъл 660 хиляди посетители. Тази година автосалонът в Париж се проведе за 84 път, като отбеляза и 120 години от първото си издание. За да компенсира липсата на автомобилни марки, неговото ръководство събра в една от палатите мотоциклети, каквито досега на изложението не се показваха. Следващото издание на автосалона ще е през есента на 2020 година.", "date": "2018.10.15", "title": "Автосалонът в Париж остава най-посетеният в света"}
{"url": "https://www.dnevnik.bg/sviat/2018/10/15/3327375_koi_gubi_v_bavariia_i_kakvo_oznachavat_izborite_za/", "text": "Кой загуби на изборите в германската провинция Бавария? Снощи канцлерът Ангела Меркел не взе думата, пише в. \"Фигаро\" и добавя, че тя никога не коментира резултатите  от регионални избори , въпреки че баварските имаха по-голямо значение от останалите. На изборите беше заложена съдбата на Християнсоциалния съюз (ХСС), а заедно с нея и балансът на управляващата коалицията с Християндемократическия съюз (ХДС) на канцлера. Тъй като ХСС е само баварска партия, тя не може да си позволи да губи позиции в провинцията. Но току-що понесе историческо поражение, получавайки по неокончателни данни само 37.3 на сто от местата, което означава загуба на десет пункта. ХСС, горда с непрекъснатите си победи от над пет десетилетия, обвини Берлин и централното правителство, че са повлияли негативно на кампанията ѝ, и хвърли вината върху миграционната политика на Берлин, която засегна преди всичко граничната провинция Бавария. Следващите избори ХСС загуби абсолютното си мнозинство, пометена от устрема на Зелените и на крайната десница, пише френският в. \"Монд\". На тези избори Зелените са големите победители, печелейки 17.8 на сто, близо два пъти повече от другите съюзници на Меркел - Германската социалдемократическа партия (ГСДП), получила 9.5 на сто. Тези резултати изобщо не успокояват германския канцлер, особено ако се има предвид, че на 28 октомври нейната ХДС също се явява на избори в провинция Хесен, където управлява в коалиция със Зелените. Резултатите от изборите в тези две провинции \"ще окажат влияние на националната политика и като следствие - на репутацията на канцлера\", предупреди в петък председателят на Бундестага Волфганг Шойбле. През декември самата Ангела Меркел ще се яви на избори, за да остане начело на ХДС. Те преживя трудна политическа година вследствие на решението си от 2015 г. да допусне в Германия над 1 млн. търсещи убежище, коментира в. \"Монд\". Глътка въздух Резултатите от баварските избори означават, че Християнсоциалният съюз  ще трябва да управлява в коалиция - за втори път от 1962 г. , отбелязва френският в. \"Еко\". Премиерът на Бавария Маркус Зьодер обяви вчера намерението си да се коалира с независимите консерватори от \"Свободните избиратели\". Правителството на Зьодер може да реши да накара националната коалиция да плати цената, втвърдявайки позициите си на федерално равнище. Това вече пролича в петък: вместо Меркел, както е по традиция, на заключителния предизборен митинг на ХСС беше поканен австрийският канцлер Себастиан Курц, известен с твърдата си линия срещу миграцията, отбелязва в. \"Еко\". Възможно е вътрешният министър Хорст Зеехофер да стане изкупителна жертва за провала на баварските консерватори, но оттеглянето на този отявлен противник на Меркел ще ѝ даде само глътка въздух - още повече че провалът на социалдемократите може да ги накара да се оттеглят от коалицията.", "date": "2018.10.15", "title": "Кой губи в Бавария и какво означават изборите за Меркел, пишат френски медии"}
{"url": "https://www.dnevnik.bg/biznes/2018/10/15/3327378_za_mesec_stokite_sa_poskupnali_s_03/", "text": "През септември инфлацията е 0.3%, отчита Националният статистически институт. Спрямо година по-рано животът е поскъпнал с 3.6%. В най-голяма степен месечното поскъпване се дължи на цените в сектора на храните и безалкохолните напитки - с 1.5%, и образованието - с 1.8%. Сред храните през месеца най-много поскъпват доматите - с 31%, хлябът - с 4.6%, пресните зеленчуци - тиквички, зелен фасул, патладжани - с 6.6% средно. В това време е паднала цената на ябълките - с 11.5%, на виното - с 0.2%, на гроздето - със 7.9%, на прясната и охладена риба - с 0.3%. При нехранителните стоки са се вдигнали цените на кината и театрите - с 4.4%, на книгите - с 4.7%, на дървата за огрев - с 1.8%, на масовия бензин А 95Н - с 1.1% Поевтинели през месеца са обувките - с 1.1%, цените на хотелите - със 17%, на самолетните билети - с 5%, на телевизорите - с 3.5%.", "date": "2018.10.15", "title": "За месец стоките са поскъпнали с 0.3%"}
{"url": "https://www.dnevnik.bg/zdrave/2018/10/15/3327388_griput_idva_prez_noemvri_zaiavi_d-r_angel_kunchev/", "text": "Грипът тази година ще е класически и ще ни атакува през ноември. Това коментира държавният здравен инспектор д-р Ангел Кунчев в ефира на Би Ти Ви. \"Това значи класическата изявена картина с остро начало - силна отпадналост, подчертано главоболие, трудно повлияващата се температура. Става дума най-вече за щама \"Мичиган\", каза той. По думите му той е най-нов и хората нямат изграден имунитет. Д-р Кунчев акцентира, че още не може да се каже кой щам ще има превес, защото в Северното полукълбо грипът не е дошъл и се съди само по грипната активност в южното. Първите щамове очаквам да започнем да изолираме още в края на този месец или началото на ноември, обяви докторът. \"Пукет\" е най-старият от всички, минал е два пъти през България и имунната ни система трябва да действа за разлика от възникналия през 2017 г. \"Колорадо\". Ако той вземе предимство пред А-щамовете, може да се срещнем с по-висока заболяваемост. Но пък и ваксините именно заради това станаха 4-валентни\", информира д-р Кунчев. \"Не повече от 2-3% доскоро се имунизираха у нас. Имаме уверения, че от следващата година ваксината става безплатна за хората над 65 години и именно тогава може да се постигнат 10-15%, от първите години на кампанията нямаме имунитет към щама \"Сингапур\". Сега е времето да се постави противогрипна ваксина\", обобщи д-р Кунчев.", "date": "2018.10.15", "title": "Грипът идва през ноември, заяви д-р Ангел Кунчев"}
{"url": "https://www.dnevnik.bg/razvlechenie/2018/10/15/3327372_3d_maping_na_bulgarski_artisti_vze_nagrada_ot/", "text": "Спектакълът \"Потокът\" (The Flow) за връзката между човека и технологията преобрази емблематичната телевизионна кула в Берлин и донесе на своите автори първа награда в категорията \"Нека създадем по-добро бъдеще\" на големия Фестивал за светлинно изкуство в германската столица, съобщиха от българския екип. Българското 3D мапинг шоу на фирмата MP-Studio бе избрано с вот на публиката след финал, на който бяха класирани още 18 продукции от 7 държави. Това е трета награда, която артистите взимат през последните години на фестивала. Първата получават през 2015 г. за преобразяването на Бранденбургската врата, а година по-късно отново за спектакъл, проектиран за 368-метровата кула в Берлин. В дните между 5 и 14 октомври, когато се провежда Фестивал на светлините, българите преобразиха със свои 3D мапинг проекции Бранденбургската врата и Германския исторически музей. На първото място шоуто представи пътешествие из цялата планета с помощта на музика, изкуство, архитектура и природа от целия свят. На второто светлинният спектакъл бе посветен на седемдесетата годишнина от създаването на Израел и оцвети в светлина 300-годишната фасада на една от най-важните съществуващи барокови сграда в Берлин - Германския исторически музей. \"Фестивал на светлините\", Берлин, е един от най-известните фестивали за светлинно шоу в света. Традиционно той се провежда през октомври, като за 14-а поредна година превръща най-известните исторически забележителности, монументи, улици и площади в германската столица в огромна светлинна инсталация.", "date": "2018.10.15", "title": "3D мапинг на български артисти взе награда от Фестивала на светлините в Берлин"}
{"url": "https://www.dnevnik.bg/citat_na_deniia/2018/10/15/3327410_citat_na_denia_sreshtu_norvegiia_shte_e_djaskane_i/", "text": "Това заяви футболният национал  Николай Бодуров при отпътуването за мача с Норвегия  от четвъртия кръг в Лигата на нациите. България е начело след три победи и при успех с Осло ще си гарантира първото място. \"Мисля, че там ще са още по-агресивни, отколкото бяха тук. Играят директно, с дълги топки. Надявам се да им отговорим подобаващо и да ги изненадаме неприятно.\"", "date": "2018.10.15", "title": "Цитат на деня: Срещу Норвегия ще е джаскане и трябва да отговорим"}
{"url": "https://www.dnevnik.bg/biznes/2018/10/15/3327407_turgovskiia_registur_moje_da_spre_rabota_do_20_dni/", "text": "Търговският регистър може да спре работа до 20 дни, заради липса на достатъчно свободна памет в дисковете за съхранение на данни. Това се разбира от решение на Агенцията по вписванията да обяви обществена поръчка за 190 хил. лева за \"надграждане на съществуващите дискови масиви за съхранение на данни\" със 120 терабайта. Поради спешността на поръчката, от агенцията са изпратили покана за директно договаряне със \"Сиенсис\" АД \"Ссарм\" ЕООД, \"Парафлоу Комуникейшънс\"ООД и \"Телелинк бизнес сървисис\" ЕАД, се вижда от обявлението за поръчката от 12 октомври. Търговският регистър функционира от 2008 г. и съдържа цялата информация за търговските фирми, фондациите, сдруженията и учредените залози. Той претърпя срив на 10 август,.  като 18 дни нито една от функциите му не работеше . След това те поетапно започнаха да бъдат възстановявани. Сривът бе обяснен първоначално с технически причини, като той доведе до оставката на  шефа на агенцията - Зорница Даскалова . В момента се рабори по надграждането на Търговския и Имотния регистър, към Агенцията по вписанията, като ежедневно се правят архивни и резервни копия на информацията. В ИЦ /Информационен център/ и РИЦ /Резервен информационен център/, има съответно по 30 и 20 терабайта свободна памет, която според обявлението на поръчката е \"крайно недосатъчна\", защото всеки ден тя намалява с по 1.5 терабайта. В случая е необходимо специално да се подчертае, че спешната потребност от допълнително дисково пространство не е резултат от действия и бездействия на възложителя и не може да му бъде вменено във вина\" се казва в решението за поръчката. В него се твърди, че към датата на срива от 10 август възложителят \"не е могъл и не е бил длъжен да знае, че такова събитие от изключителен характер предстои, респективно, че същото ще наложи спешно възлагане на поръчка за осигуряване на допълнително дисково пространство\". ", "date": "2018.10.15", "title": "Търговският регистър може да спре работа до 20 дни заради липса на памет"}
{"url": "https://www.dnevnik.bg/sport/2018/10/15/3327391_hamiltun_predlaga_promiana_vuv_formula_1_s_cel/", "text": "Световният шампион във  Формула 1  Люис Хамилтън смята, че спортът се нуждае от промяна на формата, за да бъде по-интересен за зрителите. Британецът коментира евентуални промени в правилата, като според него трябва да има \"суперуикенди\". Според пилота на \"Мерцедес\" до голяма степен Формула 1 е станала \"прекалено предвидима\", защото всеки уикенд се провежда по един и същ начин. Наскоро спортният директор на \"Либърти медиа\" Рос Браун обяви, че се обсъжда промяна във формата на квалификациите. Собствениците на спорта смятат да увеличат сегментите от три на четири, но много пилоти не са съгласни. \"Мисля, че една от най-важните промени трябва да бъде да се спре тази монотонност. В момента имаме едни и същи четири дни за 21 уикенда през сезона, което омръзва на хората. Формула 1 трябва да бъде динамична, особено на някои писти. Ако въведем суперуикенд, където състезанието да е различно, ще е супер\", каза Хамилтън. Четирикратният шампион смята, че на някои писти състезанията са скучни. При това не само за зрителите, а и за пилотите. Идеите, които Хамилтън загатна, са обърната стартова решетка или две къси състезания. \"Помня, че когато гледах Формула 1 по телевизията, ми се е случвало да заспя веднага след старта. Убеден съм, че и сега има хора, които заспиват и си навиват часовника да ги събуди точно преди финала\", добави британският пилот. В последните две години правилата на Формула 1 бяха променени, а болидите от ново поколение подобриха рекордите на голяма част от пистите. Въпреки това според Хамилтън атрактивността на самите състезания не се е повишила. \"За нас е забавление да сме в кокпита. Колите са много бързи, може би най-добрите, които някога съм управлявал. Въпреки това понякога състезанията си остават скучни\", каза още световният шампион. Хамилтън е много близо до  спечелването на петата си световна титла . Той води с 67 точки пред Себастиан Фетел (\"Ферари\") четири кръга преди края на сезона. През уикенда предстои състезанието за Гран при на САЩ на пистата в Остин, като Хамилтън има шанс да стане шампион още в Тексас.", "date": "2018.10.15", "title": "Хамилтън предлага промяна във Формула 1 за разчупване на монотонността"}
{"url": "https://www.dnevnik.bg/bulgaria/2018/10/15/3327409_detailite_praviat_intervjuto_za_rabota_uspeshno/", "text": "Интервюто за работа обикновено е форма на стрес. Всички познаваме чувството да седнем на стола срещу евентуалния ни бъдещ работодател и да трябва да отговаряме на един куп въпроси, при това така, че да го спечелим. Понякога обаче притеснението или спецификата на самото интервю пречат да се отпуснем и да убедим интервюиращия, че ние сме човека, когото търси, а точно обратното. Ето обаче няколко неща, които биха ви помогнали, докато седите на \"горещия стол\", борейки се за  мечтаната работа : Усмивката винаги помага! Дори понякога да не го усещаме, приветливата усмивка отключва много врати. Независимо колко се притеснявате, гледайте да показвате, че сте ведър и положителен човек. Освен добри професионални умения всеки работодател търси хора, с които се работи лесно и изглеждат отзивчиви. По време на интервюто  не само вие ще говорите . Именно затова, когато интервюиращият говори или ви задава някой въпрос, гледайте и слушайте внимателно и с интерес. Важно е да покажете колко ви интересува работата и колко сериозно се отнасяте към нея, защото това го знаете само вие, а не и стоящият срещу вас. Когато ви зададат логически въпрос или някакъв казус, винаги се опитвайте да дадете отговор и да търсите решения. Не се отказвайте и не казвайте \"не знам\" или \"не мога\". Точно това работодателят не иска да чуе и ще бъде сериозна грешка, ако го направите. По-добре да дадете грешен отговор, отколкото да не дадете никакъв. Подгответе не само добро  CV и мотивационно писмо , но и се спазвайте съветите от по-горе, за да бъдете максимално спокойни по време на интервюто. Готови сте. Кандидатствайте по някоя от актуалните топ обяви на  Karieri.bg : търси  Вътрешен одитор на системи за управление на качеството  търси  PHP програмист  търси  Communication for Partnerships Officer (NO-1), Sofia, Bulgaria  търси  Мениджър на финансов център  търси  Tender Procurement Specialist  търси  C#/.NET Developer", "date": "2018.10.15", "title": "Детайлите правят интервюто за работа успешно"}
{"url": "https://www.dnevnik.bg/sviat/2018/10/15/3327414_osnovniiat_granichen_punkt_mejdu_siriia_i_iordaniia_be/", "text": "Граничният пункт Насиб между Йордания и Сирия бе отворен отново днес, предаде \"Ройтерс\". Пунктът бе отворен в 8 ч. сутринта (и българско време), заяви пред агенцията йордански граничен служител. Той отбеляза, че за момента все още няма движение през него. Йорданската информационна агенция \"Петра\" съобщи днес рано сутринта, че Йордания и Сирия са се споразумели да отворят границата въпреки първоначалните твърдения на двете страни, че това ще се случи на по-късен етап. Сирийското правителство си върна контрола над района около Насиб по време на офанзива срещу бунтовниците през юли. Със затварянето на пункта през 2015 г. бе прекъснат основен маршрут на стотици тирове, които всеки ден превозваха стоки от Турция и Ливан за страните от Персийския залив и обратно. По този начин единствената действаща граница на Сирия, на която имаше функциониращи ГКПП, остана тази с Ливан, припомня \"Ройтерс\". Сирийската държавна телевизия излъчи кадри от сирийската страна на границата, на които се виждаха само няколко автомобила. Според държавната агенция САНА логистичната подготовка за отварянето на ГКПП Насиб е завършена. \"Йорданските граждани могат да влизат в Сирия с кола или пеша. Йордански стоки могат да бъдат внасяни в Сирия съгласно йорданско-сирийското споразумение\", съобщи агенция \"Петра\". Според нея обаче желаещите да влязат в Йордания сирийски граждани първо трябва да минат през специална проверка от йорданските власти поради съображения за сигурност. /БТА", "date": "2018.10.15", "title": "Основният граничен пункт между Сирия и Йордания бе отворен за пръв път от 3 години"}
{"url": "https://www.dnevnik.bg/ot_vas/novini_ot_vas/2018/10/15/3327362_krepost_cherven/", "text": "Чѐрвен е средновековен български град, намиращ се на 55 km южно от град Русе. Напълно запазена е крепостна кула от 14 век, която се е превърнала в символ на селището.", "date": "2018.10.15", "title": "Крепост Червен"}
{"url": "https://www.dnevnik.bg/evropa/evropeiski_parlament/2018/10/15/3327326_bulgariia_moje_da_postrada_ot_silno_proevropeisko/", "text": "За България може да има негативни последици, ако на изборите за Европейски парламент догодина проевропейските партии се представят силно. Това заяви евродепутатът Светослав Малинов (ДСБ/Европейска народна партия) по време на дискусия на тема \"Към изборите за ЕП 2019: ще успеят ли европейските политически партии да адресират приоритетите на гражданите и техните идеи за Бъдещето на ЕС?\". Малинов отбеляза, че трябва да се направи разграничение между евроскептици и антиевропейски сили. Антиевропейските са онези политически сили, които не искат ЕС да съществува или искат държавата им да го напусне. Такива са националистите като Найджъл Фараж, Марин льо Пен, Геерт Вилдерс. Евроскептиците са партии, които смятат, че ЕС трябва да продължи да съществува, но не и да се развива към повече интеграция, а дори е добре да се лиши от правомощия и тогава би бил по-полезен на гражданите. Групата на проевропейците защитава идеята за ЕС като безусловна облага, която трябва да се реформира към повече правомощия, повече бюджет, собствени приходи, повече европейски политики и намаляване на възможностите тези европейски политики да бъдат блокирани от националните правителства през съвета. Малинов представи сценарий, при който проевропейските сили ще имат над три четвърти мнозинство, а антиевропейските и евроскептичните ще получат не повече от 25%, тоест 525 най- малко проевропейци, не повече от 175 антиевропейски и евроскептични заедно. За България това би означавало четирима антиевропейци и евроскептици и 13 останали. Малинов отбеляза, че в момента не вижда антиевропейски български евродепутат, а има само двама евроскептици. Проевропейските по думите му включват християндемократи, либерали, зелени, част от трайната левица, а евроскептиците - вероятно поляци, някои от италианските нови управляващи (Матео Салвини, който заяви, че не е против ЕС и че съюзът трябва да се реформира). По време на кампанията този сблъсък трябва да е много отчетлив, проевропейските сили трябва да заявят за каква Европа са, трябва да се заяви директно от проевропейското крило, че е за по-голям бюджет, за собствени приходи, за директно обявяване на бъдещето на Европа като по-интегриран съюз с по-силни европейски институции, отбеляза Малинов. Според него за България има много голяма заплаха от силно проевропейско мнозинство и силна проевропейска комисия. В този случай водещите реформи ще са в онези държави, които наричаме еврозона, голяма част ще се реформира в посока на по-сплотен съюз и държави като България ще изостанат. Има голяма опасност, ако една такава прогноза се изпълни, една слаба и нереформирана България да изостане драстично от това ново образуващо се ядро, допълни евродепутатът. Вратата за нас е отворена, ние нямаме сили да преминем през нея, нещо, което е добро за Европа като цяло, със сигурност поне в началото ще ощетява България, каза още Малинов. Социална Европа Като разделителна линия между политическите партии и тенденции евродепутатът Георги Пирински (БСП; Група на Прогресивния алианс на социалистите и демократите) не сподели гледната точка на Малинов. За него основно разделение за разбирането каква е същината на ЕС върви по разделителната линия единен пазар, един пазарен съюз или един социален съюз, който не е подчинен на пазарните сили, в който според чл. 3 от основния договор за ЕС не се развива пазарна икономика, а социална пазарна икономика, в който политиката на ЕС има за цел осигуряването на пълна заетост, има икономическо, териториално и социално сближаване заедно със съхранение на природата, тоест търси се едно съчетаване между един пазар, който трябва да генерира стимули за растеж и все по-голяма заетост, и една цяла насока от политики, които не допускат свободната игра на пазарните сили да води до резултати, които сега доста сериозно се чувстват в ЕС - нарастващи неравенства във всяко отношение, стагниране на реалните заплати при много динамичен ръст на печалбите във финансовия и в нефинансовия сектор, орязани разходи за социална политика, бюджет, подчинен на парадигмата на орязванията. По думите на Пирински Европейската комисия е тежък длъжник на гражданите, защото не е представила цялостна стратегия за развитието на ЕС, подобна на съществуващата \"Европа 2020\". Според него председателят Жан-Клод Юнкер е подчинил политиката си на големите идеи и теми, които са преди всичко дигитален съюз, енергиен, капиталов, банков, но не и социален съюз. Пирински изтъкна, че в средата на този мандат социалистите са заявили, че прекратяват практиката на голямата коалиция в европарламента - договорката за разпределение на местата, за компромисни текстове, взаимно приемливи. Заради тази политика е станало ясно, че именно левите, социалистите губят своя различен облик, присъствие, действия. Едновременно с това прекратяване са се развили процеси на взаимодействие с европейската левица и с групата на Зелените по редица основни въпроси. Пирински изтъкна, че еврокомисията е нарушила задължението си да представи многогодишната финансова рамка до края на 2017 г. и го е направила през май 2018 г. Освен това не е станало ясно какви са акцентите в тази нова рамка – доминира разбирането, че има нови потребности (сигурност, тероризъм, миграция) и трябва да се отнеме от кохезионната политика и общата селскостопанска политика. Според евродепутата, ако има нови потребности, трябва да има нови ресурси, без да се орязват успешни досега политики. Липсата на стратегия от рода на \"Европа 2020\" се замества с призив да се приемем тази многогодишна рамка без яснота накъде води – а тя води до неглижиране на социални императиви за развитието на ЕС, допълни Пирински. Срещу регулациите Евродепутатът Ангел Джамбазки (ВМРО/Европейски консерватори и реформисти) също изтъкна, че тези избори ще бъдат много важни, защото ще бъдат вододел, дали ще продължи по този според него погрешен път на увеличаване на регулациите, на взимане на решения от хора, които не са избирани. \"ЕС трябва да бъде променен. И ние българите трябва да спрем да гледаме на него като на нещо външно. Ние сме европейци, ние сме част от този съюз, и трябва да имаме ясна позиция по процесите, които текат в него. Трябва да формулираме нашите национални позиции и да ги защитаваме\", подчерта той. Той отправи критики към общественото допитване за  смяната на времето  и даде като негативен пример ситуация, в която България избира зимното, а Румъния и Гърция – лятното часово време. Сигурно този въпрос е важен, но трябва да се изкажат лекари, психолози, а не да се предлага за допитване. Защо се прави то, защото Юнкер каза, че ще бъде близо до гражданите. Ние предложихме да бъде подложен на допитване въпросът за неравенството между Източна и Западна Европа, това е национален проблем само донякъде, на Запад държавите правят протекционизъм и рестрикции, посочи евродепутатът и даде за пример спора за превозвачите. Когато наши бизнеси дават добра цена на Запад, идва Макрон и казва - вие взимате хляба на френските работници, допълни Джамбазки. По думите му целта е, тъй като италианци, французи, германци не искат да карат камиони, да се попречи на дадени фирми да работят там и западните страни да вземат работниците. Не може еврокомисията да наказва държави, които не искат или искат да направят нещо на собствена територия, например да приемат определени лица, защото така било по квота, това не е разумно и ще породи съпротива, каза още евродепутатът. Той засегна и въпроса за общата европейска отбрана, която според него трябва да бъде предшествана от обща европейска отбранителна индустрия. Като изненадващ за него успех Джамбазки изтъкна българското европредседателство и по-конкретно темата за европейската интеграция на Македония. Българският национален интерес е да нямаме граница между Охрид и Черно море, трябва да подкрепяме нашите братя там, да се противопоставим на антибългарската пропаганда, която върви, настоя той. Ползите от ЕС Евродепутатът от ГЕРБ/ЕНП Ева Майдел заяви \"Европа не прави нищо сама, тя е каквото решим и направим ние\", а евроизборите ще определят не само състава на европейските институции за следващите пет години, а бъдещето на Европа за десетилетия напред. Според нея, ако проевопейските партии не покажат ползите от обединена Европа, съществува риск да има хора, които желаят Европа да се върне години назад в развитието си и които е се възползват от страховете на европейците, за да извлекат ползи, които не се притеснени да създават фалшиви новини. Майдел изтъкна, че ЕС не е съвършен, но е най-добрият инструмент за справяне с проблеми като миграцията и социалните неравенства. Тя подчерта, че нито една държава не може сама да спре тероризма, нито хората от Сирия и Африка, които искат да дойдат тук, нито една не може да направи свободно движение и търговия без визи, мита, квоти. Евродепутатът коментира, че България е около 40% по-богата от страните на Западните Балкани и това се дължи на членството в ЕС в голяма степен. За да не се върнем в миналото, трябва да се обединим всички проевропейски сили, допълни тя.", "date": "2018.10.15", "title": "България може да изостане при силно проевропейско мнозинство в Брюксел, смята Светослав Малинов"}
{"url": "https://www.dnevnik.bg/bulgaria/2018/10/15/3327440_antikorupcionniiat_fond_sezira_finansovata_inspekciia/", "text": "Антикорупционният фонд е сезирал Агенцията за държавна финансова инспекция за сериозни нередности при поемането на дългосрочен общински дълг от страна на община Стара Загора, съобщава организацията. Сумата е в размер на 6 млн. лв. Според правния екип на фонда е налице разминаване между посочването на вида на дълга и поемането му, обосновано като форсмажорно обстоятелство. На 8 август миналата година кметът на Стара Загора Живко Тодоров обявява, че общината е със запорирани сметки в размер на около 9 млн. лв. Запорът е следствие от окончателно загубено дело с изпълнител по обществена поръчка от 2013 г. по ремонтни работи в старозагорския квартал \"Железник\". На 17 август кметът отправя покана за публично обсъждане на намеренията за поемане на дългосрочен дълг в размер до 6.56 млн. лв. за финансиране и рефинансиране на текущи ремонти. Около 560 хил. лв. са за мостово финансиране на проекти по оперативна програма \"Региони в растеж\" през 2017 г. На следващата седмица е проведено публично обсъждане за приемане на дългосрочен общински дълг. Заложени са параметри - финансиране и рефинансиране на разходи за текущи ремонти на тротоари, асфалтиране на улици и благоустрояване на междублокови пространства на територията на община Стара Загора. Мотивите, посочени от кмета по време на обсъждането, са, че община Стара Загора следва да поеме дългосрочен дълг за ликвидиране на последствията от \"форсмажорни обстоятелства\" в размер на 6 млн. лв. Главният финансист на общината Цанка Ганева представя подробности за параметрите на дълга. Тя съобщава, че за ремонти на тротоари, асфалтиране на улици и благоустрояване на междублокови пространства общината дължи приблизително 2.5 млн. лв. за вече извършени ремонти, а такива за още 3.5 млн. лв. са възложени на изпълнители и ще бъдат завършени до края на 2017 г. В своето предложението кметът определя вида на дълга като \"дългосрочен дълг за предотвратяване и ликвидиране на последиците от форсмажорни обстоятелства, поет с договор за общински заем\". Под форсмажорни обстоятелства той има предвид запорирането на средствата по делото \"Железник\". Видно от мотивите в предложението на кмета до общинския съвет, основанието за вземане на дългосрочен дълг е финансирането и рефинансирането на разходи за извършени и възложени ремонти. Това са дейности, които могат да се квалифицират като извършване на капиталови разходи, което обаче предполага поемане на краткосрочен, а не дългосрочен общински дълг по смисъла на Закона за общинския дълг, посочва организацията. Неясно остава защо видът на дълга е квалифициран като \"дългосрочен дълг за предотвратяване и ликвидирането на последиците от форсмажорни обстоятелства\", се допълва в съобщението до медиите. Според фонда е налице обосновано съмнение за нарушаване на Закона за общинския дълг във връзка със Закона за публичните финанси при поемането на дългосрочен общински дълг в размер на 6 млн. лв. чрез банков заем. АДФИ от своя страна приема изводите на АКФ като основание за финансова инспекция в община Стара Загора. ", "date": "2018.10.15", "title": "Антикорупционният фонд сезира финансовата инспекция за заем на Стара Загора"}
{"url": "https://www.dnevnik.bg/sport/2018/10/15/3327416_lagerbak_za_pruv_put_ot_mnogo_vreme_bulgarskiiat_otbor/", "text": "Селекционерът на националния отбор по футбол на Норвегия Ларс Лагербак изтъкна огромното желание и хъс, с които българският състав играе. \"За момента се справят чудесно. Не съм виждал подобен хъс и желание за победа от много време в българска селекция. Работят здраво, разчитат на силния си колектив. Срещу Кипър и двата им гола бяха чудесни. Мога само да поздравя Петър Хубчев за добре свършената за момента работа\", каза той. Лагербак се изказа критично за поведението на българските играчи. Според него за отбора е характерно да бави времето, което по думите му не е спортсменско. \"Запознат съм с повечето футболисти на българския национален отбор. Държанието им е почти идентично с това на предишни поколения. Бавенето на играта е в ДНК-то на българите. Добри са в това и знаят как и колко да го правят. От една гледна точка е интригуващо за гледане, но със сигурност феърплеят остава на заден план\", заяви Лагербак. Той смята, че футболът се нуждае от прилагане на по-голяма строгост при умишлено бавене на игра от отборите. \"Неведнъж се е случвало, ако изоставаме в резултата, топки да бъдат хвърляни на игрището, дори тениски. Трябва да се направи нещо за решаването на този проблем. Чисто игрово време според мен е нужна стъпка за развитието на футбола. Ще имаме предвид и тази част от мача, който ни предстои, защото победата е задължителна.\" България гостува в Осло във вторник в опит да си осигури първото място в групата си в Лигата на нациите.", "date": "2018.10.15", "title": "Лагербак: За пръв път от много време българският отбор играе с такъв хъс"}
{"url": "https://www.dnevnik.bg/evropa/2018/10/15/3327458_shte_uspee_li_brjuksel_da_balansira_mejdu_dialoga_i/", "text": "Рим трябва да предаде на Европейската комисия  проектобюджета си за 2019 г.  днес. Това е високорисково упражнение за Брюксел, който изисква от Италия  да спазва правилата на ЕС , което обаче крие опасност да подсили още позициите на популисткото движение. Досега европейската изпълнителна власт, натоварена да следи за спазването на бюджетната дисциплина в еврозоната, винаги е предпочитала диалога с \"лошите ученици\" и никога не е санкционирала никого. Изискванията на Брюксел Основният  повод за безпокойство  на Европейската комисия е държавният дълг на Италия, който е 131% от брутния вътрешен продукт (БВП), а това означава, че съотношението му е най-високо в еврозоната след Гърция. Това е много над 60% от БВП - горния праг, определен от европейските правила, и над средното равнище на всички страни от еврозоната, което в момента е около 86.5% от БВП. Брюксел настоява Италия да намали разходите си и да свие бюджетния си дефицит, макар той да е под прословутия праг от 3% от БВП от 2015 г. През 2018 той би трябвало да бъде 1.7% според пролетните прогнози на Европейската комисия. На 3 октомври италианското правителство сложи на масата проектобюджет, предвиждащ бюджетен дефицит от 2.4% от БВП през 2019, после 2.1% през 2020 и 1.8% през 2021 г. Според Европейската комисия става дума за \"значително отклонение спрямо досегашното развитие\" на италианските държавни сметки и европейските препоръки. \"Италия не държи на думата си\", обвини председателят на Европейската комисия Жан-Клод Юнкер в интервю за в. \"Монд\" в петък. Бившето италианско правителство на лявоцентристки партии беше обещало бюджетен дефицит от 0.8% за 2019 г. Европейската изпълнителна власт поиска от Италия да направи \"структурни усилия\" (с други думи, да намали темпа на увеличение на разходите, което може да се изрази в реформи на трудовия пазар например или пък на пенсионната система) с 0.6% от БВП през 2019 г. Сегашното популистко правителство обаче реши да поеме точно по противоположния път и според проектобюджета то предвижда \"структурно влошаване\" с 0.8% на БВП. Следващите етапи След като получи италианския проектобюджет, както и тези на 18-те страни от еврозоната, Европейската комисия ще има една седмица, за да започне консултации с Рим в \"случай на тежко неспазване\" на правилата и две седмици, за да излезе с мнение. Ако то е отрицателно, европейската изпълнителна власт може да поиска от Италия да й представи ревизиран проектобюджет в най-кратък срок и във всички случаи най-късно до три седмици след обявяване на оценката на Брюксел. Ако Рим откаже да направи нов проектобюджет, може да бъде задействана \"процедура за прекомерен дефицит\", а тя пък на теория да доведе до финансови санкции. 30 ноември е крайният срок Европейската комисия да се произнесе по националните проектобюджети. Финансовите министри на 19-те страни от еврозоната, които ще се съберат на среща през декември, трябва да излязат с оценка по позицията на европейската изпълнителна власт. Законът на пазара е по-ефикасен от Брюксел? Еврокомисарят по икономическите и финансовите въпроси Пиер Московиси в миналото много пъти е заявявал, че \"правилата не са глупави\", те \"трябва да бъдат гъвкави и да се приспособяват към ситуациите\". И е факт, че всички \"лоши ученици\" досега са избягвали финансовите санкции, които могат да достигнат до 0.2% от националния БВП. Франция например в продължение на девет години имаше отклонения на бюджетния дефицит, превишавал определения лимит от 3% от БВП. Париж влезе в \"правия път\" едва през 2017 г. с бюджетен дефицит от 2.6% от БВП за първи път от 2007 г., когато той бе 2.7%. Франция изобщо не бе наказана за това. Същото стана с Испания и Португалия. През 2016 г. те избегнаха глоби, въпреки че бюджетните им дефицити бяха над определената рамка. Месеци преди европейските избори през май и в момент, когато популистките и евроскептичните партии набират силна подкрепа в много страни, комисията за пореден път трябва да прояви гъвкавост. Само че Рим би могъл да си подлее вода под натиска на пазарите, които в известен смисъл ще свършат работата на комисията: \"спредът\", който се следи много внимателно и представлява разликата между лихвите по италианските и германските 10-годишни държавни облигации, силно нарасна през последните дни. Италианското правителство очаква през следващите седмици оценките за кредитоспособността на страната на рейтинговите агенции Moody's и S&P. /БТА", "date": "2018.10.15", "title": "Ще успее ли Брюксел да балансира между диалога и натиска в поредния спор с Италия"}
{"url": "https://www.dnevnik.bg/biznes/2018/10/15/3327464_dji_pi_grup_se_otteglia_ot_spechelena_poruchka_na/", "text": "Строителната фирма \"Джи Пи груп\" се е отказала от обществена поръчка на Столичната община за ремонт на трамвайното трасе на линия 5 по бул. \"Цар Борис III\", съобщи днес кметът Йорданка Фандъкова пред журналисти. В поръчката за ремонта на линия 5 от Съдебната палата до Княжево \"Джи Пи груп\" участваше в консорциума \"Инфра груп 2018\" заедно с \"РВП Илиенци\", като той беше класиран на първо място с оферта за 45.7 млн. лева. Парите за изпълнението се отпускат по оперативна програма \"Региони в растеж\". В петък премиерът Бойко Борисов поиска от Агенция \"Пътна инфраструктура\"   да н амери форми \"още днес \"Джи Пи груп\" да се извади  от проектите с европейско и държавно финансиране\". Малко по-късно от фирмата съобщиха, че се отказват от  да бъдат строител на най-дългия в България тунел -  \"Железница\", който е част от магистрала \"Струма\". \"Процедурата все още не е приключила, като няма подписан договор. Вероятно за изпълнител ще бъде избран класираният на второ място\", каза Фандъкова. На второ място е класирано обединението \"София инфраструктура 2018\", в която влизат испанската фирма \"Марко Обра публика\" АД и \"Интегрирани строителни системи\", показва справка в Агенцията за обществени поръчки. Офертата на обедиението е за 47.5 млн. лева или с 1.4 млн. лева повече от класирания на първо място. От февруари 2017 г. собственик на \"Интегрирани строителни системи\" е Владимир Пилчев. Справка в Търговския регистър показва, че той участва като съдружник в \"Агрохолд инвест\" с Владимир Владимиров - Житенски - акционер в \"Джи пи холд\" - собственик на строителната фирма. Седалището на \"Агрохолд инвест\" е на адреса на \"Джи пи груп\" на бул. \"Черни връх\". Пилчев е и управител на дружеството \"Пи Ай\", което притежава сградата, в която се помещава строителната група. В началото на миналата седмицата  прокуратурата обяви, че е запорирала пари и е блокирала парични преводи  на стойност около 14 млн. евро на фирми и търговци около строителната фирма \"Джи Пи груп\" във връзка със сигнала на вицепремиера Томислав Дончев и сайта \"Биволъ\" за злоупотреба при разходване на евросредства.", "date": "2018.10.15", "title": "\"Джи Пи груп\" се оттегля от спечелена поръчка на Столичната община за 46 млн. лева"}
{"url": "https://www.dnevnik.bg/biznes/2018/10/15/3327465_malkite_firmi_veche_mogat_da_kandidatstvat_za_vaucheri/", "text": "От днес малки, средни и микропредприятия може да кандидатстват за ваучерната схема на стойност над 1.5 млн. лева за предоставяне на услуги за емитиране на ценни книжа на капиталовия пазар. Това заяви заместник-министърът на икономиката Лъчезар Борисов, цитиран от пресцентъра си. Той обяви началото на схемата съвместно с председателя на Комисията по енергетика в Народното събрание Делян Добрев, заместник-председателя на съвета на директорите на Българска фондова борса Васил Големански и Александър Минев изпълнителен директор на Изпълнителна агенция за насърчаване на малките и средни предприятия. Тъкмо агенцията ще администрира процеса и ще набира заявления за получаване на ваучер.  Лъчезар Борисов съобщи, че очакванията са да се възползват поне 30 компании, а стойността на предоставяния ваучер е 50 хил. лева, като това ще доведе до мобилизирането на допълнителни 15 млн. лева., или активиране на 10 пъти повече средства от вложения публичен ресурс. По думите му целта на схемата е мобилизация на капиталовия пазар и търсене на синергия с останалите инструменти на финансовия инженеринг, а основната задача е подкрепа на малките фирми при достъпа им до финансиране.  Преди да кандидатстват, фирмите трябва да проведат процедура за избор на изпълнител с публична покана по реда на Постановление на Министерския съвет 160 от 1 юли от 2016 г., с която да изберат борсов посредник и да подпишат с него договор. Компаниите имат срок девет месеца за набиране на капитала на борсата, като трябва да съберат поне 500 хил. лева, за да бъде процедурата обявена за успешна. Оценката за допустимост ще е със срок десет дни. Документи може да подават за срок от 24 месеца, като могат да участват малки, средни и микропредприятия. Ако схемата се развива успешно, има още 2.4 млн. лева, които ще бъдат отпуснати по същата схема. Според председателя на парламентарната енергийна комисия Делян Добрев още в началото на следващата година може да се отвори новата схема и по нея да бъдат отпуснати допълнителни петдесет ваучера. ", "date": "2018.10.15", "title": "Малките фирми вече могат да кандидатстват за ваучери за излизане на борсата"}
{"url": "https://www.dnevnik.bg/bulgaria/2018/10/15/3327467_bulgariia_niama_da_uchastva_v_evroviziia-2019_reshi_bnt/", "text": "Разходите за подготовката на българския участник в поредното издание на конкурса \"Евровизия\" значително надхвърлят разумните разходи, които обществената телевизия би могла да си позволи, а освен това държавите участнички си поделят и част от разходите за самото провеждане на конкурса. Това съобщи Българската национална телевизия, с което потвърди, че след 12 участия в международния конкурс за песен ще пропусне тазгодишното му издание с финал в Израел. В съобщението не се посочва каква е сумата, която не може БНТ да си позволи, както и колко голяма е българската вноска. В текста само се казва, че тази година разходите за самото провеждане на конкурса са 5.3 млн. евро. В Европейския съюз за радио и телевизия, който организира \"Евровизия\", членуват 73 компании от 56 държави в Европа, Северна Африка и Близкия изток, но всяка от тях индивидуално решава дали да участва. През последните години няколко държави решиха да пропуснат някое от изданията. Обяснението на БНТ за българското решение е, че то е \"част от мерките, които ръководството на телевизията предприе за оптимизиране на публичните разходи\". Напомня се също, че през последните две години БНТ не е плащала сама разходи и вноски, а е имала партньори - продуцентски компании или професионални екипи. От текста не се разбира дали тези партньори са се оттеглили за \"Евровизия 2019\" от финансирането на създаването и продуцирането на песен, сценичното представяне, производството на телевизионен клип и включване в събитията от програмата на конкурса. Въпреки непрекъснатите спорове за качеството на конкурса - като песни, модел за гласуване и разходи - \"Евровизия\" е най-гледаното телевизионно шоу в Европа със зрители в рамките на около 200 милиона души. България се включи в него през 2005 г. и през 2007 г. за пръв път българска песен (\"Вода\", представена от Елица Тодорова и Стоян Янкулов) попада сред водещите пет. През 2016 г. подкрепата за Поли Генова изкачва песента If Love Was a Crime до четвърто място, а през 2017 г. Beautiful Mess, изпълнена от Кристиян Костов, постига рекордното второ място. В края на 2015 г. България бе домакин на \"Детска Евровизия\", след като Италия по финансови причини се отказа от организирането на финала. Заради това от централния бюджет бяха отпуснати допълнителни до 3 млн. лева, а средства отпускат и общинските власти в София и други институции и компании. Финалът в София на 21 ноември е най-голямото телевизионно събитие от този тип, организирано в България, за което продуцентите от БНТ си сътрудничат с международен екип. Участват 17 държави, от които 5 от бившия СССР, 6 от Балканите плюс Италия, Холандия, Ирландия, Австралия, Сан Марино и Малта.", "date": "2018.10.15", "title": "България няма да участва в \"Евровизия 2019\", реши БНТ"}
{"url": "https://www.dnevnik.bg/sviat/2018/10/15/3327392_shest_sa_veche_jertvite_na_navodneniiata_v_jujna/", "text": "Най-малко шест души са загинали при наводненията в югозападния френски департамент Од, където през изминалата нощ за няколко часа паднаха валежи, отговарящи на нормите за няколко месеца, предаде \"Ройтерс\", като се позова на властите. Префектът на департамента Ален Терион каза, че на помощ на хората, останали блокирани от водите по покривите на къщите си, са изпратени шест хеликоптера, но лошото време затруднява спасителната операция. В нея участват около 250 пожарникари и 100 полицаи. Най-тежко са пострадали селата Конке сюр Орбиел и Вилярдонел, където на места нивото на водата е до прозорците на първите етажи. Проливните дъждове не са необичайни за Франция по това време на годината, но според метеоролози сега е възможно те да са били толкова обилни заради изключително топлата вода по крайбрежието на Средиземно море. Тази година е най-топлата във Франция от 1990, отбелязва \"Ройтерс\". /БТА", "date": "2018.10.15", "title": "Шест са вече жертвите на наводненията в Южна Франция"}
{"url": "https://www.dnevnik.bg/bulgaria/2018/10/15/3327475_demokratichna_bulgariia_nastoiava_za_spirane_na/", "text": "Сделката за \"Дупката\" във Варна е незаконосъобразна и трябва да бъде спряна. Сезирани са областният управител на Варна и окръжната прокуратура. Това обявиха на пресконференция съпредседателите на обединението \"Демократична България\" Атанас Атанасов, Христо Иванов и Владислав Панев. \"Ако сме нормална държава, за \"Дупката\" във Варна ще плати този, който има най-добра бизнес идея. Когато се реши проблемът с тези фалшиви сделки, \"Демократична България\" ще излезе с конкретно предложение\", заявиха те. \"Всички обстоятелства сочат, че се цели единствено огромна сума публични средства да бъдат предоставени на конкретно лице – Георги Гергов, а не да се реши реален проблем на градската среда и благоустройството на град Варна\", е позицията на \"Демократична България\". Според организация няма обяснение защо община Варна купува акции от търговско дружество, което в продължение на години генерира загуба, а не купува само терена, за който се твърди, че е \"дългогодишен проблем\" в центъра на града. \"Освен това по закон  подобни решения е нужно да се взимат с 2/3 мнозинство , което не се с случило\", съобщи Атанасов. \"Моделът \"Борисов\" има една основна цел - общите ни пари и европейските средства да бъдат управлявани еднолично от него, и той я осъществява. Случаят във Варна го доказва\", добави той. Позицията на \"Демократична България\" е, че оценката, по която е определена цената от над 43 млн. лева, се базира на прогнозно застрояване в нарушение на действащи нормативи и въображаема продажба на търговски обекти и паркоместа върху силно проблематичен терен без Подробен устройствен план (ПУП), без каквито и да било одобрени строителни книжа, дори без идеен проект. \"Няма правен анализ на имуществото на купуваното дружество \"ЦУМ – Варна\" АД и няма никаква яснота какво точно всъщност се купува\", съобщиха от организацията. Позицията на \"Демократична България\" е, че вместо да се дават 43 млн. лв., може да се финансира изработването на подробен устройствен план. Участниците в пресконференцията акцентираха, че проблемът с \"дупката\" е от 30 години, а главният архитект не е посочил \"много опции\" за нейното бъдеще. Хронологията на казуса Съпредседателят на \"Зелените\" Панев припомни хронологията на казуса. \"През 2002 вицепремиерът от Варна Николай Василев включи Пловдивския панаир за листване на миноритарен пакет на борсата. Срещу идеята се надигна \"народно опълчение\", водено от БСП, според което продажбата и на малък пакет е национално предателство. По-късно тройната коалиция прехвърли безплатно над 50% от панаира на Георги Гергов срещу апортни вноски на негови активи, оценени от оценители, назначени от тогавашния председател на Пловдивския окръжен съд Сотир Цацаров\", каза той. По думите му по това време шеф на борда на панаира е Корнелия Нинова. \"Така БСП за нула време изживява катарзиса от борба срещу продажбата на народната собственост (под 50%) до подаряването й на нейния виден функционер. Откакто Гергов управлява панаира, задълженията са скочили от 12 на 67 млн. лева. През повечето време панаирът трупа загуби и собственият му капитал намалява\", каза Панев. \"Гергов е типичен пример за бизнесмен, забогатял основно чрез сделки с държавата. И то такива, в които не е платил нито лев. Нито за панаира, нито за \"Дупката\". А сега и ще получи подарък в размер на 43 млн лева. Заради което правителството повишава данъци, такси и осигуровки с 2 млрд. лева само за няколко месеца. \"Дупката\" може да струва и повече от 42 млн лева. Обаче не виждам защо държавата трябва да я купува, а не се предложи на частни инвеститори. Или като е толкова сериозен актив, Гергов може да я листва не просто на БФБ, а даже на лондонската борса\", добави съпредседателят на \"Зелените\".  Развитието от последните дни На 5 октомври варненският общински съвет упълномощи кмета на града Иван Портних (ГЕРБ) да плати 43 млн. лв. на пловдивския бизнесмен Георги Гергов, за да купи от него т.нар. \"Дупка\" в центъра на града. Тя представлява нереализиран строеж на търговски център, започнат още през 1986 г., а по-късно станал собственост на Гергов. Главния архитект на Варна Виктор Бузев мотивира внесеното предложение с това, че ако община Варна не придобие изцяло собствеността върху \"Дупката\", има риск там да се появи \"чудовище\" - пететажен търговски център. По думите му, след като стане общинска собственост, теренът на т.нар. \"Дупка\" трябва да се превърне в площад над подземен паркинг на четири нива с паметник на братята Кирил и Методий и техните ученици. \"Всичко това, разбира се, може да стане само след като бъде взето окончателното решение за бъдещето на \"Дупката\", но и след национален, а дори и международен архитектурен конкурс\", каза Бузев. Пет дни по-късно  правителството отпусна 43.2 млн. лв . на общината за извършването на сделката. Мотивът, с който са отпуснати парите, е \"разрешаване на инфраструктурен проблем в централната градска част на Варна\".", "date": "2018.10.15", "title": "\"Демократична България\" сезира прокуратурата и областния управител заради \"Дупката\" във Варна"}
{"url": "https://www.dnevnik.bg/sport/2018/10/15/3327474_cska_prizova_za_pulen_stadion_sled_plashtaneto_za/", "text": "ЦСКА призова привържениците си да напълнят стадиона за следващите мачове. Клубът пусна в продажба билетите както за двубоя с \"Етър\" в неделя, така и за този срещу \"Лудогорец\" на 6 декември. Ръководството на клуба опитва да улови вълненията сред привържениците около  придобиването на активите на фалиралия ПФК ЦСКА АД . Миналата седмица чрез фирмата \"Ред енимълс\" бяха платени 8 млн. лева. Билетите за двата мача струват между 10 и 20 лева. \"Да напълним \"Армията\", написаха от клуба в сайта си. В петък червените обявиха, че поради големия интерес продължава продажбата на сезонни карти. Абонаментните карти са на цени между 90 и 290 лева. ЦСКА приема \"Етър\" в неделя в 20.00 часа. Мачът с \"Лудогорец\" е на 6 декември от 17.30 часа. \"ЦСКА е велик клуб и ще остане такъв за поколения напред. Клуб, който се бори честно на зеления терен и отстоява своето достойнство. В последните години получихме много некоректни удари отвсякъде\", написаха от клуба в сайта след плащането. И добавиха: \"ЦСКА върна своята емблема. Сумата е платена, поетият ангажимент е изпълнен, дадената дума е спазена. ЦСКА е над всичко, нека заедно го върнем там, където заслужава.\"", "date": "2018.10.15", "title": "ЦСКА призова за пълен стадион след плащането за емблемата"}
{"url": "https://www.dnevnik.bg/bulgaria/2018/10/15/3327483_kratki_novini_sudut_zadurja_svurzan_s_nelegalno/", "text": "Министърът на околната среда и водите Нено Димов подписа договори за подобряване, поддържане и възстановяване на типове природни местообитания и видове в природни паркове \"Витоша\", \"Рилски манастир\" и \"Врачански Балкан\". Средствата от Оперативна програма \"Околна среда 2014-2020 г.\" и са общо 1.5 млн. лв. Министър Димов подписа и договор за изграждане на компостираща инсталация за общините Чипровци и Георги Дамяново, който ще се финансира с 2.5 млн. лв. по програмата, съобщава ведомството. Съд запорира имущество на Ценко Чоков за 3.2 млн. лева По искане на Комисията за противодействие на корупцията и за отнемане на незаконно придобитото имущество Софийският градски съд е наложил обезпечителни мерки на имуществото на бившия кмет на с. Галиче Ценко Чоков, съпругата му и двамата му синове, съобщиха от комисията. То е на обща стойност над 3.2 млн. лв. Процедурата срещу Чоков е започнала след уведомление за повдигнато обвинение за лихварство като делото все още е висящо. Обект на обезпечителните мерки са 153 недвижими имота в землището на с. Галиче, сред които ниви, лозя, горски площи, парцели и др. Имуществото включва още един имот на територията на София, две паркоместа и 4 автомобила. Съдът задържа свързан с нелегално производство на цигари По искане на Специализираната прокуратура съдът задържа Антон Станоев,  доскоро издирван  заради разкритите фабрики за цигари. Задочно е привлечен като обвиняем от Специализираната прокуратура за участие в организирана престъпна група за държане и нелегално разпространение на цигари без акцизен бандерол. С постановление на наблюдаващите прокурори Антон Станоев е задържан за срок до 72 часа. Събраните до момента доказателства сочат, че Станоеви и останалите обвинени по делото са свързани с разкритите 4 фабрики за незаконни цигари - в с. Калугерово (област Пловдив), Дупница, Горна Оряховица и с. Ясен (Плевенско). Интерпол все още издирва Георги Станоев, известен с прякора Малката Бирма, в неизвестност е и бащата Евлоги Станоев-Голямата Бирма. Здравното министерство пак ще опита да задвижи електронната система Здравното министерство прави пореден опит да пусне в действие електронната информационна здравна система, без която според всички в сектора няма как да се спрат течовете и да се направи каквато и да било смислена и работеща реформа. Тя трябва да проследява пътя на пациента от началото на лечението му, ефекта от него, прегледи, назначени терапии, медикаменти и др. Ще въвежда и електронни услуги, досие, рецепти и т.н. Днес ведомството е пуснало поредната обществена поръчка за няколко модула от системата. До момента ведомството направи редица опити да поръча електронни системи, за да заработи електронното обслужване, но всички поръчки бяха обжалвани и спирани. Последната отново беше оспорена пред Комисията за защита на конкуренцията, но преди произнасянето на звеното,  министерството само реши да я прекрати , тъй като установи доста нередности в документацията и изискванията.", "date": "2018.10.15", "title": "Кратки новини: Съд запорира имущество на Ценко Чоков за 3.2 млн. лева"}
{"url": "https://www.dnevnik.bg/evropa/2018/10/15/3327505_koi_sa_svobodnite_izbirateli_-_partiiata_zaela_treto/", "text": "Свободните избиратели\" заеха трето място на  изборите в Бавария , на които Християнсоциалният съюз (ХСС) загуби абсолютното си мнозинство в регионалния парламент на южната германска провинция, предаде ДПА. \"Свободните избиратели\" са основани през 1978 г. Те са центристка партия, за която хората често гласуват, за да изразят недоволството си от основните германски политически сили. \"Свободните избиратели\" са постигали най-големите си успехи в южните германски провинции Бавария и Баден-Вюртемберг. По някои въпроси (като опазването на околната среда и социалната политика) те са привърженици по-скоро на лява политика, а по други (като имиграцията и сигурността) заемат консервативни позиции, близки до тези на ХСС, отбелязва ДПА. На изборите в Бавария вчера \"Свободните избиратели\" спечелиха 11.6 процента от гласовете, което ги превръща във вероятен коалиционен партньор на ХСС, който получи подкрепата на 37.2 процента от гласоподавателите. Центристката партия посочва като свои основни цели създаването на равни условия за живот и осигуряването на жилища, защитата на околната среда, ограничаването на имиграцията и съхраняването на баварската култура и традиции. /БТА", "date": "2018.10.15", "title": "Кои са \"Свободните избиратели\" - партията, заела трето място на изборите в Бавария"}
{"url": "https://www.dnevnik.bg/zdrave/2018/10/15/3327484_neuredici_okolo_belodrobnite_transplantacii_i_trima/", "text": "Днес нямаме повод да празнуваме, не е празничен ден. Това обяви  новият директор на Изпълнителната агенция по трансплантации  Михаил Христов при откриването на събитията, с които в болница \"Св. Екатерина\" дадоха началото на Европейската седмица на донорството. И съобщи, че само  за последните две седмици са починали трима  пациенти, чакащи трансплантация на бял дроб. Двама само ден след европейския ден на донорството – 13 октомври. Докато държавата планира и обяви, че ще пише национална програма и \"пътна карта\" за донорството и трансплантациите, вече петнайсетимата пациенти, чакащи за бял дроб, всъщност няма къде да бъдат трансплантирани – нито в чужбина, нито в България. Христов описа пред медиите и пред събралите се на откриването тревожната ситуация около белодробните трансплантации. Макар до скоро да се твърдеше, че  България все още преговаря и е почти на финала да подпише договор  с трансплантационната клиника в Есен, Германия, за да даде възможност там да бъдат трансплантирани българи, Христов съобщи, че вече има официален писмен категоричен отказ. Германските власти преди два дни изпратили писмо до агенцията, с която информират, че нито една клиника в страна от Евротрансплант - Германия, Австрия, Белгия, Холандия, Словакия, Хърватия, Люксембург и Унгария, няма да трансплантира пациенти от страни, които не са пълноправни членове на Евротрансплант. България засега е само асоцииран член на организацията, тъй като не покрива критерий за брой донори на глава от населението. Въпреки това доскоро страната ни подаваше органи към Евротрансплант и съответно имаше възможности да получава такива. Извършваха се и трансплантации в тези страни, членове на организацията. Евротрансплант не се ангажира с посредничество и връзки между България и клиники в Европа за уговаряне на трансплантациите, а само описва принципите, добрите практики и условията за обмен и трансплантация на органи. Така България сама трябва да влиза в преговори и да намери клиники, в които да уговори приема и трансплантациите на български пациенти. Допреди година и половина това ставаше в клиниката във Виена, но след изтичането на договора той не е подновен. А предишният ръководител на агенцията Марияна Симеонова обясни липсата на договор с административни пречки и недопустимо забавяне на здравното министерство, което многократно е било предупреждавано, че скоро няма да има къде да бъдат тансплантирани чакащите за бял дроб. Страната влиза в разговори с клиниката в Есен преди около половин година и оттогава държавата твърди, че договор ще има всеки момент. Днес новият ръководител на агенцията вече ясно даде да се разбере, че България скоро няма да има такъв договор нито с клиниката в Есен, нито с която и да било страна от Евротрансплант. На въпрос на \"Дневник\" дали отказът на клиниките не е заради стари неразплатени задължения от българска страна Христов коментира, че здравната каса е влязла в разговори, има представени погасителни планове в страните, където дължи средства, и това не е основание. Формално в писмото за отказа се посочвало приемането на изменения през 2018 г. в декларацията за предотвратяване на трафика на органи. Затова и държавите от Евротрансплант затягали режимите си. България не е подписала нито декларацията, нито е одобрила измененията към нея. От прегледа на промените в документа, които са около една страница и половина, не се виждат сериозни изменения, както и да се въвеждат нови много по-строги правила или да се говори за затягане на режими. От думите на Христов пред медиите днес се разбра, че и той не намира основания в промените в декларацията, за да получи страната ни категоричен отказ. Но други мотиви не били изложени в кореспонденцията с германските власти. В тази ситуация България вече е предприела стъпки, за да може да се правят трансплантации на бял дроб в България. На 22 октомври в България се очаква да пристигнат чуждестранни специалисти трансплантолози заедно с екипи, с които да бъдат уговорени детайли, цени, процедури и методи, по които те могат да извършват белодробни трансплантации в България, съобщи Михаил Христов. С тези планове и финансови разчети той ще поиска съответното финансиране от централния бюджет, за да може да се подпише финансово обезпечено споразумение с някой от екипите. Които вече при наличие на подходящ донор ще могат да дойдат и да направят трансплантацията в България. В отговор на няколко въпроса Михайлов уточни, че се мисли и за следоперативния период, в който вероятно част от чуждестранния екип ще остане да следи пациента, прилагайки световните стандарти, правила и практики. Кога българи ще могат да извършват операциите все още не е известно. Български медици ще се учат по време на трансплантациите, но по думите на Христов ще отнеме поне 8 месеца, докато някой българин успее да бъде подготвен на необходимото ниво. До момента само трима души от болница \"Св. Екатерина\" са били миналата година на десетдневен курс в клиниката в Есен. Други лекари с реални практически познания в трансплантацията на бял дроб няма. По думите на директора на другата болница, която е посочена за база за бъдещи белодробни трансплантации заради подходящата си и достатъчна база – болница \"Лозенец\", проф. Любомир Спасов подготовката на български лекари за самостоятелни белодробни трансплантации може да отнеме и години. А днес България даде началото на Европейската седмица на донорството със залепяне на листа с имена на донори върху \"Дървото на живота\" в централното фоайе на болница \"Св. Екатерина\". Малко преди това Христов съобщи, че от началото на тази година са реализирани 11 донорски ситуации – около шест пъти по-малко от нужните, за да стане страната пълноправен член на Евротрансплант. На опашката сме в Европа по този показател, обяви Христов и заяви, че ще се направи преглед на законодателството, за да се види как да се стимулира донорството и да се премахнат евентуални пречки.", "date": "2018.10.15", "title": "Неуредици около белодробните трансплантации и трима починали чакащи за две седмици"}
{"url": "https://www.dnevnik.bg/biznes/2018/10/15/3327509_ispanski_fond_e_noviiat_sobstvenik_na_bulgaria_mall/", "text": "Няколко мола през последните години станаха собственост на южноафрикански фондове. Отворилият през 2012 г. в София Bulgaria Mall вече е собственост на испанския фонд - Squircle Capital. Сделката включва и свързаната с него офис кула Infinity Tower, съобщава  \"Капитал\" . Един от най-младите софийски молове има две особености: пълен е с наематели, но още е на загуба, и продължава да расте - скоро ще има и втора офис кула. Промяната в собствеността е интересна и с друго: първи испански инвеститор след кризата, при положение че имаше наплив към България в имотния бум преди 2008 г., посочва изданието. Цената на сделката не е обявена.  Squircle Capital е независима компания за управление на алтернативни инвестиции, чийто основен фокус са преките дялови участия и инвестициите в недвижими имоти. Акционери в Squircle Capital са две испански дружества, представлявани от Хосе Кариета Риера и Даниел Кастийо Фуентес, които вече са вписани като членове на съвета на директорите на \"Мъркюри\". Тя се притежава от управлявания от испанската инвестиционна група Squircle Capital фонд SQC Opportunity SCA SICAV RAIF.", "date": "2018.10.15", "title": "Испански фонд е новият собственик на Bulgaria Mall"}
{"url": "https://www.dnevnik.bg/sport/2018/10/15/3327417_djokovich_obiavi_che_e_zagubil_viara_v_koloezdeneto/", "text": "Носителят на 14 титли от Големия шлем в тениса и запален колоездачен фен Новак Джокович обяви, че вече няма вярва в колоездачния спорт. Сръбският тенисист смята, че усилията, които полагат колоездачите, са нечовешки, а постоянните допинг скандали хвърлят петно върху спорта. \"Аз гледах много колоездене, но вече нямам вяра в този спорт. Вижте всички големи шампиони в миналото бяха уличени в употреба на допинг. Не казвам, че всички взимат, защото съм убеден, че има много, които тренират здраво и не използват препарати за подобряване на представянето\", каза Джокович, цитиран от tennisworldusa.org. \"Усилията, които те полагат, са нечовешки, особено в толкова много състезания в кратък период от време. Всеки ден карат по над 200 километра по изкачвания и по спускания\", добави сръбският тенисист. Джокович изрази недоволство и от системата на Световната антидопингова агенция (WADA) и многобройните проверки, които се правят на тенисистите. \"Защо трябва да пишем всеки ден от годината къде сме, когато ние сме изцяло пред погледа на хората. Всеки ден сме на корта, участваме някъде на турнир\", обясни шампионът от \"Уимбълдън\" и US Open. Междувременно през миналата година Международната тенис федерация (ITF) обяви, че са взети 6293 проби на състезатели. За сметка на това тестовете в колоезденето за 2017 г. са 14 289. Положителните случаи на допинг от началото на годината в професионалното колоездене са шест срещу 11 в тениса.", "date": "2018.10.15", "title": "Джокович обяви, че е загубил вяра в колоезденето заради многобройните допинг скандали"}
{"url": "https://www.dnevnik.bg/bulgaria/2018/10/15/3327525_bulgariia_izprashta_novi_poslanici_v_berlin_i_rim/", "text": "Меглена Плугчиева отива като посланик от Швейцария в Черна гора, избрани са нови ръководители на мисиите в Италия и Германия – това показват решения на Министерския съвет. Плугчиева напуска посолството в Берн, за да стане посланик в Черна гора на мястото на  Младен Червеняков . Тя бе заместник министър-председател на република България, отговарящ за усвояването на европейските фондове, била e и посланик в Германия. Марин Райков  ще бъде заместен от Тодор Стоянов като посланик в Италия, Малта и Сан Марино. Стоянов понастоящем е заместник-министър на външните работи, между 2012 г. и 2016 г. е бил посланик в Португалия, а преди е работил в посолството в Рим и в генералното консулство в Милано. Елена Шекерлетова  ще наследи мисията в Германия от Ради Найденов. До 2016 г. тя бе посланик в Австрия, а сега е постоянен секретар в МвнР. Преди това е била ръководител на Дипломатическото бюро на Република България в Бон и пълномощен министър и заместник-ръководител на посолството в Берлин. Владее немски, испански, английски, руски и китайски език. Любомир Тодоров  е новият посланик на България в Кипър, след като приключи мандата на Христо Георгиев. Тодоров е дипломат от кариерата, работил е в представителствата на България в Норвегия, Исландия, Израел, Йордания, като до 2016 г. е бил посланик във Финландия. През 2015 г. посолството в Хелзинки е определено за посолство за контакт на НАТО.  Йордан Първанов ще замести Лъчезар Петков като посланик в Чехия. Сега Първанов е директор на дирекция \"Обща външна политика и политика за сигурност на ЕС\" и eвропейски кореспондент в Министерството на външните работи. В задгранични мисии е работил в посолството в Нидерландия и в Постоянното представителство на Република България към ЕС в Брюксел.", "date": "2018.10.15", "title": "България изпраща нови посланици в Берлин и Рим, Плугчиева отива от Берн в Подгорица"}
{"url": "https://www.dnevnik.bg/bulgaria/2018/10/15/3327546_za_2017_g_ima_uvelichenie_se_nelegalnata_turgoviia_s/", "text": "За 2017 г. има ръст в нелегалната търговия с горива, канабис и секс услуги на вътрешния пазар. Това показва проучване за заплахите от тежката организирана престъпност, направено от Центъра за изследване на демокрацията. Пазарът на нелегални горива за изследвания период е между 600 и 700 млн. лв. Заловените горива са в размер на 356 хил. литра, или под 0,01% от легалния пазар за годината. Проучването показва, че около 17% от населението на възраст между 15 и 34 години са употребявали марихуана поне веднъж през последните 12 месеца. Годишният оборот на пазара на марихуана за 2016 г. е около 284 млн. лв., докато през 2012 г. е бил не повече от 185 млн. лв. При потреблението на секс услуги в България също има ръст от 2.9% през 2013 г. до 6.9% потребители през 2017 г., като за изминалата година общият оборот от тази дейност възлиза на приблизително 257 млн. лв. Според данните в доклада това се дължи на все по-бързия и лесен достъп до интернет базирани услуги. Друг фактор е онлайн рекламата, която дава възможност за по-евтино привличане на клиенти. \"Това обстоятелство, особено в София и чужбина, допринася ефективно за постепенното разпадане на съществуващото картелиране на пазара на сексуални услуги от организираната престъпност и увеличаването на дела на независимите сводници и секс работнички\", е мнението на експертите. Оценката показва свиване на някои от основните криминални пазари като организираните ДДС измами, пазара за нелегални тютюневи изделия и износа на секс услуги. Няколко са основните фактори, които влияят на криминогенната среда през този период. Един от тях е положителното икономическо развитие през периода 2015 - 2017 г., растежът на брутния вътрешен продукт между 3,6% и 3,9% на годишна база, увеличението на средната работна заплата с 28.6%. Центъра за изследване на демокрацията отчита, че България е втората страна с най-висок ръст на доходите в ЕС, а безработицата през 2017 г. е спаднала наполовина спрямо 2013 г. – от 12.9% на 6.3%. Докладът отчита спад в нивата на конвенционалната престъпност – 13,1% за периода 2013 - 2017 г. \"След 2014 г. трудовите ограничения в ЕС за български граждани отпаднаха напълно, което доведе до увеличаване на нетната миграция до 14-15 хил. души годишно. Тези негативни демографски процеси водят и до свиване на \"пазарната база\", на която разчита организираната престъпност\", пишат авторите на доклада. Друга устойчива тенденция е, че за периода 2013 - 2017 г. нивата на насилие продължават да намаляват. Според Центъра за изследване на демокрацията това развитие показва, че тежката организирана престъпност има значително по-малки възможности в сравнение с 90-те години, когато се е използвало масово и открито насилие, или от началото на столетието, когато бяха извършени голям брой убийства на лица от подземния свят. Макар и малък по размер - 5-7 млн. лв. в рамките на 2017 г., пазарът на телефонните измами нанася тежки социални щети. В същото време киберпрестъпленията продължават да увеличават своята честота и обхват на поражения. За същия период загубите за държавата от производството и продажбата на нелегални цигари са между 170 - 200 млн. лв., което потвърждава тенденцията за спад в обема на този пазар от 2014 г. Корупцията и изпирането на доходи от престъпна дейност затвърждават своята роля на пресечни точки на всички престъпни дейности. Организираната престъпност в България продължава да използва корупцията като инструмент за улесняване на нелегалната дейност и за избягване на наказателното правосъдие, като особено засегнати са структурите на правоприлагащите институции, правосъдната система и държавната администрация на местно ниво. Престъпните доходи в криминалните пазари продължават да представляват заплаха за легалната икономика. По-голямата част от престъпните мрежи в България контролират легални бизнес структури, което улеснява изпирането на пари. Поради това степента на проникване на организираната престъпност в легалната икономика е значително по-голяма от равнището, наблюдавано в Западна Европа.", "date": "2018.10.15", "title": "Увеличава се нелегалната търговия с горива, канабис и секс услуги в страната"}
{"url": "https://www.dnevnik.bg/sviat/2018/10/15/3327421_zadava_se_buria_-_kak_bavarskite_izborite_shte/", "text": "Удар за консервативния Християнсоциален съюз (ХСС), управлявал от десетилетия, наполовина стопила се подкрепа за социалдемократите (ГСДП) и възход на Зелените - това са най-забележимите резултати от вчерашните регионални избори в Бавария. По-слабо видими последици от тях обаче вероятно ще се усетят и във федералното правителство, пишат германски медии. Една трета от избирателите решиха за кого да гласуват в последния момент. ХСС не е имала подобен резултат от 1950 г. (когато печели 28 от вота, четири години по-късно - 38). Ще трябва да управлява в коалиция, макар възможностите да са поне две (Зелените или социалдемократите), но партията изключва съюз с \"Алтернатива за Германия\", която за пръв път влезе в баварския парламент. Изненада за консерваторите дойде и от темите, които според проучванията са вълнували избирателите - на първо място (за 52%) сред решаващите е образованието, следвана от жилищата (51%), климатичната политика (49%) и едва след това политиката за бежанци и мигранти (33%). Три четвърти от бившите избиратели на ХСС смятат, че партията е прекалила с последната тема според \"Инфратест димап\". Същата агенция, попитала избиратели как възприемат икономическата ситуация, отчита и друго явление - залязва звездата на партията, допринесла за продължаващия икономически ръст в Бавария. Можеше и по-лошо Днес \"Германия се събуди с новините, че правителството ѝ, склонно към кризи, може да стане дори още по-нестабилно\", отбеляза \"Ройтерс\". Агенцията добавя, че сривът повдига дискусията за това доколко съюзът на ХСС с Меркел на национално ниво е устойчив. \"Както е в страната, така е и в Бавария: някога голямата \"народна партия\" се оказва в свободно падане\", се казва и в  анализ на сайта  на обществената телевизия А Ер Де. Какво обаче следва? Управляващи в други провинции от Християндемократическия съюз (ХДС) на Ангела Меркел опитаха да я защитят, обвинявайки само ХСС за резултата. Според други като депутата Кристиан фон Щетен обаче е нужно обновление в ХДС, а следващата стъпка след Хесен трябва да е нов шанс за промяна на конгреса на партията през декември (Меркел ще иска нов мандат начело на консерваторите). \"Можеше и да е много по-лошо за ХСС\", пише \"Франкфуртер алгемайне цайтунг\" и цитира проучвания, според които резултатът на консерваторите можеше да е 33-35% и тогава оставките на баварския премиер Мархус Зьодер и шефа на партията Хорст Зеехофер биха изглеждали вероятен сценарий. Какво искат социалдемократите Генералният секретар на социалдемократите Ларс Клингбайл каза за А Ер Де, че членовете искат \"промяна в стила на управление\". Ако това не се случи, \"ще има дебат в ГСДП и критичните гласове ще станат по-силни\". Влиятелни социалдемократи неведнъж са изразявали разочарованието си, след като ръководството на партията реши да влезе в нова \"голяма коалиция\" с Меркел след изборите през септември миналата година и провала на преговорите с други две партии. За да успокои страстите, ГСДП обеща, че по средата на мандата ще се направи преглед на свършеното, за да бъде взето решение дали има смисъл съюзът във властта да продължи. Същевременно резултатът е историческо дъно за ГСДП - едва половината от резултата от 2013 г. Социалдемократите са едва пета сила в Бавария (пред тях е и \"Алтернатива за Германия\", а сривът е по-голям дори от този на ХСС) след вота и гласовете сред партийците са в недвусмислена посока: извън \"голямата коалиция\". Затова този път в Берлин няма да има празненство в централата на социалдемократите, пише \"Зюддойче цайтунг\". Защо Зелените спечелиха толкова \"Бавария, изглежда, отдавна се е променила и в неделя бяха предоставени временните резултати от това. Загубата на парламентарно мнозинство, парламент с шест партии, от които четири получиха над 10%.\" Промяна според бившия председател на ХСС Ервин Хубер е и че ХСС е загубила ключови сегменти от електората си - не я припознават избирателите от големите градове например. А именно  там е най-големият ръст на Зелените , за които са пуснали бюлетина и повечето гласували за пръв път. Силата на Зелените беше в това, че социалдемократите загубиха градските избиратели. Към Зелените са преминали 530 хил. избиратели, от които 200 хил. са дошли от ГСДП, а 170 хил. - от ХСС, а 140 хил. - от избиратели, които през 2013 г. не са пуснали бюлетина. (Същевременно най-голяма група негласували, 270 хил., вчера са подкрепили ХСС, много от тях според проучванията - в последния момент). Всички гледат към Хесен След вота в Бавария остават по-малко от две седмици до други ключови избори - тези в Хесен. Макар на регионалните избори винаги да се гледа като на тест за управляващите, предстоящите в Хесен на 28 октомври се наблюдават с безпокойство, тъй като резултатите от тях може да определят отношенията в коалицията в Берлин. Хесен, с най-голям град Франкфурт, се управлява от коалиция на ХДС и Зелените, но се очаква консерваторите да загубят подкрепа - както в полза на \"Алтернатива за Германия\", така и на коалиционния си партньор. Според  в. \"Билд\" , ако ХДС загуби властта в Хесен, това ще отприщи дискусия в ХДС за позицията на Меркел. В.  \"Велт\" пише , че се задават \"бурни\" времена, тъй като резултатът в Бавария е вот срещу коалицията в Берлин. \"Задава се буря\" е и заглавието на базирания в Мюнхен  \"Зюддойче цайтунг\" . \"Ако след две седмици и в Хесен няма (успех) на изборите, където ГСДП все още има шанс да е младши партньор, Налес я чакат много тежки дни.\" Има обаче и друга теза - че заради слабите си резултати нито социалдемократите, нито баварските консерватори биха рискували точно сега, а това прави Меркел по-силна, отколкото изглежда.", "date": "2018.10.15", "title": "\"Задава се буря\" - как баварските избори ще засегнат и Берлин"}
{"url": "https://www.dnevnik.bg/sport/2018/10/15/3327552_halep_si_osiguri_purvoto_miasto_v_svetovnata_ranglista/", "text": "Шампионката от \"Ролан Гарос\" Симона Халеп си осигури първото място в световната ранглиста на WTA за втора поредна година, обяви организацията. Румънката става 13-ата тенисистка, успяла да защити първото си място в два последователни сезона. С приключването на настоящия сезон Халеп вече ще е прекарала 53 седмици на върха, което е четвъртото най-добро постижение сред действащите състезателки. Във вечната ранглиста тя е десета. \"Да завърша миналия сезон като номер едно беше голяма чест за мен. Да го направя отново през 2018 г. е специално постижение, особено след спечелването на първата ми титла от Големия шлем тази година\", заяви Халеп. По думите ѝ е много трудно първото място да бъде съхранено, тъй като във всеки турнир има напрежение. \"Смятам, че играх добър тенис и бях постоянна. Постоянна и силна - психически и физически\", продължи румънката. Участието на Халеп във финалния турнир на WTA в Сингапур все още е под въпрос заради контузия в гърба. Тази седмица в програмата ѝ влиза турнирът в Москва, но тя очаква преценката на лекарите. \"Ако не успея да играя тук (Москва), е много вероятно да не успея и за Сингапур\", каза тя и заяви, че ще постави здравето си на първо място при взимане на решението.", "date": "2018.10.15", "title": "Халеп си осигури първото място в световната ранглиста за втора година"}
{"url": "https://www.dnevnik.bg/evropa/2018/10/15/3327570_tereza_mei_se_gotvi_za_pulna_s_riskove_sedmica_koiato/", "text": "Британският премиер Тереза Мей се готви за една рискована седмица на фона на Брекзит - тема, по която Брюксел очаква \"значителен напредък\" преди  започващата в сряда среща на върха на ЕС . Половин година преди развода, насрочен за 29 март 2019 г., британският лидер търси решение, което едновременно да удовлетвори различните настроения в политическото й семейство и да запази съюза й със северноирландската Демократична юнионистка партия (ДЮП), от която зависи парламентарното й мнозинство. Въпреки че дискусиите между британските и европейски преговарящи набраха скорост през последните дни, британският министър на финансите Филип Хамънд призна, че е \"изключително амбициозно\" да си представим сключването на споразумение по време на Европейския съвет на 17 и 18 октомври, който първоначално се очакваше да ознаменува края на преговорите. \"Нуждаем се от значителен напредък\", заяви председателят на Европейската комисия Жан-Клод Юнкер с приближаването на срещата, която ще бъде \"моментът на истината\" според председателя на Европейския съвет Доналд Туск. В навечерието на съвета утре Тереза Мей ще събере водещите министри, за да обсъди по-конкретно бъдещето на границата между британската провинция Северна Ирландия и Република Ирландия, което остава едно от основните препятствия в преговорите. Заплахи за оставки Със Споразумението от Разпети петък през 1998 г. Лондон пое ангажимент да не възстановява физическата граница на остров Ирландия, но този ангажимент противоречи на желанието му да напусне общия пазар и европейския митнически съюз. Премиерът предложи да се запази \"временно митническо споразумение\" между ЕС и Великобритания, докато бъде намерено решение за ирландската граница. В нейната консервативна партия обаче тази опция се отхвърля от евроскептиците, които се опасяват, че тя може да стане постоянна и да попречи на сключването на търговски споразумения с трети страни. \"Временно означава вечно\", заяви в събота депутатът Джейкъб Рийс-Мог на събитие, организирано от подкрепящата Брекзит група Leave means leave. Този вариант освен това е предизвикал заплахи с оставки от няколко членове на правителството според британския печат. Имената на министрите по въпросите на връзките с парламента и за международното развитие Андреа Ледсъм и Пени Мордонт бяха споменавани многократно. Говорител на Тереза Мей обаче отхвърли варианта за митнически съюз с неограничена продължителност, уточнявайки, че той ще трае най-много до декември 2021 година. \"Премиерът не би приела никога споразумение, което би обвързало за постоянно Великобритания\", увери той. Ирландският външен министър Саймън Коувъни отказа и да си представи възможността за крайна дата на подобна разпоредба, заявявайки, че тя би трябвало \"да остане в сила до появата на по-добра алтернатива\". Спазване на принципите За Брюксел обаче изключването на физическа граница на остров Ирландия означава да се премести границата (и предполагания от нея контрол) между Северна Ирландия и Великобритания. \"Ще има все още несъществуващи административни процедури за стоки от останалата част на Великобритания, които пристигат в Северна Ирландия\", заяви главният преговарящ на ЕС Мишел Барние. Тази перспектива бе определена като неприемлива от ДЮП. Тя би представлявала \"постоянна анексия на Северна Ирландия, която би излязла от Обединеното кралство и би ни оставила подложени на правила, написани, без ние да имаме думата\", заяви лидерът на ДЮП Арлин Фостър в статия публикувана в събота във в. \"Белфаст телеграф\". Тя призова Тереза Мей \"да спазва собствените си принципи, вместо да приема опасно споразумение, наложено от други\". ДЮП е съюзник на Консервативната партия и нейните 10 депутати предоставят на правителството допълнителните гласове, от които има нужда, за да разполага с мнозинство в парламента в Уестминстър. За да успокоят притесненията, в Брюксел разглеждат удължаване на преходния период, което да продължи до декември 2020 г. и по време на което Великобритания ще остане част от общия пазар и митническия съюз, съобщиха в събота британски вестници. Тази хипотеза обаче бе подложена на критики от някои евроскептични депутати от Консервативната партия, които се опасяват, че тя може да оскъпи сметката за напускането на ЕС, която Лондон предстои да плати. /БТА", "date": "2018.10.15", "title": "Тереза Мей се готви за пълна с рискове седмица, която може да е решаваща за Брекзит"}
{"url": "https://www.dnevnik.bg/sviat/2018/10/15/3327562_severna_koreia_pusna_sait_za_turgoviia_i_investicii/", "text": "Северна Корея е пуснала неотдавна уебсайт, посветен на външната търговия и инвестициите, като целта е да бъдат насърчени чуждестранните инвестиции и така да се подпомогне икономическият растеж на страната, предаде южнокорейската агенция \"Йонхап\". Сайтът \"Външната търговия на КНДР (Корейска народнодемократична република)\" може да се види днес ( той бе недостъпен  при проверка на \"Дневник\", но \"Йонхап\" е  показала снимки от него ). Има много подкатегории, включително търговска политика, търговски закони, списък със севернокорейските търговски фирми, инвестиционни цели, зони за икономическо развитие и търговски стоки. Новият сайт, изглежда, отговаря на декларацията на Пхенян от април за насочване на националните ресурси към постигането на икономическия растеж. Той представя подробна информация за 14-те инвестиционни цели, включително хотели, електроцентрала, жп линии и ресторанти в международната туристическа зона Вонсан - връх Кумган на източния бряг. Представените инвестиционни цели са 14. Модернизирането на жп линията Вонсан - Кумган се оценява на 323,5 милиона долара и е най-големият проект. Туристическият район Вонсан - Кумган бе официално обявен за специална икономическа зона през юни 2014 година. /БТА", "date": "2018.10.15", "title": "Северна Корея пусна сайт за търговия и инвестиции"}
{"url": "https://www.dnevnik.bg/sport/2018/10/15/3327485_fotogaleriia_rekordi_i_izpitanie_za_duha_i_tialoto_v/", "text": "Хъс, желание, мотивация са част от качествата, които трябва да притежават участниците в Ironman World Championship. Най-голямото състезание по триатлон в света поставя на изпитание физическите и психическите възможности.", "date": "2018.10.15", "title": "Фотогалерия: Рекорди и изпитание за духа и тялото в Ironman"}
{"url": "https://www.dnevnik.bg/bulgaria/2018/10/15/3327595_prokuraturata_povdigna_obvinenie_na_dvama_dushi_za/", "text": "Районна прокуратура - Гълъбово, е привлякла като обвиняеми и задържа двама мъже за хулиганство във връзка с  безредиците в града  в неделя следобед. Става въпрос за мъже на по 34 години, които са обвинени за извършване на хулиганство с особена дързост и цинизъм при условията на опасен рецидив. До момента е установено, че на 14 октомври 2018 г. в гр. Гълъбово двамата обвиняеми отказали да представят документите си пред полицейски служители, като отправяли обидни и цинични изрази към тях и осуетили полицейска проверка. И двамата са осъждани преди. Обвиняемите са задържани за срок 72 часа с постановление на наблюдаващия прокурор. Днес Районна прокуратура - Гълъбово, е внесла искане в съда за вземане на мярка за неотклонение \"задържане под стража\" спрямо тях. По-рано днес беше съобщено, че при реакция на сигнал за силна музика вчера следобед полицаи са били атакуване от жители на ромската махала на Гълъбово. В града бяха изпратени части на жандармерията от Пловдив, които да гарантират опазването на обществения ред.", "date": "2018.10.15", "title": "Прокуратурата повдигна обвинения на двама души за безредиците в Гълъбово"}
{"url": "https://www.dnevnik.bg/bulgaria/2018/10/15/3327571_sofiiskiiat_universitet_zashtiti_ucheben_kurs_ot/", "text": "Софийският университет \"Св. Климент Охридски\" реагира срещу публикация за учебен курс от програмата му, в която директорът на дирекция \"Връзки с обществеността\" в министерството на отбраната Александър Урумов определя курса като посветен на пропагандиране на хомосексуализъм, феминизъм и глобализация. В  позицията , поместена на сайта на университета, се казва, че в текста на Александър Урумов, публикуван във \"Фейсбук\" и със съкращения във вестник \"Труд\", с подигравателен и агресивен език се внушава, че курсът е посветен на пропагандиране на хомосексуализъм, феминизъм и глобализация. \"Това, разбира се, не съответства на истината, тъй като специалностите, магистърските програми и курсовете в Софийския университет имат академичен, а не пропаганден характер, и тяхната обективност и балансираност се гарантира от преминаването през редица академични процедури – разглеждане от Катедрен съвет, от Факултетен съвет и от общоуниверситетска учебна комисия и приемане от Академичния съвет като част от съответните учебен план и учебни програми\" - се казва в позицията на Софийския университет. Във фейсбук пиарът на Министерството на отбраната Александър Урумов критикува конспекта на курса \"Политики на идентичността и различието\" на Факултета по славянски филологии. В публикацията му се оспорват темите на курса и се казва: \"Човекът е незавършен проект, така ли? И вие ще го завършите, така ли? С джендър-политиките ви, с лесбийството ви и с болнавите ви фобии срещу нормалността? Няма по-гнусно богоборство от това! Няма по-отвратителна антихристиянска демонстрация! Ментална болест, демоничност е това.\" В позицията на Софийския университет се посочва, че внушенията на Урумов са неверни също и заради това, че както от заглавието на курса (\"Политики на идентичността и различието\"), така и от анотацията към него и от отделните теми (\"Глобализация и антиглобализъм\" и пр.) става напълно ясно, че в курса се представят мненията и на защитниците, и на противниците на остро дискусионните въпроси, поставени в хуманитарните и обществените науки през последните десетилетия. \"Следователно текстът на Урумов е насочен не срещу някакво едностранчиво разглеждане на тези теми, а срещу самото им обсъждане, не срещу пропагандиране на някакви вредни идеи, а срещу възможността изобщо да се допускат занимания с идеи, които Урумов не одобрява\", се каза още в позицията на университета. В нея се посочва, че текстът на едно частно лице, още повече демонстриращо непознаване на материята, нямаше да има нужда от коментар, ако той не беше публикуван в четен ежедневник и авторът не беше директор на дирекция \"Връзки с обществеността\" в Министерството на отбраната. \"Наред с хулиганските обиди текстът съдържа и явната заплаха на Урумов \"да земе едно дЪрво\", ако академичната общност у нас и по света си позволява дори да обсъжда теми, които не му харесват. Това е явна агресия срещу академичната свобода и свободата на изследванията, залегнали в основата на самата идея на университетите при възникването им преди 700 години. Затова е непонятно как вестник \"Труд\" може да публикува агресивните нападки срещу тези свободи, които утре ще се насочат и срещу свободата на словото в медиите. Неразбираемо е и как е възможно в едно българско министерство за връзките с обществеността да отговаря човек, който отправя заплахи срещу инакомислещите и свободата на мисълта и на словото\", се казва още в позицията. Софийският университет не приема и никога няма да допусне нарушаване на академичната свобода и на свободата на изследване и преподаване. \"Той неведнъж е въставал срещу опитите за външно влияние и цензура и ще продължи да отстоява свободата на мисълта и словото. Вярваме, че българското общество приема свободата за върховна ценност и ще подкрепи всяка институция, срещу която противниците на свободата насочат своята агресия и заплахи\", завършва позицията.", "date": "2018.10.15", "title": "Софийският университет защити учебен курс от нападки на пиар на военното министерство"}
{"url": "https://www.dnevnik.bg/bulgaria/2018/10/15/3327720_ot_1_juli_vsichki_pensii_da_se_vdignat_s_blizo_6/", "text": "Надзорният съвет на НОИ утвърди проекта на Закон за бюджета на Държавното обществено осигуряване за 2019 г., съобщи пред журналисти социалният министър Бисер Петков, който е и председател на надзорния съвет.  Предстои разглеждането на проекта в съвета за тристранно сътрудничество.  От бизнеса са възразили срещу увеличението на максималния осигурителен доход, като са изтъкнали някои неблагоприятни според тях последици от това. Останалите членове на надзорния съвет са имали прецизиращи бележки по текстовете, които ще бъдат отразени, но като цяло проектобюджетът продължава по-нататък без същностни промени, отбеляза Бисер Петков, цитиран от БТА.  В проектобюджета е заложено увеличение на всички пенсии с 5.7 на сто от 1 юли. Това ще важи за всички пенсии, отпуснати до 31 декември 2018 г. включително. С повишаването на тавана на пенсиите от 910 на 1200 лева пък ще се увеличат и пенсиите на над 40 хиляди пенсионери, които в момента получават по-малко от изчислената им сума. Какво се променя От 1 юли 2019 г. минималната пенсия ще се увеличи от 207.60 на 219.43 лв. Социалната пенсия се променя от 125.58 лв. на 132.74 лв. Таванът на пенсиите от 1 януари се запазва на 910 лева, а от 1 юли се увеличава до 1200 лева. Мярката се отнася за всички пенсии без значение кога са отпуснати.  При изчисляване на индивидуалния коефициент на пенсиите, отпуснати с начална дата след 31 декември 2018 г.,   на трите най-добри последователни години за периода преди 1997 г., както и периода 1997 -1999 г. Болнични и майчинство без изменение Запазва се минималният дневен размер на обезщетението за безработица - 9 лева и максималният - 74.29 лв. Запазва се и периодът на изплащане на обезщетения за бременност и раждане - 410 дни, както и размерът на обезщетението за отглеждане на дете от 1 до 2 години - 380 лева.  Запазва се режимът за изплащане на болнични - първите три работни дни от осигурителя, а от четвъртия ден - от Държавното обществено осигуряване. Запазва се и периодът, доходът, за който се взема предвид при изчисляване на размерите на краткосрочните обезщетения при временна неработоспособност - 18 календарни месеца, а при бременност и раждане и безработица - 24 месеца.  Запазва се размерът на осигурителната вноска за фонд \"Пенсии\" на нивата от 2018 г., както и размерите на вноските за други фондове на ДОО, а също и съотношенията между осигурители и осигурени. Няма договорени прагове за осигуряване За 2019 г. не са договорени минимални осигурителни прагове. Без налагане на административно увеличение на праговете, при планирано увеличение на минималната заплата - с 9.8 на сто, средното увеличение на минималните осигурителни прагове през 2019 г. ще е около 4.7 на сто, е записано в проектобюджета.  Увеличава се минималният осигурителен доход за самоосигуряващите се - от 510 лева на 560 лева, а за земеделските стопани и тютюнопроизводителите от 350 лева на 560 лева.   се променя от 2600 лева на 3000 лева от 1 януари 2019 г. Догодина няма да се внасят вноски във фонд \"Гарантирани вземания на работниците и служителите\".  Запазва се размерът на еднократната помощ при смърт на осигурен - 540 лева. Определя се максимален размер на гарантираните вземания - 1400 лева. Нови правила за максималните пенсии С проекта се предлага от 1 юли 2019 г., както и от 1 юли на всяка следваща година максималният размер на пенсиите да се определя на 40 на сто от максималния осигурителен доход. Така таванът на всички пенсиите догодина от 1 юли ще стане 1200 лева при максимален осигурителен доход 3000 лева.  Системата на държавното обществено осигуряване все още не е достигнала необходимата зрялост, когато ще бъде в готовност за пълно отпадане на максималния размер на пенсиите. Това ще бъде възможно едва когато пенсиониращите се натрупат осигурителен стаж, положен преимуществено в периода след стартирането на пенсионната реформа от 2000 г., пише в мотивите към проекта на Закон за бюджета на държавното обществено осигуряване за 2019 г.  Предвидена е във формулата, по която се изчислява размера на пенсиите. Тя ще е 1.2 процента от началото на 2019 г., като не се предвижда по-нататъшното й нарастване. С последната пенсионна реформа се предвиждаше тежестта да достигне постепенно до 1.5. Това се прави, за да не се задълбочава разликата между старите и новите пенсии, обясни по-рано социалният министър. ", "date": "2018.10.15", "title": "От 1 юли всички пенсии да се вдигнат с близо 6%, предвижда проект"}
{"url": "https://www.dnevnik.bg/sviat/2018/10/15/3327655_kosovo_shte_suzdade_sobstvena_armiia_do_kraia_na/", "text": "Косово планира да създаде собствени въоръжени сили още тази година. Това каза председателят на парламента в Прищина Кадри Весели, цитиран от \"Дойче веле\" и англоезичното косовско издание \"Газета експрес\". Думите му последваха решението на парламента да разгледа пакет законопроекти, които ще превърнат Силите за сигурност на Косово (KSF) в Армия на Косово. Те би трябвало да бъдат гласувани окончателно до края на ноември. Миналата седмица текстовете бяха гласувани от парламентарна комисия. \"Независимо дали ви харесва или не, ще стане тази година\", каза още Весели. По думите му армията ще се създаде \"в партньорство със САЩ и НАТО\". Въпросът според него е да бъдат убедени част от партиите в необходимостта Косово да има собствени въоръжени сили. До момента САЩ и НАТО не са подкрепяли създаването на армия в Косово, за което е имало и предишни опити - още като премиер през 2014 г. сегашният президент Хашим Тачи обяви, че ще бъде създадено Министерство на отбраната, а скоро след това ще се появят автономни въоръжени сили на страната. Според Вашингтон за целта са нужни промени в конституцията. Мнозинството обаче не е в състояние да прокара такива поправки в парламента, тъй като за целта е необходимо двойно мнозинство от две трети от всички депутати и две трети от общо 20-те, които не са етнически албанци. Сегашните законопроекти за разлика от конституционни текстове се нуждаят от обикновено мнозинство от 61 от 120 депутати. На съобщението реагира и сръбският президент Александър Вучич, който определи новината като източник на страх и безпокойство за сърбите, предаде радио B92. Според него отделни косовски въоръжени сили само биха дестабилизирали Балканите. Сега действащата организация KSF има мандат за защита при природни бедствия и други свързани със сигурността задачи, които полицията няма как да изпълнява. Създадена през 2009 г. като част от план за Косово на бившия финландски президент и пратеник на ООН Марти Ахтисаари, тя наброява над 2000 души, от които 200 са запазени за етнически малцинства.", "date": "2018.10.15", "title": "Косово ще създаде собствена армия до края на годината"}
{"url": "https://www.dnevnik.bg/sport/2018/10/15/3327689_zala_universiada_se_nasochva_kum_preocenka_sled_vtori/", "text": "Нова оценка предстои да бъде направена на стойността на зала \"Универсиада\". Това е следващата стъпка, след като и  вторият опит за публична продажба на съоръжението  не доведе до продажба. След  неуспешния първи опит  цената падна с 10% до 14.042 милиона. Въпреки това нито един кандидат не е подал документи за участие в търга. Съоръжението  беше представено за публична продан през юни . Едноличен собственик на дружеството \"Универсиада\" ЕАД е \"Велдер билд\" ЕАД, което има задължения към Корпоративна търговска банка (КТБ) за 8.5 млн. лева, се вижда от доклада за некоректните длъжници, публикуван на сайта на банката през 2017 г. \"Велдер билд\" беше част от бизнес групата \"Велдер\", която се управляваше от Иван Джиджев. Внесеният капитал на \"Универсиада\" ЕАД е 7.34 млн. лева, показва справка в Търговския регистър. Представител на дружеството и  управител на залата е треньорът на баскетболния \"Левски Лукойл\" Константин Папазов . Там неговият отбор, който  стана шампион в първенството , играе домакинските си мачове. Папазов каза пред \"Дневник\" през юни, че това е нормална процедура и той няма притеснения като треньор на \"Левски Лукойл\". По думите му клубът няма нищо общо със запора, свързан с отношения от времето на КТБ. \"В момента собственик е банката. Залата категорично ще запази статута си и ще се ползва за спорт\", заяви Папазов тогава. По думите му след определянето на купувача ръководството на \"Левски Лукойл\" ще започне разговори с него в търсене на споразумение за ползване на съоръжението.", "date": "2018.10.15", "title": "Зала \"Универсиада\" се насочва към преоценка след втори неуспешен опит за продажба"}
{"url": "https://www.dnevnik.bg/politika/2018/10/15/3327799_vsichki_liturgii_na_ukrainskata_curkva_zapochvat_sus/", "text": "Всички литургии на Украинската православна църква започват със споменаването на името на руския патриарх Кирил и това на президента на Русия Владимир Путин. Това каза пред БНТ вицепремиерът Валери Симеонов, като уточни, че това му е казал лично държавният глава на Украйна Петро Порошенко. Разговорът между двамата се е провел по време на визитата на водената от премиера Бойко Борисов българска делегация преди десетина дни. Симеонов подчерта, че украинската църква трябва да е независима от руската патриаршия. Според него споменаването на имената на патриарх Кирил и Путин предизвиква разкол и дестабилизиране на вътрешната политика на Украйна. Миналата седмица Светият Синод на Вселенската патриаршия в Истанбул  реши да обяви за канонични  смятаните досега за самопровъзгласили се Украинска православна църква на Киевската патриаршия и Украинска автокефална православна църква. НФСБ няма да участва на избори в коалиция с Бареков Вицепремиерът каза още, че неговата партия Национален фронт за спасение на България (НФСБ) няма да участва в коалиция с Николай Бареков на предстоящите догодина европейски избори. В края на миналата седмица лидерът на \"Атака\" Волен Сидеров, който е коалиционния партньор на НФСБ в \"Обединени патриоти\", взе участие в конференция, на която евродепутатът Николай Бареков каза, че именно Сидеров може да оглави листа на бъдещо консервативно обединение. \"Няма никакъв шанс да участваме на избори заедно с Бареков. Аз и не знам как консерваторите ще приемат в редиците си една партия с откровено проруска насока, каквато е \"Атака\", допълни Симеонов, като уточни, че след около месец от НФСБ ще обявят как ще участват на изборите. Така той отговори на призива на Сидеров за обединение, на което другият коалиционен партньор в патриотите - Красимир Каракачанов, отговори положително. Той допълни, че коалицията \"Обединени патриоти\" е била създадена за парламентарните избори и за евентуално участие във властта. На останалите избори всяка от трите партии в нея може да участва самостоятелно. Въпреки че Симеонов определи случващото се като \"някакви странни процеси\", той уточни, че за разпад на \"Обединени патриоти\" е рано да се говори. Кой изпраща доноси срещу България Симеонов похвали реакцията на Бойко Борисов след убийството на телевизионната водеща Виктория Маринова в Русе. Премиерът привика посланиците на 36 държави, за да получат информация за разследването. Това стана след много международни реакции, свързани с престъплението. Борисов заплаши и, че ще има сериозен разговор в Европейската народна партия и може да промени мнението си за подкрепа на шпиценкандидата й за евроизборите догодина. \"Очаквах че това, което са ни учили - не само на правосъдие, разследване, като действие на полицията - да не се обвинява никой до категоричното доказателство, че това е виновният, те ни разсипаха от туитъри\", коментира тогава премиерът. Според Валери Симеонов лошият имидж на страната и ниските ѝ позиции в класацията по свобода на словото се дължали на доноси. Попитан от водещия на предаването \"Още от деня\" Емил Кошлуков кой е автор на въпросните доноси вицепремиерът каза, че това е \"кръгът \"Капитал\". \"Кой друг е злепоставил и оклеветил България\", попита Симеонов.", "date": "2018.10.15", "title": "Всички литургии на украинската църква започват със споменаването на Путин, обяви Валери Симеонов"}
{"url": "https://www.dnevnik.bg/biznes/2018/10/15/3327802_vtoriiat_pretendent_za_koncesiiata_na_letishteto_v/", "text": "Консорциум Летище Пловдив\", в което влизат компаниите ПИМК и \"Тракия икономическа зона\", няма да обжалва прекратяването на процедурата за концесията на летището в Пловдив. От консорциума уточняват с писмо до медиите, че ако обжалват, процедурата може да се забави с поне две години до обявяването на новия конкурс. Миналата седмица  правителството реши да прекрати процедурата за концесия  на летището в Пловдив по предложение на транспортния министър Росен Желязков. До решението на кабинета се стигна, след като консорциума между \"Хайнан\" и \"Пловдив Еърпорт Инвест\" обяви, че  няма да има възможност да сключи концесионния договор , въпреки че спечели процедурата. За отказа на китайския конгломерат се разбра още през юли. Тогава  от консорциума обявиха, че няма да успеят да приключат с вътрешните си одобрения на бъдещата сделка.  \"Нашата концепция още от самото начало бе регионът да се развива чрез изграждането на модерно и работещо летище. Нещата по една или друга причина много се забавиха - с процедурата, след това с отказалия се кандидат и другите решения след това. Ние не искаме да сочим някого с пръст, или да показваме кой колко е голям. Ако влезем в дългата процедура по обжалване, то това ще блокира новия конкурс\", обясни Васил Лясков от \"Консорциум Летище Пловдив\". Той изрази надежда, че транспортното министерство ще започне новата процедура възможно най-скоро.", "date": "2018.10.15", "title": "Вторият претендент за концесията на летището в Пловдив няма да обжалва прекратяването ѝ"}
{"url": "https://www.dnevnik.bg/analizi/2018/10/15/3327783_dobre_doshli_v_bulgariia_kudeto_e_vajno_kogo_poznavash/", "text": "Добре дошли в България, страната с най-бързо намаляващо население в света. В най-бедната държава в ЕС царят корупция и неравенство.\" Това са заглавието и подзаглавието на  статия във в.\"Айриш таймс\" , публикувана като част от проекта на изданието   за контрастите между заможните и бедните страни в ЕС, но съвпаднала със седмицата, в която премиерът Бойко Борисов заяви по повод убийството в Русе, че в чужбина срещу България били изговорени много хули и лъжи. Даниел Маклафлин от \"Айриш таймс\" изрежда в статията си данни от статистиката на \"Евростат\", Националния статистически институт на България, Световната банка, МВФ, както и от класации с международен авторитет. Освен това той разговаря с Даниел Кадик от Фондация \"Фридрих Науман\" в София. България е с най-ниската средна заплата в ЕС - 575 евро на месец, най-ниската минимална заплата от 260 евро и най-малката средна пенсия - 190 евро, изрежда авторът данните на \"Евростат\". Докато в ЕС най-заможните 20% средно печелят 5.2 пъти повече от най-бедните 20%, в България тази разлика е 8 пъти и то без да броим недекларираното богатство. Повече от 40% от българите са в риск от бедност и социално изключване, което е два пъти повече от същия показател в Германия Икономиката расте с около 3.5% от БВП годишно, докато според Световната банка ръстът трябва да е поне 4% във всяка от следващите 25 години, за да догони България средното ниво на доходи и така да повече българи да усетят, че положението им се подобрява. България е лидер в ЕС по корупция, която източва икономиката, кара чуждестранните инвеститори да стоят далеч от страната и помага да бъде държано населението в бедност. Това е най-корумпираната страна в ЕС според класацията на \"Прозрачност без граници\", където е поставена на 71-во място в компанията на Република Южна Африка и Вануату. Също толкова тревожно е социологическо проучване на ЕС от миналата година, установило, че едва една четвърт от българите имат доверие на полицията, когато стане дума за оплакване от корупция, а в същото време полицаите и митничарите са посочени като бюджетните служители, най-склонни да взимат подкупи. Оценки на Европейския парламент посочват, че корупцията струва на България около 15% от БВП всяка година. Подкупите са проникнали във всички сфери на живота - от манипулираните търгове, странните договори и рушветите в сделки за милиони евро до сумите, които обикновените граждани са принудени да дават, за да улеснят преминаването си през здравната и образователната системи и оплетената бюрокрация. Всички тези незаконни плащания - големи и малки - захранват сивата икономика. Миналата година МВФ изчисли, че тя има равностойност на 29.6% от БВП, което е най-големият дял в ЕС. Резултатът е цикъл на източване силите на страната, включващ избягване плащането на данъци и износ на капитали, намалени приходи за управлението, обществени услуги, които не отговарят на стандартите и безпределно усещане за несправедливост, страдания и недоверие към официалните лица и държавните институции. Миналата година проучване на ЕС показа, че когато стане дума за това как се успява, два пъти повече българи са отговорили, че е по-важно \"да познаваш правилните хора\", отколкото да имаш добро образование. Това усещане, че всичко е нагласено в интерес на хората с връзки и беднотията е завинаги, е отпечатано и върху българската демография - младите напускат страната, двойките имат по-малко деца и населението бързо се топи. Според ООН България, всъщност, е най-бързо обезлюдяващата се страна в света с прогноза сегашното население от около 7 млн. души да намалее до 5.4 млн. към 2050 г. и да падне до 3.9 млн. души в края на века. От пика с близо 9 милиона души население през 1989 г. България е изгубила почти 2 милиона души . Статията за България е една от трите в проекта, включващи още репортаж от \"супербогатата Германия\" и анализ за неравенството в отделните части на Европейския съюз. От фактите, изброени в нея, се създава впечатление, че България е избрана именно като контрапункт на германския пример, а данните от \"Евростат\" след 11 години българско членство в ЕС са наречени \"мрачно четиво\". Вероятно затова е разговаряно и с германеца Даниел Кадик, който с примери обяснява за ирландските читатели ситуацията в страната. \"Има три типа българска действителност\", казва той. \"Тук хората със средна заплата не живеят добре. Цените на храната, енергията и други неща са сравними с тези в Европа. После има една относително малобройна средна класа, изолирана в своя свят, работеща в стартъп компании или международни фирми и живееща в части на София, които са сравними с някои квартали на Берлин, например.\" \"И, накрая, има висша класа, напълно откъсната от всичко. Те карат много модни коли, имат частни клубове и много често се припокриват със сенчестия бизнес. Живял съм в Берлин и никога не съм виждал \"Майбах\". В София вече съм виждал поне три.\" Текстът на Даниел Маклафлин, всъщност, започва с разказ как в чест на българското европредседателство в Националната художествена галерия са били изложени 62 бляскави предмета от преди хиляда години под заглавие \"Златното руно. Походът на аргонавтите\". \"В колекцията имаше 16 артефакта, показвани за пръв път, след като са стояли в добре охраняваните хранилища на Фондация \"Тракия\" - творение на мултимилионера Васил Божков. Изложбата добави малко културен блясък към шестмесечното българско председателство и може би малко е излъскала сенчестата репутация на Божков\", пише Маклафлин. Авторът описва Божков като \"магнат, който вероятно се опитва чрез фондацията си да върне нещо на най-бедната и социално най-неравноправната страна в ЕС.\" В текста се посочва и изострящият се проблем с недостиг на кадри. Най-високата смъртност в ЕС в комбинация с едни от най-ниските показатели за раждаемост в съюза и емигрирането на десетки хиляди всяка година оставят България с голям проблем как да финансира пенсиите и здравеопазването за едно застаряващо население. Не е изненада, пише Маклафлин, че десетки хиляди българи търсят работа всяка година предимно в Германия, Великобритания и Испания и така създават храничен недостиг на служители в здравеопазването, училищата и други големи сектори. \"Днес има места, където не можеш да намериш лекар в радиус от 50 км\", допълва и Даниел Кадик. \"В болницата трябва да си носиш тоалетна хартия и такива неща. Това е среда, в която много хора просто не искат повече да живеят.\" Млади професионалисти тръгват за чужбина в търсене на по-високи заплати, по-добра работна среда и по-малко корупция, но има и мнозина българи, които дори не чакат да се дипломират, за да започнат да се оглеждат за възможности зад граница. Около 17 процента от гимназистите са заминали миналата година в чужди университети, а в същото време някои от най-добрите български висши училища се чудят как да запълнят стотици незаети места за новия семестър. Искрица надежда е това, че онези, които решат да се завърнат, най-вероятно имат дом, който ги очаква. Около 84% от българите притежават жилищата си, докато в Германия този дял е 53%. \"Всъщност, на хората просто им прехвърлили апартаментите, в които са живеели при рухването на комунизма и те са късметлии да ги притежават. В противен случай просто нямаше да могат да си позволят дом\", обяснява Кадик. \"Мнозина българи - особено възрастните - разчитат на храна, отгледана на малка семейна нива някъде извън града. Тук семейните връзки са силни и има много размяна на дребни услуги и взаимопомощ. Но това е наложено и защото в страната няма добри услуги.\"", "date": "2018.10.15", "title": "Добре дошли в България, където е важно кого познаваш, а не какво си учил"}
{"url": "https://www.dnevnik.bg/sviat/2018/10/15/3327804_razkol_v_pravoslavniia_sviat_-_moskva_skusa/", "text": "Разколът в православния свят вече е факт - Руската православна църква реши днес да прекрати отношенията си с Вселенската патриаршия и определи това като най-голямата схизма в християнството от над 1000 години насам. На 13 октомври от Московската патриаршия предупредиха за подобен развой на събитията, а днес това формално е узаконено от  решение на Светия синод . Причината е отмяната миналата седмица на одобряването през 1686 г. на върховенството на Московската патриаршия над Киевската митрополия и началото на подготовка за признаване на независима Украинска православна църква. Историческото решение, което може да се нареди сред няколкото големи разцепления в християнски свят, бе взето в Минск. Това първо по рода си изнесено заседание на Светия синод на РПЦ се проведе броени дни след срещата в Могильов на президентите Владимир Путин и Александър Лукашенко на 12 октомври. Действията на Вселенската патриаршия са определени като \"посегателство към каноничната територия на Руската православна църква\". Членовете на Светия синод признаха за невъзможно по-нататъшното пребиваване в евхаристично общение с Константинополския патриарх, се казва в съобщението. \"Приемането за общение с разколници и с анатемосан в друга Поместна църква лица с всичките ръкоположени от тях \"епископи\" и \"клирици\" е посегателство върху чужда канонична територия, опит за отричане от собствените исторически решения и ангажименти - всичко това отвежда Константинополската патриаршия отвъд пределите на каноничното поле и, за наша огромна скръб, прави невъзможно за нас продължаването на евхаристичното общение с неговите йерарси, духовенство и миряни.\" \"От днес до отказа на Константинополския патриарх от приетите от него антиканонични решения за всички свещенослужители на Руската православна църква е невъзможно да се служи съвместно с клириците на Константинополската църква, а за миряните - да участват в тайнствата, извършвани в нейните храмове\", посочва документът. Прекратява се участието на представители на РПЦ в структури, ръководени от Вселенската патриаршия. \"Това означава, че Константинополската патриаршия повече не може да бъде начело на 300 млн. православни. В крайна сметка около половината паство няма да признава патриарх Вартоломей за пръв сред равни\", обясни митрополит Иларион, отговарящ за външните отношения на РПЦ. Александър Волков, говорител на Московския патриарх Кирил, разясни също, цитиран от ТАСС, че православните руснаци повече няма да могат да се причастяват и да участват в богослужения в храмове на Вселенската патриаршия, включително на гръцкия полуостров Атон. Атон е канонична територия на Константинопол \"с всички произтичащи от това последици\", допълва Волков. На сайта на РПЦ обаче се казва, че Атон \"има фактически пълна административна независимост от Константинополския трон и строго пази вътрешната си самостоятелност\". Канонична територия на Вселенската патриаршия са Гърция и Турция, както и епархии в страни от Европа, Южна и Централна Америка, САЩ, Австралия, Корея, Хонконг, Нова Зеландия, Сингапур. Алексей Величко, специалист по църковно право, коментира пред РБК, че \"това означава, че вече не мога да се причастявам в Константинопол, а константипополски грък не може да се причастява в Москва.\"", "date": "2018.10.15", "title": "Разкол в православния свят - Москва скъса отношения с Вселенската патриаршия"}
{"url": "https://www.dnevnik.bg/evropa/2018/10/15/3327508_zelena_vulna_merkel_v_otstuplenie_i_oshte_izvodi_ot/", "text": "През уикенда три от шестте държави - основателки на Европейския съюз, проведоха фокусирани върху местните проблеми избори, които обаче ще имат по-голям отзвук, пише \"Политико\". Колкото и различни да са белгийските избори за местна власт,  парламентарният вот в Люксембург  и  регионалните избори в Бавария , едно общо послание се появи от всички тях – избирателите все повече казват \"не\" на традиционните партии, от който и политически спектър да обявяват, че са те. Зелена вълна Зелените партии не спечелиха нито едни големи избори, но спечелиха уикенда. Навсякъде те постигнаха напредък, докато избирателите търсеха нови и изглеждащи автентично кандидати. В Бавария Зелените победиха социалдемократите и крайнодясната \"Алтернатива за Германия\" и завършиха втори след Християнсоциалния съюз. Те бяха първи в седемте най-големи града на провинцията. В Люксембург две зелени партии (традиционната Зелена партия и Пиратската партия) спечелиха заедно 23%, но останаха зад дясноцентриската CSV с около 27%. Партиите на зелените в Брюксел, Валония и Фландрия бяха големият печеливш от изборите за местна власт в Белгия. Зелените печелят около и над 10% в сравнение с предишните си постижения. В Брюксел и Антверпен - двата най-големи града в страната - те се превръщат във втора политическа сила. В Брюксел те имат шанс да вземат кметския пост като част от нова лява коалиция. Социалистите загубиха почти навсякъде през уикенда. В Бавария социалдемократите привлякоха едва един на всеки 10 гласа. Това е наполовина спрямо 2014 г. и с две трети по-малко от 1998 г. Люксембургската Социалистическа работническа партия получи най-лошия си резултат от век, а след като управляваха Антверпен от десетилетия, социалдемократите спечелиха едва 11% и останаха на трето място. Центърът печели власт Макар десните избиратели да се преместиха още по-надясно в Бавария (от Християнсоциалния съюз към \"Алтернатива за Германия\"), а левите да завиха още по-наляво (от социалдемократите към Зелените), в крайна сметка  новото правителство в югозападната германска провинция  вероятно ще трябва да се придвижи към центъра. ХСС няма да може да продължи да управлява сам (а вече изключи партньорство с \"Алтернатива за Германия\"). Ето защо ще бъде принуден да управлява или със Зелените, с либералната Свободна демократическа партия (ако тя успее да премине прага от 5% за влизане в парламента), или в съюз с десните  \"Свободни избиратели\" . Ами Ангела Меркел? На фона на лошото представяне на участващите в голямата коалиция социалдемократи и Християнсоциален съюз сега погледите се обръщат към канцлера Ангела Меркел в Берлин и към това какви възможности вижда тя за бъдещето. ХСС ще потъне във вътрешни размисли след исторически лошото си представяне. Социалдемократите изостават в национални социологически проучвания и понякога получават едва 15%, което ги поставя на четвърто място по одобрение. Предвид това започва все повече да се говори за възможна промяна в коалиционното правителство – например за оттегляне на социалдемократите или за изключване от правителството на ключови фигури като лидера на ХСС и вътрешен министър Хорст Зеехофер. Тогава въпросът е дали Меркел ще може да сключи сделка със Зелените или със свободните демократи, да води правителство на малцинството или пък ще трябва да свика предсрочни избори. Избирателите ги е грижа, ако има за какво В Бавария избирателната активност рязко скочи до около 72% от 63 на сто. В Брюксел са се регистрирали да гласуват повече чужденци, отколкото на последните избори, въпреки опитите на местните власти да създадат пречки за това. Като цяло изборите от уикенда са доказателство, че избирателите биха гласували, когато им бъде даден реален избор, а това е урок за ЕС, който се опитва да привлече интерес към  вота за Европейски парламент през май 2019 г.  с рекламна кампания \"Този път гласувам\" на стойност 30 милиона евро.", "date": "2018.10.15", "title": "Зелена вълна, загуби за социалистите и още изводи от изборите в Европа през уикенда"}
{"url": "https://www.dnevnik.bg/politika/2018/10/15/3327811_partiinata_televiziia_na_ataka_spria_izluchvane/", "text": "Партийната телевизия на \"Атака\" спря излъчване на програмата си. От няколко часа единственото, което се показва е черен екран с надпис \"Телевизия Алфа спря. Питайте правителството защо\". \"Дневник\" потърси за коментар координаторът на медийните участия на \"Атака\" Анелия Дулева, но тя не отговори на обаждането. Депутатите на партията Явор Нотев и Миглена Александрова не знаеха за случая и препоръчаха да се търси информация от пиара на политическата сила. Към момента няма никаква официална информация от \"Атака\" за спирането на партийната ѝ телевизия.", "date": "2018.10.15", "title": "Партийната телевизия на \"Атака\" спря излъчване"}
{"url": "https://www.dnevnik.bg/sport/2018/10/15/3327812_petur_hubchev_agresiiata_na_norvejkite_futbolisti_ne/", "text": "Мощта на Норвегия и силовият футбол, който практикуват са основните притеснения на селекционера на България Петър Хубчев преди предстоящия мач. Във вторник от 21.45 часа  българските национали се изправят срещу норвежците в Осло  в четвъртия си мч от Лигата на нациите. Хубчев обясни, че ще има промени в стартовия състав за двубоя в Осло, но без да назова колко. В предишния двубой треньорът смени двама играчи, като включи Антон Недялков и Петър Занев вместо Божидар Чорбаджийски и Иван Бандаловски, които играха в домакинството с Норвегия. \"Искам да не отстъпваме от постигнатото дотук, но ще бъде много неправилно, ако не се съобразяваме с отбора, срещу който се изправяме. Очаквам Норвегия да подходи по-агресивно, отколкото в първата среща. Само че ние не трябва да бягаме от това нещо и да се страхуваме. Най-доброто противодействие е да бъдем също толкова агресивни и да приемем тези единоборства, всичко друго няма да ни помогне\", каза селекционерът. Според Хубчев и психологическите игри са част от подготовката за един мач. По повод обвиненията на селекционера на Норвегия, че българските футболисти бавят играта, Хубчев каза, че това е глупаво. \"Запознат съм с повечето футболисти на българския национален отбор. Държанието им е почти идентично с това на предишни поколения. Бавенето на играта е в ДНК-то на българите. Добри са в това и знаят как и колко да го правят. От една гледна точка е интригуващо за гледане, но със сигурност феърплеят остава на заден план\",  заяви Лагербак по-рано през деня . Според Хубчев именно норвежците са бавили много повече заради дългите изпълнения на тъчове, които отнемат повече за подготовка. \"Всички тъчове ги биеше централният защитник и докато стигне се бавеше. А също така подсушаваше топката с една кърпа\".", "date": "2018.10.15", "title": "Петър Хубчев: Агресията на норвежките футболисти не трябва да ни плаши"}
{"url": "https://www.dnevnik.bg/photos/2018/10/15/3327787_fotogaleriia_svetovnite_snimki_na_denia_-_15_oktomvri/", "text": "Италиански отбор по аеробатика демонстрира уменията си преди началото на регатата \"Барколана\" в италианското пристанище Триест.", "date": "2018.10.15", "title": "Фотогалерия: Световните снимки на деня - 15 октомври 2018 г."}
{"url": "https://www.dnevnik.bg/sviat/2018/10/15/3327817_turskata_policiia_pretursva_sauditskoto_konsulstvo_v/", "text": "Турски полицаи влязоха днес в саудитското консулство в Истанбул, за да извършат претърсване в рамките на разследване за изчезването на саудитския журналист Джамал Хашокжи, съобщава БТА. Полицаите, някои от които в униформа, а други - в цивилно облекло, са пристигнали в консулството с шест автомобила и незабавно са влезли в сградата. Хашокжи е в неизвестност от 2 октомври, откакто влязъл в саудитското консулство в Истанбул, за да получи документи за предстоящата си женитба. Турските власти и годеницата му заявиха, че той така и не е излязъл от сградата. Има подозрения, че Хашокжи, критично настроен към властта в Рияд и пишещ най-вече за в.\"Вашингтон пост\", може да е бил убит. Саудитска делегация пристигна преди дни в Турция за съвместно разследване на изчезването му. Турската телевизия НТВ съобщи по-рано тази вечер, че членовете на саудитската делегация са пристигнали с цивилни автомобили до сградата на консулството и след това са влезли в сградата. НТВ информира, че по-рано днес се е състояло първото заседание на съвместната работна група за разследване на случая с изчезналия журналист. Заседанието, което е продължило около два часа в сградата на дирекцията на полицията в Истанбул, е било закрито за журналисти.", "date": "2018.10.15", "title": "Турската полиция претърсва саудитското консулство в Истанбул"}
{"url": "https://www.dnevnik.bg/bulgaria/2018/10/15/3327819_prokuraturata_razsledva_svurzan_s_dji_pi_grup_za_prane/", "text": "Прокуратурата разследва физическо лице, свързано със строителната компания \"Джи Пи груп\", за пране на пари. Това заяви главният прокурор Сотир Цацаров пред \"Нова телевизия\". Той уточни, че на ДАНС е възложено да установи всички механизми на финансирането на европейските проекти, по които работи компанията. По думите му \"парите са усвоявани от свързани лица и свързани фирми\". В петък премиерът Бойко Борисов поиска от Агенция \"Пътна инфраструктура\"  да н амери форми \"още днес \"Джи Пи груп\" да се извади  от проектите с европейско и държавно финансиране\". Малко по-късно от фирмата съобщиха, че се отказват  да бъдат строител на най-дългия в България тунел -  \"Железница\", който е част от магистрала \"Струма\". Днес регионалният министър Петя Аврамова заяви, че не очаква забавяне на строителството на тунела.", "date": "2018.10.15", "title": "Прокуратурата разследва свързан с \"Джи Пи груп\" за пране на пари"}
