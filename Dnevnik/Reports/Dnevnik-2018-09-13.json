{"url": "https://www.dnevnik.bg/sport/2018/09/13/3310877_fotogaleriia_emociite_vuv_voleibolnata_bitka_mejdu/", "text": "Българският национален отбор по волейбол  . Играчите на Пламен Константинов не успяха да повторят представянето си от  , а срещу себе си срещнаха и много организиран отбор.", "date": "2018.09.13", "title": "Фотогалерия: Емоциите във волейболната битка между България и Иран"}
{"url": "https://www.dnevnik.bg/sviat/2018/09/13/3310790_djef_bezos_vlaga_2_mlrd_v_svoi_fond_za_bedni_i_bezdomni/", "text": "Джеф Безос, един от най-богатите хора на планетата и основател на компанията \"Амазон\" (Amazon), обяви, че създава хуманитарен фонд   и се ангажира да вложи в него 2 милиарда долара. В профила си в \"Туитър\" той разпространи  , в което обяснява, че фондът ще работи основно в две направления. Първото е да финансира вече съществуващи неправителствени организации, помагащ ина бездомни семейства. Второто е изграждане на нова мрежа от детски градини в общности с ниски доходи, като целта е тези заведения за предучилищно образование да предлагат най-високо качество и работят с идеална цел. Безос посочва още, че на практика става дума за група от фондации, включително за подпомагане на семейства и на академични стипендии. ще връчва годишни награди за организации и граждански сдружения, осигуряващи покрив и храна на бездомни млади семейства в остра нужда. Безос казва, че е вдъхновен от работата на   в Сиатъл - организация, приютяваща бездомни жени, деца и семейства, докато си стъпят на краката. \n     ще има мисия и да изгради и ръководи мрежата от заведения за деца в предучилищна възраст, вдъхновени от метода Монтесори, напълно безплатни и разположени в бедни квартали. \"Образованието не е да се запълва пусто пространство, а да се запали пламък\", пише милиардерът и допълва, че ранното запалване на такъв пламък означава голяма крачка в развитието на всяко дете.", "date": "2018.09.13", "title": "Джеф Безос влага $2 млрд. в свой фонд за бедни и бездомни"}
{"url": "https://www.dnevnik.bg/sviat/2018/09/13/3310764_emirut_na_katar_e_podaril_e_podaril_na_erdogan_boing/", "text": "Емирът на Катар шейх Тамим бин Хамад ал Тани е подарил на турския президент Реджеп Тайип Ердоган Боинг 747-8, съобщи държавната телевизия TRT, цитирана от \"Хюриет дейли нюз\". Подаръкът е символ на \"любовта на Тани към Ердоган\" според материала на телевизията. Самолетът, който иначе струва близо 400 млн. долара, е специална версия със 7 места (тази машина обикновено побира 400 пътници). Има седем спални и две рецепции. Депутат от опозиционната Републиканска народна партия (РНП) обвини властите, че всъщност са купили самолета за Ердоган, предаде онлайн изданието Ahval. Самолетът вече е кацнал в Истанбул и е част от президентския авиопарк, добавя TRT. Преди месец емирът на Катар пристигна в Турция,  за да обещае 15 млрд. долара  инвестиции на фона на кризата в страната. По-късно намерението бе потвърдено с  търговско споразумение .", "date": "2018.09.13", "title": "Емирът на Катар е подарил на Ердоган \"Боинг\" за 400 млн. долара"}
{"url": "https://www.dnevnik.bg/sviat/2018/09/13/3310795_kabinniiat_ekipaj_na_raiuner_zaplashi_sus_stachka_na/", "text": "Кабинният екипаж на \"Райънер\" (Ryanair) заплаши със стачка в пет държави на 28 септември. Профсъюзите в Белгия, Италия, Холандия, Португалия и Испания предупредиха, че имат намерение да стачкуват веднъж месечно, докато исканията им бъдат изпълнени. \"Райънеър\" назначава служителите си в цяла Европа с договори, оформени спрямо ирландското право. Някои профсъюзи обаче искат да преговарят по законите на собствените си държави. Стачката ще засегне повечето полети от двете летища, на които \"Райънер\" оперира в Белгия. Някои пилоти в Италия също ще се присъединят към протеста, макар да не се предвижда обща стачка на летците. В последните месеци компанията е изправена пред чести стачки и в сряда се принуди да отмени 150 от 400-те си полета за деня в Германия заради протест на тамошните пилоти и кабнине екипаж. Акциите ѝ поевтиняха с 13% тази година.", "date": "2018.09.13", "title": "Кабинният екипаж на \"Райънер\" заплаши със стачка на 28 септември"}
{"url": "https://www.dnevnik.bg/sport/2018/09/13/3310794_polskite_voleibolisti_povedoha_v_grupata_na_bulgariia/", "text": "Полските волейболисти продължиха уверено защитата на световната титла с втора убедителна победа. След като в сряда  надиграха Куба с 3:1 (25:18, 25:19, 21:25, 25:14) , днес световните шампиони разбиха Пуеро Рико с 3:0 (25:14, 25:12, 25:15). Двубоят в зала \"Конгресна\" във Варна продължи само 76 минути. Полските волейболисти не оставиха никакво съмнение в превъзходството си и спечелиха безапелационно всеки един от геймовете. Александър Сливка беше най-резултатен за победители с 13 точки. Той реализира девет от 12-те си атаки, направи три блокади и пласира един ас. Матеуш Биениек добави 12 точки, включително три аса и две блокади. Якуб Кочановски завърши с 11 точки. Морис Торес беше най-резултатен за Пуеро Рико с осем точки, а нито един от съотборниците му не записа повече от шест. Пуерториканците успяха само при 24 от 66-те си атаки, докато поляците завършиха с 65% успеваемост (39 от 60). Световните шампиони записаха 11 директни точки от сервис срещу нито една за съперника. Разликата в успешните блокади също беше много голяма - 11 срещу три. Тази вечер от 20.40 часа е втория мач от група D, който противопоставя България и Иран. Българският отбор започна световното, на което е съдомакин с Италия,  с чиста победа срещу Финландия.", "date": "2018.09.13", "title": "Полските волейболисти поведоха в групата на България след втора победа"}
{"url": "https://www.dnevnik.bg/politika/2018/09/13/3310814_valeri_simeonov_besen_sum_che_prokuraturata_iska/", "text": "\"Бесен съм, че прокуратурата иска отстраняването на зам.-министъра на транспорта Ангел Попов\", каза в интервю за Би Ти Ви вицепремиерът Валери Симеонов, който предложи Попов за поста. Вчера Софийската градска прокуратура внесе в столичния районен съд  искане за отстраняването му . Преди около половин година  той беше обвинен за извършена от него измама  през 2012 г., когато е бил председател на браншова организация. Разследването срещу него започна по сигнал на БСП. \"Близо година, след като е подаден сигнала, прокуратурата излиза с обвинителен акт. Затова, че той е получил 8000 евро. Няма свидетели, няма белязани пари, няма никакви доказателства. Има един човек, който е с доста сериозна слабост към алкохола, който е подал сигнал, когато Ангел Попов е назначен за зам.-министър. Март месец т.г. прокурор Илиян Лефтеров отхвърля искането за отстраняване от длъжност, защото то не отговаря на чл.69 от НПК. Шест месеца по-късно същият прокурор казва, че има нови обстоятелства и той трябва да бъде остранен от длъжност, а такива няма\", коментира вицепремиерът. Според Симеонов зам.-министърът ще бъде оправдан в съда и ще остане на поста си. \"Това нещо се прави, за да се плюе срещу Ангел Попов и косвено срещу Валери Симеонов. Аз си задавам въпроса дали това не е свързано с атаките, които съм подготвил срещу хазарта и Васил Божков, братя Домусчиеви, които загубиха възможността да ощетят държавата с 58 млн. лв.\", попита Симеонов и призова главния прокурор Сотир Цацаров да обърне внимание на случая. Вицепремиерът благодари на премиера Бойко Борисов, че го е поканил да присъства на разговора между него и Александър  Манолев, който се отказа да стане министър  на транспорта. Симеонов заяви, че е бил против оттеглянето му. \"Аз предложих да не се оттегля, изпълнителната власт не трябва да робува на нападки от медии. В тази статия бяха изложени поредица от обвинения по отношение на съдружия във фирми, катастрофа, която съдът доказва, че не е катастрофа, а инцидент, който става пред колата на г-н Манолев\", посочи Симеонов. Няколко часа преди Манолев да обяви,  че се отказва от поста , публикация на \"Капитал\" разказа за негови  съдружия  с фигури от сенчестия бизнес и транспортни инциденти, при един от които е загинала жена. \"Не видях нито един факт в тези обвинения – странни съдружия във фирми, които не са работили. Те са регистрирани, когато Манолев е бил на 17-18 години. Самите хора, с които е правил фирми, към датата откриване на фирмата, той не е бил \"сикаджия\" тогава. Не бива по внушения да бъдат обругавани хора, които до момента са доказали добри професионални качества\", допълни Симеонов. Валери Симеонов отрече твърдението на коалиционния му партньор Волен Сидеров, че се познава с  издирвания  за пране на пари собственик на хотел \"Маринела\" Ветко Арабаджиев.", "date": "2018.09.13", "title": "Валери Симеонов: Бесен съм, че прокуратурата иска отстраняването на Ангел Попов"}
{"url": "https://www.dnevnik.bg/evropa/2018/09/13/3310371_ima_li_realna_opasnost_ungariia_da_zagubi_pravoto_si/", "text": "След като Европейският парламент направи безпрецедентна стъпка, като  задейства наказателна процедура срещу Унгария , три ключови страни в спора ще определят какво ще се случи отсега нататък, пише \"Политико\". Това са правителствата в ЕС, които трябва да решат как да отговорят на действията на парламента, основната дясноцентристка група в европарламента, която е подложена на призиви да изгони управляващата в Унгария партия \"Фидес\" от редиците си, и правителството на премиера Виктор Орбан. Какво ще направи ЕС Вероятно не много и почти със сигурност не много в близкото бъдеще. Според  процедурата по чл. 7  от Договора за ЕС, задействана от парламента, сега щафетата се прехвърля към Съвета на ЕС, съставен от правителствата на държавите членки. Пръв ще разгледа въпроса Комитетът на постоянните представители на държавите членки (КОРЕПЕР). \"Те ще решат как да очертаят дебата\", коментира източник от ЕС. След това Унгария ще бъде включена в дневния ред на Съвета по общи въпроси, съставен от министрите по европейските въпроси на държавите членки. Според чл. 7 съветът \"може да констатира, че има явен риск от сериозно нарушаване\" на основните ценности на ЕС, след като изслуша обвинената страна. В текста обаче не са посочени никакви крайни срокове. За да се заключи, че има такъв риск, е необходимо мнозинство от най-малко четири пети от членовете на съвета. Пример за това колко бавно се движи процедурата е случаят с Полша. Европейската комисия задейства чл. 7 срещу Варшава  през декември  основно заради опасения за върховенството на закона, но съветът все още не е взел решение дали има сериозно нарушение на ценностите на ЕС. Втората стъпка от процедурата е Европейският съвет, като действа с единодушие по предложение на една трета от държавите членки или на Европейската комисия, след като получи одобрение от Европейския парламент, да установи наличието на тежко и продължаващо нарушение на ценностите отново след изслушването на държавата. Когато е направена такава констатация, съветът може с квалифицирано мнозинство да вземе решение за спирането на някои права, произтичащи от прилагането на договорите по отношение на въпросната държава членка, включително и на правото й на глас. Сред правителствата в ЕС обаче засега, изглежда, няма особено желание да се стигне толкова далеч, коментира \"Политико\". \"Член 7 има за цел да възстанови условията за диалог. Целта не са санкции\", коментира високопоставен служител от западна европейска държава. Унгария вече заяви, че ще блокира всяка стъпка срещу Полша, а  Варшава се закани да върне услугата . По-рано днес  Чехия също застана  на страната на Будапеща. И други правителства, които са подложени на критики за своите демократични стандарти, вероятно се безпокоят от създаването на евентуален прецедент, който може да се окаже опасен за тях. Крайната стъпка в процедурата по чл. 7 (вот за лишаване на страната от право на гласуване) изисква само квалифицирано мнозинство (55% от държавите членки, представляващи най-малко 65% от населението на ЕС, разбира се, без обвинената страна). За да се стигне дотам обаче, съветът ще трябва да е дал единодушното си съгласие при предната стъпка. Какви са опциите за Европейската народна партия Ориентирани към политическия център членове на Европейската народна партия (ЕНП), най-голямата група в европарламента, искат \"Фидес\" да бъде изключена от редиците й.  Въпреки вота в парламента обаче  официални лица от ЕНП твърдят, че лидерите не проявяват желание да предприемат подобна стъпка. Председателят на ЕНП Жозеф Доул и Манфред Вебер, лидерът на групата в европарламента, имат явен стимул да задържат \"Фидес\" - да увеличат шансовете на ЕНП да остане най-голямата партия в парламента след изборите през май догодина. Вебер  наскоро обяви кандидатурата си  за председател на Европейската комисия и ще се нуждае от парламентарно мнозинство, за да постигне целта си. ЕНП бе разделена при гласуването на процедурата срещу Унгария в сряда. Като цяло много нейни членове от Северна Европа подкрепиха мярката, докато тези на юг и на изток предпочетоха да я отхвърлят. От националните партии ще зависи дали да подадат молба за изключването на \"Фидес\". Ако седем партии членки от пет държави направят такова предложение, политическото събрание на ЕНП ще разгледа въпроса и ще вземе решение. Орбан е заявявал, че иска да остане в ЕНП, но също така е давал знак, че може да сформира група с десни популисти. Според евродепутата от \"Фидес\" Дьорд Шьопфлин има три възможни сценария. При първия нищо няма да се промени между \"Фидес\" и ЕНП. При втория \"Фидес\" ще бъде изключена, което според Шьопфлин би било \"много лошо за ЕНП\". А при третия една част от ЕНП, близка до политическия център, ще се отцепи и ще сформира съюз с партията на френския президент Еманюел Макрон. \"Не знам кое ще се случи... но което и да е, Орбан печели\", допълва Шьопфлин, посочвайки близки по възгледи партии, с които може да работи \"Фидес\" - полската \"Право и справедливост\" и Датската народна партия. Ами Орбан? Стратегията на унгарското правителство засега, изглежда, е да изчака бурята да отмине. Орбан обаче не дава знак за отстъпление. В реч преди гласуването на решението в европарламента Орбан  изнесе войнствена реч  и заяви, че Унгария е наказвана за това, че защитава консервативните християнски ценности. \"Фидес\"  може да се опита да оспори по съдебен път  решението и твърди, че парламентът е сгрешил, като не е преброи гласувалите с \"въздържал се\", когато е определил дали са събрани необходимите две трети от гласовете. Като не е взел предвид въздържалите се, европарламентът е следвал съветите на собствената си правна служба. Настрани от това официални лица от \"Фидес\" намекнаха, че са доволни да участват в дългата игра и да изчакат новия Европейски парламент и еврокомисия догодина, които според тях ще бъдат по-добре настроени към Унгария. Според някои наблюдатели Орбан може да използва поражението си в Страсбург, за да разпали поддръжниците си у дома.", "date": "2018.09.13", "title": "Има ли реална опасност Унгария да загуби правото си на глас в ЕС"}
{"url": "https://www.dnevnik.bg/sviat/2018/09/13/3310801_noemvriiskite_sankcii_na_sasht_sreshtu_rusiia_zaradi/", "text": "САЩ работят върху втора вълна от \"много тежки\" санкции срещу Русия, които да бъдат наложени през ноември заради нападението в Солсбъри с бойно нервнопаралитично вещество, заяви в четвъртък пред комисия на Конгреса високопоставен представител на Държавния департамент. Те ще засегнат банковия сектор и сделки в областта на отбраната. Маниша Сингх - помощник държавен секретар, отговаряща за Бюрото за икономически и бизнес отношения, заяви пред конгресмени от Камарата на представителите, че Москва така и не е позволила инспекции на място и не е предоставила \"проверими уверения\", че няма отново да използва химически оръжия. Ако това се случи в следващите близо два месеца, нови санкции няма да има, обясни Сингх. Според източник от руското външно министерство, цитиран от агенция \"Интерфакс\", Русия не е получавала официално запитване от Вашингтон за достъп до обекти от химическата индустрия на страната. Продължава процедурата за прилагане на Закона за контрол и премахване на химическите и биологически оръжия от 1991 г., определящ ноември като краен срок за нови, по-строги санкции след въвеждането на първите на 22 август. Глобалната общност не бива да толерира \"поведение, каквото наблюдаваме от страна на Русия, особено в случая с отравянето и убиването на собствените ѝ граждани\", цитира думите ѝ агенция \"Блумбърг\". Изслушването в комисията е част от продължаващият в контекста на предстоящите в началото на ноември частични избори в САЩ натиск от конгресмени - включително републиканци - над президента Доналд Тръмп за по-твърди действия срещу Русия заради случая \"Скрипал\", агресията в Украйна и участието на руската армия в сирийската война, коментира \"Ройтерс\". \"Не можем да очакваме Владимир Путин и корумпираното му обкръжение да променят поведението си в Сирия, Украйна или където и да е, докато не докажем, че ще ги държим отговорни\", каза председателят на комисията Ед Ройс. Той призова за \"вторични санкции\" срещу онези, които имат значителни бизнес отношения със санкционирани руски предприемачи или правителствени структури. Според Сингх вече действащите санкции струват \"десетки милиарди долари\" на Русия и действат въздържащо срещу \"престъпните ѝ действия\". В сряда Тръмп подписа президентска заповед, позволяваща на администрацията бързо да налага санкции на всяка друга държава или чужденци, които се опитват да се месят в американските избори.", "date": "2018.09.13", "title": "Ноемврийските санкции на САЩ срещу Русия заради Скрипал ще засегнат банковия сектор"}
{"url": "https://www.dnevnik.bg/sport/2018/09/13/3310810_basketbolistite_nanesoha_senzacionna_purva_zaguba_na/", "text": "Българският национален отбор по баскетбол нанесе сензационна първа загуба на Франция в световните квалификации. Тимът, воден от Любомир Минчев, победи европейския шампион от 2013 г. и бронзов медалист от Лондон 2012 със 74:68 в зала \"Арена Ботевград\". Двата отбора се изправиха в първи мач от група К във втората фаза на квалификациите в зона Европа. Националите изиграха страхотна първа четвърт, в която поведоха с девет точки. Франция навакса изоставането си в началото на втората част, но българските баскетболисти все пак се оттеглиха с аванс на почивката - 45:44. През второто полувреме мачът вървеше кош за кош. Българският отбор подобри значително играта си в защита, започна да взима много повече борби в защита и разчиташе на стрелбата от далечно разстояние, за да задържи преднината си. След 13:13 националите се оттеглиха с точка аванс преди последните десет минути. Пет минути преди края на двубоя резултат беше равен - 66:66. От този момент до финалната сирена българите не позволиха на французите да отбележат кош от игра. Павел Маринов изведе България напред с два точни наказателни изстрела, а след това Станимир Маринов направи успешен пробив с поднасяне за 70:66. След още един пропуск на французите Александър Везенков вкара с отскок и даде шест точки аванс на домакините три минути преди края. Франция намали пасива си на четири точки след два точни наказателни изстрела на Нандо де Коло. Нов пробив на Станимир Маринов върна разликата на шести точки преди последните 90 секунди, а българите не изпуснаха аванса си до края. Димитър Димитров беше най-полезен за победителите с 16 точки, пет борби и пет асистенции. Той успя при два от трите си опита от тройката и вкара седем от деветте си стрелби за две точки. Ди Бост беше най-резултатен със 17 точки, към които добави шест борби и три откраднати топки. Павел Маринов се отчете с 13 точки, четири борби и две откраднати топки. Везенков завърши с девет точки, осем борби и два чадъра. След тази победа българският отбор събра 10 точки и излезе на трето място в класирането. Франция остава начело с 13 точки, а Чехия заема втората позиция с 11, но е с мач по-малко - домакинство на Русия тази вечер. Руснаците са четвърти с девет точки, колкото имат и Финландия. Босна и Хецеговина е на последната позиция с осем точки. За световното първенство се класират първите три отбора в групата.", "date": "2018.09.13", "title": "Баскетболистите нанесоха сензационна първа загуба на Франция в световните квалификации"}
{"url": "https://www.dnevnik.bg/sport/2018/09/13/3310820_bulgarskite_gimnastichki_ostanaha_bez_medali_vuv/", "text": "България остана без медали на отделните уреди от  световното първенство по художествена гимнастика  след финалите на бухалки и лента. Както и в съчетанията с обръч и топка преди два дни, отново Боряна Калейн, Катрин Тасева и Невяна Владинова не успяха да се справят с конкуренцията. Най-добре отново се класира дебютантката на голямо първенство Калейн. Тя беше четвърта на обръч, а този път завърш шеста в лентата. Владинова също се нареди шеста в бухалките, а Тасева последна – осма. Калейн изигра много трудно съчетание, но имаше някои неточности, които доведоха до по-ниската оценка 17.100. Титлата грабна рускинята Александра Солдатова с 18.600. Само на половин десета зад рускинята остана италианката Милена Балдасари. Трета се нареди Линой Ашрам от Израел с 18.500. Във финала на бухалки двете български представителки Невяна Владинова и Катрин Тасева останаха далеч от битката за медалите. Владинова се класира шеста с оценка 17.650, а Тасева остана последна осма във финала със 17.200. Оценките и на двете за трудност бяха 9.700, но в изпълнението не бяха на най-високо ниво. Дина Аверина продължи със силното си представяне на първенството и след златните медали на обръч и топка, спечели титлата и в бухалките. Рускинята изпревари представителката на Беларус Кацярина Халкина и сестра си близначка Арина Аверина. Шампионката направи съвсем лека грешка, но получи оценка от 19.000, с което грабна златния медал. Представителката на Беларус беше с 18.900, а Арина Аврерина с 18.850. Българските гимнастички все пак  спечелиха сребърен медал в отборната надпревара . Това е първо отличие от 17 години насам. В петък предстои битката в многобоя, където България има две представителки – Тасева и Владинова. Тасева завърши пета в квалификациите за многобоя със сбор от 57.450 точки (18.850 на обръч, 19.400 на топка, 19.200 на бухалки и 16.650 на лента), но най-ниската й оценка отпада от сбора. Владинова е седма с 56.450 точки (18.700 на обръч, 19.000 на топка и 18.750 на бухалки), а Калейн е 12-а с 54.775 точки (19.050 на обръч, 17.700 на топка и 18.025 на лента), но на финала участват само по две грации от държава.", "date": "2018.09.13", "title": "Българските гимнастички останаха без медали във финалите на бухалки и лента"}
{"url": "https://www.dnevnik.bg/sport/2018/09/13/3310825_tomas_bah_domakinstvata_na_svetovni_purvenstva/", "text": "Президентът на Международния олимпийски комитет (МОК)  Томас Бах  пристигна в България на тридневно посещение. Ръководителят на олимпийското движение беше посрещнат от председателя на БОК Стефка Костадинова на летище София, като двамата разговаряха за кратко. \"Радостен съм, че съм в България, страната, която в момента е  домакин на три световни първенства . Това говори за високата класа на България в спорта и за реномето на отличен домакин, което сте си извоювали през годините. Искам да видя и да получа директни впечатления какво се случва в българския спорт и какво ще е бъдещето на българския спорт\", каза Бах. По време на посещението си в България президентът на МОК ще проведе срещи с премиера Бойко Борисов, министъра на спорта Красен Кралев, както и с ректора на Националната спортна академия проф. Пенчо Гешев. В 11.30 ч. в сградата на НСА е предвидена церемонията по удостояване на президента на МОК с почетното звание \"Доктор хонорис кауза\". Той ще бъде третият ръководител на олимпийското движение с титлата след Хуан Антонио Самаранч (1998) и Жак Рох (2009). Бах ще посети и  световното първенство по художествена гимнастика , което се провежда в \"Арена Армеец\".", "date": "2018.09.13", "title": "Томас Бах: Домакинствата на световни първенства показват високата класа на България в спорта"}
{"url": "https://www.dnevnik.bg/sviat/2018/09/13/3310821_marionetka_ili_nepoznato_lice_koi_e_noviiat_kandidat/", "text": "Фернандо Адад има големи шансове да стигне до втори тур на октомврийските президентски избори в Бразилия, след като Лула му даде рамо, но за да спечели вота и още повече - за да управлява, той задължително ще трябва да се разграничи от своя ментор. Луис Инасио Лула да Силва, бивш президент от 2003 до 2010 г., благослови във вторник Адад като свой заместник в надпреварата, след като бе дисквалифициран от избирателните власти.  Лула изчака крайния срок за предаване на щафетата, посочен от избирателния съд, след като бе обжалвал многократно отказа да го регистрират като кандидат. Подкрепи обаче искрено и безрезервно бившия си просветен министър - не толкова пламенен като него, но по-склонен на компромиси.  Пътят, който предстои да извърви някогашният кмет на Сао Пауло, е осеян с предизвикателства. Първо, той разполага с твърде малко време, за да се включи в кампанията, а конкурентите му са доста напреднали - до първия тур на 7 октомври остават по-малко от четири седмици.  \"Въпрос на време\" Петдесет и пет годишният адвокат и бивш университетски преподавател, слабо познат на бразилските избиратели, ще трябва да събере възможно най-много от гласовете, които хората биха дали за Лула. Според последните анкети от тази седмица за Адад са смятали да гласуват 8 до 9 процента, още преди да е регистриран официално - доста по-малко от близо 40-те на сто, колкото се очертаваха за Лула преди забраната от 1 септември да се кандидатира. Той обаче няма да разчита само на подкрепата на Лула, който беше и все още е много популярен, а и на мощната електорална машина, създадена от Партията на трудещите се (ПТ) - голямата лява формация, чийто съосновател бе Лула в началото на 80-те. Като кандидат Адад ще получи и второто най-продължително ефирно време за официални телевизионни изяви - солиден коз в страна, където електоратът все още си изгражда мнение главно чрез тази медия. ПТ разполага освен това с мощен ударен потенциал в социалните мрежи, където тя и нейните активисти развиват бурна дейност. \"С оглед на всичко това е трудно да не стигнем до втори тур\", заявява за АФП Линкълн Секо, историк от Университета на Сао Пауло, експерт по въпросите на ПТ - \"само въпрос на време е избирателите да припознаят Адад като кандидата на Лула\". Адад обаче има да решава и друга задача: как да отнеме гласове от кандидата на левоцентристите Сиро Гомес, който е с добри позиции в западналия североизток и стартира успешно в надпреварата. Гомес също е бивш министър на Лула и в последните проучвания заема вече втора позиция - между 11 и 13 на сто, след крайнодесния кандидат Жаир Болсонаро (24-26 процента). Марионетка на Лула? Съкрушителното понякога влияние на Лула върху партийните решения и фактът, че през последните седмици Адад неведнъж го посети в затвора, оставят съмнението, че може би той ще е просто марионетка на бившия президент.  Дори самата ПТ започна в социалните мрежи кампания с хаштага #LulaeHaddad (ЛулаеАдад). \"В първия тур Адад ще бъде гласът на Лула, за да привлече основния електорат на партията, но във втория (ще трябва) да се представи самостоятелно, за да се покаже по-умерен\", обяснява за АФП Томаз Фаваро, политически аналитик от консултантската къща \"Контрол Риск\". Много вероятно е, да му се наложи да действа още по-усърдно, ако бъде изправен срещу Болсонаро с тежката задача да проагитира десноцентристкия електорат, принципно враждебен към ПТ. И поеме ли в крайна сметка властта, Фернандо Адад ще наследи страна с колосален дълг, слаб растеж и близо 13 милиона безработни. Неблагоприятният икономически контекст може би ще го принуди да настоява пред бразилците за затягане на коланите и да спре амбициозната програма на ПТ за социални реформи. \"Ако бъде избран, той ще трябва да намери баланса между компромисните си нагласи и своята партия, чиято програма е по-радикална, отколкото на предишните избори\", резюмира Томаз Фаваро. /БТА", "date": "2018.09.13", "title": "Марионетка или непознато лице: кой е новият кандидат за президент на Бразилия"}
{"url": "https://www.dnevnik.bg/biznes/2018/09/13/3310827_vremenno_e_sprian_dostuput_do_spravki_po_egn_i_pik_na/", "text": "Временно е спрян достъпът до справки по ЕГН и ПИК на Националната агенция по приходите през сайта на Националния осигурителен институт, съобщиха от там. \"В Националния осигурителен институт постъпиха сигнали на граждани и медии, че на интернет страницата на института може да се осъществи невалидиран достъп за справки по ЕГН и ПИК на НАП\", се казва в съобщение, публикувано на сайта на НОИ. Извършва се проверка на случая и до пълното изясняване на обстоятелствата достъпът до тези справки е блокиран. Всички други електронни услуги със свободен или ограничен достъп функционират нормално, посочват от институцията.", "date": "2018.09.13", "title": "Спрян е достъпът до справки по ЕГН и ПИК на НАП през сайта на НОИ"}
{"url": "https://www.dnevnik.bg/photos/2018/09/13/3310251_fotogaleriia_svetovnite_snimki_na_denia_-_13_septemvri/", "text": "Изгрев над мост в Лондон, Великобритания.", "date": "2018.09.13", "title": "Фотогалерия: Световните снимки на деня - 13 септември 2018 г."}
{"url": "https://www.dnevnik.bg/sport/2018/09/13/3310829_voleibolistite_zagubiha_ot_iran_vuv_vtoriia_si_mach_na/", "text": "Българският национален отбор по волейбол записа първа загуба на световното първенство, след като отстъпи с 1:3 (22:25, 20:25, 25:22, 19:25) срещу Иран. Играчите на Пламен Константинов не успяха да повторят представянето си от  първата среща с Финландия , а срещу себе си срещнаха и много организиран отбор. Иранците грешаха по-малко, а разпределителят им Саид Маруф взимаше най-правителните решения в срещата. За сметка на това българските нападатели допуснаха много непредизвикани грешки. Началният удар не потръгна от самото начало на мача и до края това не се промени. С една победа и една загуба България заема трето място в група D на световните финали, като има три точки. Иран е в челото с шест точки и геймово съотношение 6:1, каквото има и световният шампион Полша, който по-рано през деня надигра с 3:0 Пуерто Рико. В следващия си мач в петък България среща Пуерто Рико. Най-резултатен за иранският отбор беше Мохамджавад, който завърши с 21 точки. С 11 пък се отчете Сейед. За България със 17 точки завърши Тодор Скримов, а Николай Учиков, Виктор Йосифов и Николай Пенчев добавиха по десет. В първата част иранският отбор поведе преди първата техническа пауза, на която се оттегли с две точки аванс. След това съставът, воден от Игор Колакович започна да трупа още по-голям аванс, който беше застрашен едва в края на гейма. Тогава при сервис на Виктор Йосифов България успя да направи няколко поредни точки, но в крайна сметка Иран спечели след 25:22. Във втория гейм ситуацията не се промени драстично, а Пламен Константинов опита с промени сред играчите да обърне развоя на срещата. За кратко той извади диагонала Николай Учиков от полето, като вместо него се появи Мирослав Градинаров. След това имаше промяна и при центровете, като Светослав Гоцев замени Николай Николов, чиято игра не се получаваше в атака. Все пак с много стабилна игра в атака и умело ръководене от плеймейкъра Саид Маруф Иран се справяше добре в ключовите моменти. След 28 минути персийците спечелиха и втората част, и поведоха с 2:0. В третия гейм българският отбор нямаше право на грешки и успя да поведе още при първото техническо прекъсване. След това обаче Иран се върна и благодарение на две грешки в атака на Учиков успя да поведе с 16:14. В критичния момент българските волейболисти стабилизираха играта си и след няколко драматични разигравания успяха да поведат при 20:19. Последваха силни изяви на Виктор Йосифов и Учиков, които позволиха на българите да поведат с три точки, а след това и с четири при 24:20. След два пропуснати геймбола, все пак българският тим затвори частта при 25:22. В четвъртата част и двата тима грешаха, като много често водачът се сменяше. Най-големи проблеми за иранците създаваше флот сервисът на Николай Пенчев, но все пак преди втората техническа пауза азиатците поведоха. Тогава Тодор Скримов получи контузия и беше сменен от Валентин Братоев, а Градинаров отново замени неубедителния Учиков. Играта продължи да бъде хаотична, като българският тим така и не успя да наложи контрол над срещата. В края Иран пък не допусна изненада и с по-добри изяви при мрежата азиатците затвориха срещата при 25:19. В пълната зала в Русе Бразилия спечели с 3:2 (25:20, 25:20, 23:25, 21:25, 15:12) зрелищния мач срещу Франция. \"Селесао\" поведе с 2:0, след което \"петлите\" бяха на крачка от пълен обрат. Франция се вдигна, върна двата гейма, а в тайбрека поведе с 10:7. Тогава съставът допусна грешка на начален удар. До края ключови се оказаха няколко отлични сервиса за бразилците и три блокади на Липе срещу звездата Ървин Нгапет.", "date": "2018.09.13", "title": "Волейболистите загубиха тежко от Иран във втория си мач на световното"}
{"url": "https://www.dnevnik.bg/politika/2018/09/13/3309948_parlamentut_shte_glasuva_po_prezidentskoto_na/", "text": "Президентското вето върху Административнопроцесуалния кодекс (АПК) ще бъде гласувано днес. Очаква се парламентът да не се съобрази с ветото след като комисия по правни въпроси  го отхвърли  в дебати продължили близо 4 часа. Промените в АПК бяха приети от Народното събрание на 25 юли и върнати за ново обсъждане от държавния глава Румен Радев на 1 август. Президентът оспорва общо 16 разпоредби от закона. Според него с тях уредбата се отдалечава от основни конституционни начала и деформира традиционни принципи и постижения на административното право. Президентът смята, че с промените ще се намали интензитетът на защитата на правата на гражданите и юридическите лица, свързани с актове, издавани от позицията на власт и изискващи подчинение. Държавният глава изразява несъгласие с разпоредбите за правилата за подсъдността, закритите съдебни заседания, драстично увеличените такси в касационното производство и премахването на касационната инстанция в редица специални закони. Това е деветото вето на президента Румен Радев. До момента Народното събрание подкрепи само това върху Закона за приватизация и следприватизационен контрол.", "date": "2018.09.13", "title": "Парламентът ще гласува президентското вето на административния кодекс"}
{"url": "https://www.dnevnik.bg/skorost/2018/09/13/3309662_izlojenie_v_stolichen_mol_subira_nai-hitovite/", "text": "Изложението \"Електро мобилити експо\", което отваря врати днес в \"София ринг мол\", има амбицията, че събира на едно място всички хитови електромобили, присъстващи на българския пазар. На него освен леки и лекотоварни автомобили могат да се видят също мотопеди и велосипеди с електрическо задвижване. Своите електрически модели ще покажат общо 18 компании, сред които \"Хюндай\", \"Нисан\", \"Ягуар\", \"Фолксваген\", КИА, \"Рено\" и други. В рамките на изложението ще се състои и конференция, на която производители и експерти ще дискутират възможности за развитие на електромобилността в България, зарядната инфраструктура като средство за ускоряване на навлизането на колите на ток и възможностите за производство на подобни модели в България Мото на изложението е \"Предизвикай бъдещето\". \"Електро мобилити експо\" ще продължи до неделя включително, а входът е безплатен. Сред експонатите на \"Електро мобилити експо\" е най-продаваният електромобил в Европа -  \"Нисан Лийф\" . Интерес предизвиква и първият изцяло електрически автомобил в историята на \"Ягуар\" - I-PACE. Сред експонатите е и един от най-атрактивните автомобили във високия клас - \"Тесла\" S 75D, модел 2018, част от флота на компания за коли под наем. Част от парка на същата компания за коли под наем е и двуместното  \"Рено Туизи\" . Като говорим за градски електромобил, не можем да пропуснем \"Фолксваген\" e-up!, който вече година е част от парка на  първата услуга за споделена мобилност в София \"Спарк\" .", "date": "2018.09.13", "title": "Изложение в столичен мол събира най-хитовите електромобили на едно място"}
{"url": "https://www.dnevnik.bg/sviat/2018/09/13/3309879_turciia_reshava_dali_da_vdigne_lihvite_za_da_ovladee/", "text": "Турската централна банка трябва да обяви днес дали е готова да промени  ключова монетарна политика , която допринесе за кризата с лирата, изострила се в последните месеци. Тези планове бяха съобщени, след като през август инфлацията  достигна най-високото си равнище от 15 години  (три пъти по-висока от първоначално обявената от централната банка), а лирата загуби общо около 40 на сто от стойността си от януари насам. Анкара обяснява случващото се с  проблеми в отношенията със САЩ  и с натиска, оказван върху нея, но инвеститори виждат и прегряване в икономика, разчитала твърде дълго на евтини кредити. Президентът Реджеп Тайип Ердоган обаче  се позиционира като враг на лихвите , а един от аргументите, които дава за това е, че (противно на възгледите на повечето икономисти) те водят до инфлация, вместо да охлаждат икономиката. Предният път, когато централната банка (според международни издания подлагана на натиск от президента) отказа да направи промяната,  лирата за кратко достигна курс над 7 за долар . На този фон и икономическият ръст, който Анкара обяви към миналия месец на годишна основа, спадна до 5.2% - под 7.4 на сто за същия период от между август 2016-а и 2017-а. \"Никой не знае\" В момента лихвите по репо-сделките (продажба с ангажимент за обратно изкупуване на ценни книжа в много кратки срокове) са 17.75%.  Анкета на \"Блумбърг\"  сочи, че е възможно промяната да е с 325 базисни точки (3.25 процентни пункта) до 21%. В бележка до клиенти Джейсън Търви от \"Кепитъл економикс\" очаква ръст не по-голям 2 процентни пункта, \"много под близо 7-10 пункта, който инвеститорите биха искали да видят\", пише \"Ройтерс\". В действителност \"никой не знае какво ще направи централната банка\",  написа вчера \"Файненшъл таймс\" . По данни на инвестиционната банка RBC Capital Markets, макар очакванията в порядъка на 325-345 точки да съвпадат с тези в прогнозата на инвеститорите, коментирали за \"Блумбърг\", някои допускат скок на едноседмичната репо лихва с до 725 точки (т.е. до 25%), други очакват централната банка да се откаже от намерението за промяна. Трескавото очакване обаче се отрази на курса на турската валута през целия вчерашен ден. Курсът на лирата се колебаеше в сряда, в часовете преди решаващото съобщение на централната банка, и първо тя загуби малко от стойността си спрямо долара (6.64 за долар към 8:45 ч. българско време при 6.42 в края на търговията във вторник), но по-късно през деня за кратко се върна до най-високата си позиция спрямо долара (6.3673) от 29 август насам. Резултатът е, че очакванията на пазарите към днешното решение се повишиха. \"Изглежда се натрупват очаквания за значително увеличение,\" казва за \"Блумбърг\" Хенрик Гулбърг, стратег за възникващите пазари в \"Номура\" в Лондон. Според него това се проявява в промяната на курса, преди да бъде взето решението. Това няма дае първата  мярка  на централната банка в отговор на кризата. Тя веднъж вече (през пролетта) вдигна лихвите по кредитите и принуди банките да работят, принуждавайки банките да вземат краткосрочни заеми по доста по-скъпата овърнайт лихва (19.25% към 24 юли, когато бе срещата на централната банка).", "date": "2018.09.13", "title": "Турция решава дали да вдигне лихвите, за да овладее срива на лирата"}
{"url": "https://www.dnevnik.bg/politika/2018/09/13/3309885_parlamentut_shte_glasuva_promenite_v_kabineta_ne_sa/", "text": "Парламентът ще гласува днес предложените от премиера рокади в кабинета, включващи смяната на министрите на вътрешните работи, регионалното развитие и транспорта. Въпреки настроенията в ГЕРБ в последната седмица срещу поисканите оставки, изненади не се очакват. По предложение на министър-председателя Бойко Борисов депутатите ще освободят Валентин Радев, Николай Нанков и Ивайло Московски. На тяхно място ще бъдат избрани Младен Маринов - в МВР, Петя Аврамова – за регионалното развитие и благоустройството и Александър Манолев – за транспорта. Освобождаването на досегашните министри и назначаването на новите ще бъде в две отделни гласувания. Въпреки, че в ГЕРБ имаха нагласата да спасят Николай Нанков лидерът им в парламента Цветан Цветанов декларира, че ще гласуват за промените, така както са предложени. Депутатите от коалиционният им партньор \"Обединени патриоти\" също ще гласуват в съгласие с ГЕРБ без 8-те народни представители от НФСБ. В знак на  протест срещу смените  на кабинета депутатите на вицепремиера Валери Симеонов обявиха, че ще гласуват \"против\" оставките, но ще подкрепят в зала новите министри в името на коалиционната стабилност. Управляващата коалиция разполага с мнозинство от общо 122 народни представители, при необходими 121. Дори и НФСБ да не подкрепят освобождаването на министрите и ГЕРБ, \"Атака\" и ВМРО да останат със само 114 гласа, решението ще мине, тъй като според предварителната й заявка най-голямата опозиционна група – БСП, има 79 депутати и ще гласува \"за\". Социалистите ще са \"против\" новите министри, но за това решение мнозинството вече ще има необходимата подкрепа от НФСБ. Тримата министри  подадоха оставки по искане  на министър-председателя след тежката катастрофа край Своге, в която загинаха 17 души. Това доведе до критики от един от коалиционните партньори - Валери Симеонов, чиято партия излезе с декларация против едноличния стил на управление на Борисов. Във вторник в коментар пред журналисти премиерът обяви, че изненади при гласуването може да има само ако той поиска.", "date": "2018.09.13", "title": "Парламентът ще гласува промените в кабинета"}
{"url": "https://www.dnevnik.bg/sport/2018/09/13/3309745_bulgarskite_voleibolisti_se_nasochvat_kum_vtoroto_si/", "text": "Българският национален отбор по волейбол се насочва към второто си предизвикателство на световното първенство, на което е домакин. Воденият от Пламен Константинов състав излиза срещу Иран във Варна. Мачът е тази вечер от 20.40 часа и ще бъде излъчен по БНТ1. Българите започнаха отлично световното с чиста победа. На старта в неделя  те се наложиха с 3:0 срещу Финландия . Преди ден  Иран тръгна безкомпромисно за 3:0 срещу Пуерто Рико , а световният шампион Полша се наложи с 3:1 срещу Куба в другия мач от групата. Очакванията са тази вечер предизвикателството пред българите да бъде по-тежко от това срещу Финландия. В последните години Иран напредна много и изгради силен отбор, който се утвърди сред водещите в света. На миналото световно азиатците стигнаха до финалната фаза и завършиха шести. \"С формулата, която имаме тази година на световното първенство, всеки мач ще бъде решаващ. Загубите се носят в следващата фаза, така че ключови за класирането ни ще бъдат всички останали четири мача. Не мога да кажа, че някой мач ще има по-голяма или по-малка тежест\",  каза Константинов . Българският отбор игра с Иран в предпоследния си мач в Лигата на нациите това лято. Националите  отстъпиха с 1:3 (22:25, 15:25, 25:23, 14:25) в Техеран . Начело на Иран е опитният Игор Колакович, който дълги години водеше сръбския национален отбор. \"Дошли сме, за да се борим за всеки един гейм. Да играем със сърце, защото, ако играем с рутина, няма да постигнем нищо\", каза селекционерът. Той изрази задоволство от условията и организацията във Варна. През 2010 г. Колакович изведе Сърбия до бронзовите медали от световното, а година по-късно съставът стана европейски шампион. Преди по-малко от две седмици той спечели Азиатските игри с Иран.", "date": "2018.09.13", "title": "Българските волейболисти се насочват към второто си изпитание на световното"}
{"url": "https://www.dnevnik.bg/evropa/2018/09/13/3309723_stiv_banun_nasochva_na_sever_pohoda_si_sreshtu_es/", "text": "След като откри съюзник на юг и почитател на изток, бившият политически стратег на Доналд Тръмп - Стивън Банън - сега поглежда на север, търсейки кого да вербува при  похода си за подкопаване на Европейския съюз . Той смята, че моментът е идеален, след като в прочутата със своя либерализъм Швеция рекорден брой избиратели  гласуваха в неделя за крайнодясна партия , която иска референдум за излизане от блока, обединяващ 28 държави. Банън,  който помогна на президента Доналд Тръмп  да влезе в Белия дом, иска да извърши подобна революция против върхушката в ЕС и да вкара евроскептици от всички краища на съюза  в Европейския парламент на изборите догодина . Той вече привлече за каузата най-изтъкнатия евроскептичен лидер на Италия -  вътрешния министър Матео Салвини , а проектът му е възхваляван от друг яростен критик на ЕС -  унгарския министър-председател Виктор Орбан . Сега Банън се обръща към северните държави - членки на ЕС, където най-новият му почитател е холандският националист Геерт Вилдерс. \"Понякога има нужда от катализатор\", заяви Вилдерс пред \"Ройтерс\" на годишния \"Форум Амброзети\" на брега на езерото Комо в Италия, където призова за премахване на ЕС. \"Всяка инициатива, която идва от (Банън), разбира се, трябва да бъде приветствана\", каза той в събота. Вилдерс, който оглавява втората по големина партия в своята страна, заяви, че планира да се срещне скоро с Банън на вечеря в Холандия за обсъждане на идеята за единен евроскептичен фронт. Банън нарича проекта си \"Движението\" - прохождащо политическо начинание с 15 човека персонал и огромна амбиция: да убеди евроскептичните лидери на континента да предприемат съгласувана кампания на изборите за Европейския парламент през май. Той иска популистите да свалят това, което определя като либералната върхушка на ЕС, и да принудят Брюксел да върне правомощия на националните държави. Поддръжниците на ЕС казват, че подобен резултат би предизвестил гибелта на политическите и валутните съюзи в Европа. Банън обаче твърди, че това не е крайната цел. \"Не мисля, че тези усилия са насочени към унищожаването на Европейския съюз\", заяви той пред \"Ройтерс\" в Рим в събота. Вместо това \"Движението\" на Банън се стреми да напълни Европейския парламент в Страсбург с партии, които могат да се споразумеят за четири неща: повече суверенни права за държавите в ЕС, по-силни граници, по-малко имиграция и премахване на радикалния ислям, както го нарича той, от Европа. \"Това е клуб, свободно сдружение\", каза Банън, като подчерта, че расистките и антисемитските партии не са добре дошли. \"Ние общуваме с тези популистки националистически партии в Европа и едно от нещата, които ни казват те, е, че никога нямат възможност да разговарят заедно. Те се чувстват сами.\" Невъзможна мисия? \"Движението\" се стреми да служи като кампаниен център за проучвания и анализи на данни, предлагащ стратегически консултации и използващ кампании в социалните медии, за да мобилизира вота против ЕС на европейските избори, които по традиция се характеризират с ниска избирателна активност. Банън каза, че ще вложи \"няколко милиона долара\" в проекта и планира скоро да се премести в Европа. Обединяването на евроскептичните партии при кампания в американски стил обаче може да е невъзможна мисия:  Салвини и Орбан  искат да отслабят ЕС, но не да го напуснат; Вилдерс иска да го унищожи; а френската крайнодясна водачка Марин льо Пен иска да реформира ЕС, преди да подложи на референдум членството на Франция. Предишните опити за обединяване на крайната десница не донесоха почти никакъв успех. След изборите през 2014 г. Льо Пен и Вилдерс създадоха крайнодясна парламентарна група, но тя е най-малката с едва 35 от 751 места. Салвини е част от нея, но Орбан не е. Банън може да получи топло посрещане от Вилдерс в Амстердам, но е изправен пред по-хладен прием в Швеция въпреки силното представяне на крайнодясната партия \"Шведски демократи\" на изборите в неделя. \"Ние не следим политическата работа на Стив Банън. Като личност той не представлява интерес за нас\", заяви партиен представител пред вестник \"Дагенс нюхетер\" през юли. \"Шведски демократи\" не отговори в понеделник на въпроси по имейл за проекта на Банън. Но Банън не се отказва. Той заяви в имейл до \"Ройтерс\" в понеделник, че подвигът на шведската партия, спечелила 17.6 процента от гласовете, е станал \"пример за популистите навсякъде\". \"Краят на Европа\" Подкрепящите ЕС сили смятат популистките евроскептици за екзистенциална заплаха, която може да доведе до разпадане на ЕС и възраждане на национализма, разпалил двете световни войни. Дори консервативни съюзници на евроскептиците са разтревожени. \"Всички те са крайно различни, но са обединени от враждебността си към върхушката, национализма и съпротивата срещу европейската бюрокрация\", каза Ренато Брунета - видна фигура в консервативната партия \"Напред Италия\", която сключи изборен пакт с партията \"Лига\" на Салвини у дома и е в съюз с групата на Орбан в Европейския парламент. \"Резултатът е, че има опасност тези връзки да са достатъчни, за да доведат до победа на тази политическа атмосфера . . . Ако случаят е такъв, има опасност това да е краят на Европа\", каза Брунета. /БТА", "date": "2018.09.13", "title": "Стив Банън насочва на север похода си срещу ЕС"}
{"url": "https://www.dnevnik.bg/sviat/2018/09/13/3309867_evroskepticite_moje_da_ovladeiat_do_edna_peta_ot/", "text": "Евроскептиците може да овладеят една пета от местата в Европейския парламент на изборите догодина, увеличавайки дела си с около 60%, показва анализ на агенция \"Ройтерс\", базиран на проучвания на социологически агенции от 27-те държави членки. Участниците в тях са отговаряли на въпроса как биха гласували в хипотетични национални избори и макар данните да не са прецизни, могат да дадат прогноза как би изглеждал следващият парламент. Въпросните партии няма да могат да прокарват големи промени, но ще могат да поставят препятствия пред старите партии и да експлоатират вътрешното разделение в Европа. Сегашната популярност на протестните партии \"Пет звезди\" и \"Лига\", които са в италианската управляваща коалиция, ще подобри шансовете им за добро представяне в Брюксел. Тяхното издигане, както и повишената подкрепа за \"Алтернатива за Германия\" ще наваксат изгубени места на UKIP, които ще напуснат заедно с всички останали британски евродепутати след Брекзит. Парламентарната група \"Европа на свободата и пряката демокрация\", доминирана от UKIP и \"Пет звезди\", може да нарасне от 45 до 58 души, ако съюзът остане в сила. \"Европа на нациите и свободите\", в която са \"Национален сбор\" на Марин льо Пен и \"Партията на свободата\" на Герт Вилдерс, може почти да удвои местата си от 35 на 62 благодарение на популярността на \"Лигата\" в Италия. Така двата евроскептични съюза може да имат общо 119 места от 705-те в целия парламент, или около 17%. Анализът на \"Ройтерс\" допуска, че осемте парламентарни групи ще останат същите, но политическите договорки могат да създадат разнообразни нови алианси. Преди \"Пет звезди\" обмисляха да се присъедят към проевропейските центристи; възможно е членове на Европейските консерватори и реформистки (която бе създадена от британските тори като евроскептична алтернатива на дясноцентристката ЕНП) да мигрирират към по-твърди позиции. Неин член е управляващата в Полша \"Право и справедливост\", която може да потърси друга група. Също както унгарската \"Фидес\", която е спорен член на ЕНП, поляците не желаят разпад на ЕС. Сривът в подкрепата за традиционното ляво и дясно във Франция вероятно ще тласне напред центристкия блок АЛДЕ, особено ако движението на президента Еманюел Макрон се включи в него. ЕНП въпреки всичко вероятно ще остане най-голямата група.", "date": "2018.09.13", "title": "Евроскептиците може да овладеят до една пета от депутатските места в Европейския парламент"}
{"url": "https://www.dnevnik.bg/sport/2018/09/13/3310045_fotogaleriia_krasota_i_izpitanie_po_putia_kum/", "text": "Красивите цветове около Амазонка в кадър от самостоятелната експедиция \"Прегръдката на Амазония\" на Филип Лхамсурен. Пътешественикът  . В отделни точки той получаваше логистична подкрепа от фотографа Румен Койнов, който от години живее в Бразилия и работи по създаването на филм за експедицията.", "date": "2018.09.13", "title": "Фотогалерия: Красота и изпитание по пътя към \"Прегръдката на Амазония\""}
{"url": "https://www.dnevnik.bg/kultura/2018/09/13/3309650_komiksi_s_poziciia_ili_kak_avtorut_na_zaeka_spas_vijda/", "text": "Циничен, рязък, откровен и винаги готов да види смешното - създателят на комиксите за киселия заек Спас, който от 3 години добива популярност във \"Фейсбук\", е досущ като своя герой. Стен Дамянов е човек, който не се примирява с \"простотията на хората\" край него, а напротив - тя го вдъхновява. Казва, че \"трепери от нерви\", когато чете новини - основно за политически решения и изказвания, и сяда да рисува, \"защото няма как да не нарисуваш нещо, трябва да имаш позиция\". \"Който е казал онова, че трябва да работиш нещо, което обичаш, за да ти е лесно, е най-големият тъпанар. Когато правиш това, което обичаш, влагаш много повече време и усилия, отдаваш му се, искаш да си още по-добър и още по-добър\", казва Дамянов.  Така авторът на  \"Просто Спас\"  работи по цели нощи. Резултатите са дълбоките тъмни сенки под очите и първият самостоятелен комикс \"Просто Спас\", издаден от \"Сиела\", чиято  премиера ще е на 16 септември  на фестивала \"Комик кон\". В основната на сюжета на комикса, разказва Дамянов, е отношението му към \"хората, които благодарят на Господ, когато им се случи нещо хубаво\". Спасовата история Образът на заека Спас се появява постепенно преди 5-6 години, когато Стен Дамянов учи анимационна режисура в НАТФИЗ. По време на уъркшоп на  режисьора Румен Петков , създател на \"Чобо и Боко\", а след това работил за \"Картуун нетъурк\", на лист хартия Дамянов нарисувал очите на заека.  В ума му се появила сцена от филма \"Боен клуб\", в която \"Едуард Нортън, с една бяла риза, черна вратовръзка, измъчен, седи пред ксерокс, който осветява лицето му. Така дорисувах един заек – подпухнал, който седи на бюро и е видимо измъчен от живота. После го нарисувах изправен и зарязах някъде тази рисунка\". Намира я след известно време, кръщава заека Спас, а после го използва и за комиксите си. И вместо да му измисля характер и биография, авторът му дава своите черти. \"Аз съм Спас.\" Така и двамата са от Пазарджик, а днес са \"кисели\" жители на София.  От една година веднъж седмично гледа филма \"Невероятната съдба на Амели Пулен\" на Жан-Пиер Жьоне. \"Това е най-позитивният филм, след като го гледам, се чувствам като друг човек - виждам стаята си по-цветна\", казва той.  Да се смеем за историята Според Стен Дамянов сатирата и смехът са задължителни, защото в живота \"не става само с мъка\". Смята, че хуморът трябва да бъде остър, а не политкоректен, както и че днес хората са много тънкообидни. Страницата им набира популярност, но и малко нежелани фенове. \"Хората, които осмиваме, си харесват Тони Патето. Та сега ще търсим начин да поправим това\", обещава Дамянов. Целта на тримата е да си направят вселена от комиксови герои, а след това и студио. Дамянов се надява повече хора да започнат да обръщат внимание на българския комикс и илюстрация, които според него са на много високо ниво.", "date": "2018.09.13", "title": "Комикси с позиция, или как авторът на \"Просто Спас\" вижда света"}
{"url": "https://www.dnevnik.bg/analizi/2018/09/13/3309939_za_obrazovanieto_i_kulturata/", "text": "Независимо дали харесваме понятията \"демократизация\", \"глобализация\" и \"автоматизация\", не можем да отречем, че през последните десетилетия наблюдаваме по-свободно движение на хора, продукция, производствени фактори и информация, както и изместване на човешката работна ръка от редица форми на труд, които се извършват по-ефективно от машини. На практика това са основните измерения на прогреса в световен план. Вместо обаче тези промени да водят до осезаемо по-добро качество на живот за всички, виждаме как надигащите се миграционни вълни поставят под съмнение хуманистичните нагласи на развитите общества; глобални корпорации реализират огромни печалби, които не се разпределят справедливо за опазване на околната среда и благоденствието на гражданите; свободният достъп до всякаква информация подкопава авторитетите, които досега са гарантирали истината, и създава условия за безпрецедентна масова манипулация. Тези негативни ефекти на прогреса обаче не доказват неговата същностна сбърканост, а само масовата неподготвеност на човечеството за него. Затова развитите държави инвестират в национални и наднационални организации (ЮНЕСКО, ОИСР, СБ, ЕС), които да формират ясна представа за това какво е нужно на всеки човек, за да може да функционира пълноценно в тази променяща се среда. Резултатите от тяхната работа са рамки от цели за учене и развитие през целия живот, които националните правителства вземат предвид при изработване на собствените си управленски стратегии и програми. Културната компетентност През 2006 г. ЕС  препоръчва  осем \"ключови компетентности за учене през целия живот\". Сред тях е \"културната компетентност\". Точната формулировка: cultural awareness and expression competence се стреми да обвърже двете измерения на образованието в областта на културата и изкуствата: \"културна съзнателност\" (рецепция) и \"културно изразяване\" (продукция) – с понятието \"компетентност\", което предвижда формулирането на конкретни образователни цели по три направления: знания, умения и нагласи. Става дума за познаване на световната философия, морал, етика, културно наследство, традиции, съвременна и популярна култура, субкултури, медии, културно и езиково разнообразие; умения за критично мислене, разбиране и анализ на идеи, културни произведения и процеси, както и за изразяване на собствени мисли и емоции в творчески форми; убеденост в ползата на културата за личностно израстване и утеха, като социална спойка и портал към общочовешките ценности; уважение към идентичността и възгледите на другите; мотивация за развиване на творческо мислене. С две думи – създаване на съзнателни и отговорни граждани, притежаващи умения, които на пазара на труда ги превръщат в по-ценен ресурс от машините. През 2015 г. експертна работна група анализира практиките в 25 държави и издава  наръчник  за развиване на културна компетентност. Там се посочват важни специфики на тази компетентност: - Най-добрият начин хората истински да разберат смисъла на културата и да се ангажират с нея е да я преживеят. - Достъпът до култура има две измерения: физическата възможност за пряк контакт с произведения на изкуството, и възможността за истинско разбиране на тяхната ценност. - Културната съзнателност представлява: съзнателност за собствените мисли и поведение, за пряката ни социална и физическа културна среда; за местната и националната култура; за културното разнообразие в световен план и междукултурните връзки; - Културното изразяване може да се свърже с конкретни предмети и програми за обучение по изкуствата, но културната съзнателност се развива едновременно в много предметни области. - Културната компетентност е проект за учене през целия живот. Тя се изгражда чрез формално, неформално и информално образование, в рамките на съответните етапи на обучение и отвъд тях. - Културната компетентност зависи едновременно от много институции: училища, читалища, библиотеки, музеи, галерии, кина, театри, опери, оркестри, радио, телевизия, книгоиздатели, електронни медии, организации, занимаващи се с фолклор и занаяти, културни институти в страната и чужбина. На тази база авторите на наръчника препоръчват: - да се направи културата възможно най-достъпна за всички граждани и да се стимулира участието им в културни процеси; - да се интегрира развиването на културна компетентност в училищното образование, като се гарантира качеството; - да се обучават всички преподаватели и помощен персонал в предучилищното, училищното и висшето образование, за да придобият уменията и разбирането, необходими за развиване на културна компетентност; - да се създадат публично финансирани програми и инструменти, стимулиращи междусекторното сътрудничество между училищата и културни институции; - да се обменя опит за успешните програми и инструменти, както и за резултатите от тях. Каква е ситуацията у нас Действащият от 2015 г.  закон  посочва, че препоръчаните от ЕС \"ключови компетентности за учене през целия живот\" са основни характеристики на общообразователната подготовка в училище. Те са свързани по-конкретно с очакваните резултати, по предмети и етапи на обучение, в съответните  стандарти  и  учебни програми . Същевременно в българското училище съществува дългогодишна традиция на концентрация върху учебното съдържание – то се предписва детайлно в учебните програми, учителите са длъжни да го преподават и отчитат работата си по този критерий, а постиженията на учениците се измерват основно според способността им да го възпроизвеждат. Всичко това прави съдържанието на практика върховният приоритет на училищното образование. Тази тенденция често се запазва и във висшите училища. Фактът, че развиването на компетентности става в междупредметен план, едновременно в образователните институции и извън тях, през продължителни периоди от време, които надхвърлят регламентираните етапи на обучение, и че в него участват повече хора и институции, също способства отговорността да се размива между отделните заинтересовани страни. А каква трябва да бъде Ако искаме наистина, не само формално, да преминем към компетентностен модел на обучение, трябва на първо място да демонтираме модела, концентриран върху съдържанието. Държавата трябва да пренастрои инструментите си, за да може адекватно да гарантира компетентностите. Задължението за преподаване на съдържание трябва да отпадне, на негово място трябва внимателно да се пресекат две линии на контрол: националното външно оценяване и инспектирането на институциите – и двете ориентирани изцяло към качественото развиване на компетентности. Щом компетентностите се развиват едновременно в много предметни области, това означава, че е необходима повече координация на ниво дизайн на учебния план и организацията на дейностите в училище. Щом компетентностите се развиват едновременно в институциите и извън тях, е необходима повече координация и сътрудничество с другите институции (читалища, библиотеки, музеи, висши училища, научни институти и др.) и заинтересованите от качествено образование страни. Щом компетентностите се развиват през периоди отвъд етапите на обучение, тогава те следва да бъдат цел на ученето през целия живот. Конкретно в случая на културната компетентност: щом тя не може без по-широк и по-лесен достъп до културни произведения, той трябва да се предостави – не само физически, но и функционално. Истинското изграждане на културна компетентност изисква повече усилия и ресурси, както и повече гаранции за тяхното смислено използване. Това обаче е необходимо условие за израстване на българското общество до състояние, в което вече не е жертва на прогреса, а използва промените, за да си осигури по-добър живот. Затова движение \"Реформи в културата\" разгледа темата още в първия си форум за критически мониторинг (в Пловдив, през юни) и се ангажира да ѝ осигури централно място в стратегическите документи, върху които работи.", "date": "2018.09.13", "title": "За образованието и културата"}
{"url": "https://www.dnevnik.bg/sport/2018/09/13/3310058_basketbolnite_nacionali_shte_se_boriat_za_chudoto/", "text": "Националният отбор по баскетбол се впуска в преследване на мечтата за класиране на световното първенство. Българите приемат Франция тази вечер в 18.00 часа в Ботевград. Билети могат да бъдат купени от касите на залата, а двубоят ще се излъчва по БНТ 2. Българският отбор  премина първия етап от квалификациите след две победи и четири загуби . Французите бяха безгрешни и спечелиха шест победи. \"Не е невъзможно (да бъде поднесена голяма изненада). Винаги има такива мачове. Ще ни бъде доста трудно, но ако успеем да победим, ще бъде радващо\", каза селекционерът Любомир Минчев пред \"Нова\". Селекционерът на Франция Венсан Коле заяви, че е запознат с качествата на българския отбор, който по думите му е бърз и резултатен. \"Естествено, гледахме последните мачове. Всеки мач е труден в европейския баскетбол. Готови сме, защото искаме да побеждаваме. Една победа тук ще означава почти класиране на световното първенство\", заяви Коле при пристигането в София. \"България има отлични стрелци, страхотна стрелба от тройката, искаме да забавим играта им. Ще се стараем да вкараме играта под коша. Трябва да играем много добре в защита\", добави той. \"Петлите\" записаха две победи в контролите - с 83:66 срещу Черна гора, а след това и с 84:68 срещу Гърция. Три дни след мача с французите предстои друго тежко изпитание - гостуване на бронзовия медалист от Лондон 2012 Русия. Другият съперник на България в група К е Босна и Херцеговина. В групата са още Финландия и Чехия, с които националите играха в предния етап и записаха четири загуби. Първите три в групата се класират за световното.", "date": "2018.09.13", "title": "Баскетболните национали ще се борят за чудото срещу Франция в световна квалификация"}
{"url": "https://www.dnevnik.bg/sport/2018/09/13/3310066_video_jusein_bolt_i_negoviiat_sprint_pri_nuleva/", "text": "Има ли място, където Юсейн Болт да не е печелил спринт? Може би в самолет при почти нулева гравитация... Голямата звезда на световната атлетика от последното десетилетие опита възможностите си в кратък спринт при безтегловност. Носителят на осем златни олимпийски медала се забавлява по време на рекламна кампания. Болт беше ангажиран от производителя на шампанско Mumm, който представи нов продукт - бутилка, разработена за клиенти на бъдещи пътешествия в космоса, каквито планират компаниите на Ричард Брансън, Джеф Безос и Илон Мъск. Кампанията се проведе по време на полет със специално оборудван самолет над Реймс. На борда беше и френският астронавт Жан-Франсоа Клервоа.", "date": "2018.09.13", "title": "Видео: Юсейн Болт и неговият спринт при нулева гравитация"}
{"url": "https://www.dnevnik.bg/evropa/2018/09/13/3310128_evroparlamentut_prizova_za_mejdunarodna_zabrana_na/", "text": "Европейският парламент прие вчера резолюция, с която призовава за международна забрана на разработването, производството и използването на \"роботи убийци\", предаде \"Ройтерс\". Става дума за оръжия, които убиват, без човек да взима решението за произвеждане на изстрела.  \"Роботите убийци\"  са машини, програмирани да избират и да атакуват мишени с помощта на изкуствен интелект и без човешки контрол. Критиците им се опасяват, че те могат да станат неконтролируеми при кибератака или при грешка в програмирането. \"Съзнавам, че това може да изглежда като дебат за някакво далечно бъдеще или научна фантастика, но не е\", заяви върховният представител на ЕС за външната политика и политиката за сигурност Федерика Могерини при обсъждането на проблема в Европейския парламент. Приетата от европарламента резолюция цели да се попречи на създаването и използването на \"роботи убийци\". Държави като САЩ, Китай, Израел, Южна Корея, Русия и Великобритания са все по-близо до създаването на автономни оръжейни системи. Руската агенция ТАСС съобщи миналата година, че концернът \"Калашников\" е разработил автоматизирано оръжие, способно да \"идентифицира мишени и да взима решения\". Повечето от членовете на Европейския парламент подкрепиха във вторник по време на дискусията приетата резолюция, но някои изразиха тревога, че приемането на подобно законодателство може да ограничи научния прогрес при изучаването на изкуствения интелект, предназначен за всекидневни нужди. Други изтъкнаха, че ЕС може да си навреди в областта на сигурността, ако забрани използването на роботизирани оръжия, а останалите страни не го направят. Приетата резолюция призовава Европейския съюз да изгради обща позиция преди международните преговори по темата в ООН, планирани за ноември, отбелязва \"Ройтерс\".", "date": "2018.09.13", "title": "Европарламентът призова за международна забрана на \"роботите убийци\""}
{"url": "https://www.dnevnik.bg/politika/2018/09/13/3310132_petur_moskov_zapochva_da_raboti_za_silna_i/", "text": "Бившият министър на здравеопазването Петър Москов заяви пред Би Ти Ви, че започва да работи за силна и консервативна десница. Той обаче не уточни дали има намерение да създава нова партия, или да се присъедини към някоя от съществуващите в момента в дясното политическо пространство. Москов прогнозира, че управляващите ще изкарат пълен мандат, но подчерта, че те \"нямат идея за подредба на държавата\". По думите му алтернатива в лицето на БСП не може да съществува. \"Социализмът е безотговорност. Той води до икономическа разруха\", каза още Москов. Той коментира и  започналото вчера дело срещу него.  Бившият здравен министър е обвинени, че със сделката за ваксините \"Еувакс\" и \"Пентаксим\" от Турция през 2015 г. е ощетен бюджетът с над 325 хил. лв. \"Няма дело за ваксини. Делото е дали правилно здравното министерство е внесло ДДС в бюджета за тези ваксини. В момента в Европа има над 40 хил. случая на морбили. В България няма такива случаи именно заради подсигурените ваксини\", уточни Москов.", "date": "2018.09.13", "title": "Петър Москов започва да работи за силна и консервативна десница"}
{"url": "https://www.dnevnik.bg/na_put/2018/09/13/3308890_iaponec_izmisli_kak_da_se_putuva_bez_bagaj/", "text": "Напук на втвърдяването на нискотарифните авиокомпании, които налагат все повече финансови ограничения върху количеството превозван багаж, японецът Шимпей Ватанабе измисли начин как да се пътува без куфари и чанти, но с всичко необходимо на разположение. Концепцията е в основата на стартъпа Locarry, съобщава techinasia.com. Идеята е всичко необходимо за престоя на чуждото място да бъде наето от местни жители, вместо да бъде разнасяно на стотици или хиляди километри. Ватанабе се е сетил, че повечето хора разполагат с туристическа екипировка, техника, якета и дъждобрани и други полезни предмети, които да могат да споделят временно с другиго на базата на взаимната изгода. Услугата ще се използва срещу заплащане, а информацията ще бъде обобщена в приложение само на клик разстояние в електронно устройство. Въпреки че подобни платформи вече съществуват, Locarry изглежда като първия инструмент, който позволява на всеки да сподели всякакви свои вещи. Първоизточник нa идеята са платформи като Аirbnb и японският пазар на дребно Mercari. Ватанабе разширява модела с удобства за пътуващите, но стига и по-далеч – според него платформата може да създаде работни места. Прогнозната му за заплащане на наемодател е между $600 до $700 на месец. За да привлече повече потребители както сред наемодателите, така и сред ползвателите, създателят на платформата обмисля обвързването със собственици на Airbnb. \"Представете си, че просто се настанявате във вашия Airbnb, а багажът вече ви очаква. Това може да е добър модел\", смята Ватанабе. Приложението включва и система за проверка и дезинфекция на дрехите. В допълнение ще бъде добавено потвърждението чрез есемес и реално идентифициране, за да се гарантира безопасността на личните срещи. Тъй като Locarry не предприема комисиони, Ватанабе признава, че неговият стартъп \"в момента няма как да печели пари\". Но явно това не го притеснява. ", "date": "2018.09.13", "title": "Японец измисли как да се пътува без багаж"}
{"url": "https://www.dnevnik.bg/evropa/2018/09/13/3310130_brekzit_bez_sdelka_bi_promenil_smetkata_za_razvoda_s/", "text": "Ако Великобритания не постигне с Европейския съюз споразумение за напускането на общността, ще се промени и изразеното от нея съгласие да плати за напускането на съюза, каза министър-председателят Тереза Мей, цитирана от \"Ройтерс\". Като част от сделката за Брекзит Великобритания се съгласи да плати на ЕС между 35 и 39 милиарда евро през следващите десетилетия. \"Ние сме държава, която зачита задълженията си, вярваме във върховенството на закона и затова вярваме в спазването на правните си задължения\", каза Мей пред парламента. \"Но... конкретното предложение беше направено в духа на желанието ни да постигнем споразумение с Европейския съюз и въз основа на принципа, както и самият ЕС каза, че нищо не е договорено, докато не е договорено окончателно, без сделка становището ни се променя.\" Междувременно около 50 законодатели тори, привърженици на Брекзит и опоненти на Мей, се събраха, за да обсъдят как и кога могат да я принудят да подаде оставка, съобщи Би Би Си. Бунтарите се противопоставят на предложението й да запази връзката на Обединеното кралство с правилата на ЕС след Брекзит, което според тях ще обвърже Великобритания с блока и страната няма да е в състояние да сключва нови търговски договори с други държави, предаде \"Асошиейтед прес\". Откакто предизвика предсрочни избори през юни 2017 г., на които обаче партията й загуби парламентарното си мнозинство, Мей е изправена  пред настойчиви опити  за смяна на партийния лидер, които отслабиха позициите й, докато се опитва да уреди окончателно сделка за Брекзит с ЕС. Депутатите от Eвропейската изследователска група (ЕRG) - група в Консервативната партия на Мей, която се обявява за по-рязко скъсване с ЕС, се срещнаха във вторник и открито обсъждаха бъдещето на министър-председателя. Коментарите на присъстващите са били от рода на: \"Всеки, когото познавам, казва, че тя трябва да се махне\", \"Тя е пълен провал\" и \"Така не може да продължава\". Източник, цитиран от Би Би Си, каза, че някои смятат, че Мей се е самоизолирала и е изгубила връзка с действителността. Според други обаче е глупаво точно сега консерваторите да сменят лидера си. Опонентите на Мей казват, че тя е готова да направи прекалено много отстъпки на Брюксел, като по този начин фактически обезценява идеята за Брекзит. Членовете на ЕRG нарекли предприетите от нея стъпки \"катастрофални\". Те обмисляли да я сменят с привърженик на твърдия Брекзит като бившия външен министър  Борис Джонсън . Но твърдият застъпник за Брекзит и министър на околната среда Майкъл Гоув каза вчера, че спекулациите за смяна на на партийния ръководител са просто \"празни приказки\" и че в момента Мей върши \"страхотна работа\".", "date": "2018.09.13", "title": "Брекзит без сделка би променил \"сметката за развода\" с ЕС, каза Мей"}
{"url": "https://www.dnevnik.bg/bulgaria/2018/09/13/3310133_v_sofiia_ima_podobrenie_na_vsichki_pokazateli_za/", "text": "От 2009 до 2016 г. в София има подобрение по всички показатели за качеството на въздуха. Дори по един от тях сме на челните места. Вече имаме програма с мерки и проекти по отношение на битовото отопление. Това каза столичният кмет Йорданка Фандъкова пред БНТ след  доклада на Европейската комисия за състоянието на въздуха  в шест европейски града. По думите ѝ данните в него не са напълно актуални, защото са за минал период. \"Дървата и въглищата са един от най-сериозните източници на замърсяване през зимата. Най-екологичното отопление безспорно е на газ и централно отопление. Вече имаме конкретна програма с  мерки и готови проекти, с които ще кандидатстваме  по оперативна програма \"Околна среда\", каза тя и добави, че София има най-добри показания за наличие на азотни оксиди. Фандъкова подчерта, че фокусът в проектите е смяната на начина за отопление, а ситуацията е най-трудна при домакинствата. \"Приехме конкретни 100 мерки, предложили сме законодателни промени. Имахме и пилотен проект за 30 домакинства, на които бяха предоставени печки с екопалети. Смятаме да разширим тази идея\", каза още тя. Кметът акцентира и върху друга мярка, която вече е въведена - системата за ранно предупреждение, чрез която два дни по-рано има информация за прогнозата за времето и за състоянието на въздуха. Тя коментира и  големите ремонти в столицата . По думите ѝ повечето обекти са пред завършване. Фандъкова подчерта, че е привърженик на въвеждането на цветни пешеходни пътеки.", "date": "2018.09.13", "title": "В София има подобрение по всички показатели за качеството на въздуха, смята Фандъкова"}
{"url": "https://www.dnevnik.bg/politika/2018/09/13/3310136_ministerskite_ostavki_niama_da_se_glasuvat_zaradi/", "text": "Гласуването на трите министерски оставки отпадна от дневния ред на парламента. Това се налага, тъй като в деловодството на Народното събрание не е внесен указ на президента Румен Радев, с който освобождава Младен Маринов от поста главен секретар на МВР. Това обясни председателят на парламента Цвета Караянчева в началото на заседанието. Маринов е предложеният от премиера Бойко Борисов за нов министър на вътрешните работи. Вчера на заседанието на Министерския съвет правителството реши да предложи на президента да го освободи от длъжността му, но Радев така и не е издал указ. Назначаването и освобождаването на главния секретар на МВР е в правомощията на президента. \"За\" предложението за отпадане на точката от дневния ред гласуваха 121 народни представители, 23 бяха \"против\", а 32 се въздържаха. \"Ако указът бъде внесен в рамките на днешния ден, гласуването отново ще бъде включено в дневния ред\", каза Караянчева. Оставките трябва да се гласуват в пакет Проекторешението за кадрови промени в кабинета беше внесено в парламента вчера. С него се предлага на парламента да освободи от постовете им министрите на регионалното развитие и благоустройството, на транспорта и на вътрешните работи - Николай Нанков, Ивайло Московски и Валентин Радев. На тяхно място трябва да бъдат назначени Петя Аврамова, Александър Манолев и Младен Маринов. Промените трябва да се гласуват в пакет в два вота. В първия се гласуват оставките, а във втория новите предложения. Въпреки настроенията в ГЕРБ в последната седмица срещу поисканите оставки изненади не се очакват. В знак на  протест срещу смените  на кабинета депутатите на вицепремиера Валери Симеонов обявиха, че ще гласуват \"против\" оставките, но ще подкрепят в зала новите министри в името на коалиционната стабилност. Международна среща бави указа Президентът Румен Радев днес и утре участва в срещата на държавните глави от групата \"Арайолуш\" в столицата на Латвия Рига. Групата \"Арайолуш\" обединява 14 президенти на държави-членки на ЕС – Португалия, Германия, Латвия, Финландия, Италия, Австрия, Полша, Унгария, Словения, Естония, Малта, България, Хърватия и Гърция. От президентството обясниха пред \"Дневник\", че държавният глава ще издаде указа, след като се върне в България. Николай Нанков, Ивайло Московски и Валентин Радев  депозираха оставките си  заради тежката катастрофа край Своге, при която загинаха 17 души.", "date": "2018.09.13", "title": "Президентски указ спъна промените в кабинета"}
{"url": "https://www.dnevnik.bg/evropa/2018/09/13/3310134_es_e_vuobrajaema_obshtnost_i_ne_e_tolkova_vajen_za/", "text": "Полският президент Анджей Дуда бе разкритикуван вчера от политическите си опоненти за това, че нарече Европейския съюз \"въображаема общност\", която не е толкова важна за поляците, съобщи \"Асошиейтед прес\". Дуда е съюзник на управляващата партия \"Право и справедливост\". Тя  влезе в конфликт с ЕС  заради противоречива реформа в съдебната система, която Брюксел определи като нарушаване на върховенството на закона. \"Когато решим собствените си въпроси, тогава ще се занимаваме с европейските. За момента нека ни оставят на мира и нека ние оправим Полша, защото това е най-важното.\" Най-важното е общността ни тук, в Полша, каза той. Дуда и служители на правителството твърдят, че реформите, които дават на управляващата партия големи правомощия над съдилищата, са демократични и съдиите ще се отчитат повече пред обществото. ЕС и много правозащитни организации заявиха, че промените ще подкопаят независимостта на съдебната власт. Реакцията срещу думите на Дуда в Полша бе силна, а някои анализатори дори изразиха опасения, че полските власти могат да поведат страната към излизане от ЕС. Основният лидер на опозицията и председател на партията \"Гражданска платформа\" Гжегож Схетина заяви, че Дуда не разбира каква \"вреда нанасят подобни думи на образа и репутацията на Полша\". Лидерът на Полската селска партия Владислав Кошиняк-Камиш обвини Дуда, който е практикуващ католик, че отрича идеите на един от най-големите полски авторитети, покойния папа Йоан Павел Втори, който подкрепяше членството на Полша в ЕС. В реч в град Лежайск Дуда обвини Европа, че през 1945 г. е оставила Полша на произвола на съдбата и под контрола на СССР. Затова Полша има право да има очаквания от Европа, а поляците \"имат правото да управляват тук и да решават каква Полша искат\". Полша се присъедини към ЕС през 2004 г., което доведе до 14 години на силен икономически растеж, подхранван от милиардите евро, получени от различни европейски фондове, отбелязва АП. Членството в ЕС донесе нови свободи за поляците да пътуват, работят и учат в Европа. От тези възможности се възползваха милиони хора. Проучванията на общественото мнение показват, че подкрепящите членството в ЕС поляци са около 80 процента. Говорителят на управляващата партия Беата Мазурек заяви, че \"Право и справедливост\" няма намерение да изтегля Полша от Европейския съюз. \"Ние сме част от ЕС и членове на ЕС. Абсолютно нищо не може да промени това\", подчерта Мазурек.", "date": "2018.09.13", "title": "ЕС е \"въображаема общност\" и не е толкова важен за поляците, каза президентът Дуда"}
{"url": "https://www.dnevnik.bg/evropa/2018/09/13/3310151_krainata_desnica_v_avstriia_niama_jelanie_da/", "text": "Австрийската крайна десница не проявява желание за политическо сътрудничество с бившия съветник на американския президент Доналд Тръмп - Стив Банън,  който иска да работи от Брюксел  в подкрепа на  европейските десни популисти , увери генералният секретар на Австрийската партия на свободата (АПС) Харалд Вилимски, цитиран от \"Франс прес\" и БТА. \"Искаме да изковем съюзи в Европа, но ще го направим самостоятелно от САЩ, Русия или който и да било друг\", посочи Вилимски в интервю, излъчено във вторник от австрийската държавна телевизия (ОРФ). \"Искаме да растем, да се увеличаваме по подходящ за нас начин и да развиваме по подходящ за нас начин нашата програма и концепции, но със сигурност не под ръководството на някой деец от САЩ\", допълни евродепутатът от АПС, една от електорално най-мощните крайнодесни европейски партии. АПС управлява от декември заедно с консерваторите на канцлера Себастиан Курц. Стив Банън, прословутият бивш съветник на Доналд Тръмп, каза, че създава организация, наречена \"Движението\", която ще работи от Брюксел,  за да подкрепи възраждането на десните популисти в Европа . \"Движението\" е замислено като свързващо звено между различните подобни формации с възможност да прави допитвания, да дава съвети и консултации за хора от дясното политическо пространство. Запитан за евентуално сътрудничество с Банън, министър-председателят на Унгария, ултраконсерваторът Виктор Орбан отговори вчера по време на пресконференция в Брюксел, че \"не се интересува от въпроси, които не засягат Унгария\". Матео Салвини, водачът на италианската крайна десница, станал вътрешен министър, се срещна със Стив Банън този уикенд в Италия и  изрази желание да работи с него  за обединяване на популистите и евроскептиците за европейските избори през май 2019 г. В средата на август съпредседателят на \"Алтернатива за Германия\" Александър  Гауланд заяви, че  интересите на европейските крайнодесни партии варират твърде много, за да бъдат обединени от проекта на Стив Банън.", "date": "2018.09.13", "title": "Крайната десница в Австрия няма желание да сътрудничи с евроскептичното движение на Банън"}
{"url": "https://www.dnevnik.bg/sviat/2018/09/13/3310158_grajdanite_triabva_da_budat_ubedeni_vuv_vajnostta_na/", "text": "Европейският съюз трябва да се съсредоточи върху това как може да постигне консенсус по важни въпроси, а не да губи енергия и ресурси в задълбочаването на конфликтите, особено година преди европейските избори. Това коментира ръководителят на представителството на Европейската комисия в София Огнян Златев в ефира на БНТ. \"В това време е важно да се съсредоточим в това да убедим гражданите във важността на европейската идея\", заяви още той по повод вчерашното решение на евродепутатите да задействат  процедура, която може да лиши Унгария от право на глас . \"Тепърва решението трябва да бъде гласувано от Съвета на ЕС с пълно единодушие. Тази мярка се базира на правомощията на ЕП, който е институцията избрана пряко от европейските граждани, но така или иначе предложението за активиране на член 7 е крайната мярка, когато има притеснения, че са нарушени принципите на правова държава. След като си приел да бъдеш част от това семейство, ти си се задължил и да спазваш правилата му\", коментира Златев, според когото има вариант да бъде постигнат компромис. Според Златев от  речта на Юнкер става известно , че темата за сигурността и за миграцията, и за превръщане на Европа в глобален играч и еврото в глобална валута ще бъдат най-важните теми следващите години. Засилването с 10 хиляди служители ще доведе до повече стабилност и гъвкавост. Тоест да не се получават ситуации, в които има чудене в това как да се процедира с мигрантите\", допълни той. \"Ние като съюз винаги сме помагали на хора в нужда. От друга страна, не можем да си позволим да имаме същото отношение към хора, които искат да влязат в ЕС само да се възползват от, да речем, социалните системи и да злоупотребяват като цяло. Заради това предложението е, от една страна, да се засили капацитетът на тази агенция и, от друга страна, тя да има правомощията да връща именно такъв тип мигранти, които няма основание да бъдат приемани на наша територия\", заяви още Златев. Той акцентира, че еврото в момента е втората световна валута и е \"съвсем логично\" да настояваме еврото да стане световна валута номер едно. \"Засилването на еврозоната, включително и с държави като България, ще допринесе за засилването на европейската икономика\", смята Златев.", "date": "2018.09.13", "title": "Гражданите трябва да бъдат убедени във важността на европейската идея, смята Огнян Златев"}
{"url": "https://www.dnevnik.bg/sviat/2018/09/13/3310160_trump_razreshi_da_se_nalagat_sankcii_za_namesa_v_izbori/", "text": "Президентът на САЩ Доналд Тръмп подписа днес указ, позволяващ санкциониране на чуждестранни лица и организации, опитали да се намесят в американски избори, предаде \"Франс прес\", цитирана от БТА. Новината бе съобщена от съветника на Тръмп по въпросите на националната сигурност Джон Болтън, който каза, че указът \"не се отнася за конкретна страна, защото заплаха във връзка с изборите за Конгрес на 6 ноември може да дойде от няколко места\". С наближаването на изборите \"забелязахме признаци не само от Русия, но и от  Китай , Иран и дори от Северна Корея\" за евентуални опити за намеса във вота, каза директорът на националното разузнаване на САЩ  Дан Коутс . Опозиционната Демократическа партия, както и някои конгресмени смятат, че Тръмп не е реагирал достатъчно твърдо на твърденията за руска намеса в президентските избори през 2016 г. С подписването на указа държавният глава \"показва, че поема контрола по този въпрос и че той е доста важен за него, заяви Джон Болтън, като по този начин косвено отговори на  призивите на няколко членове на Конгреса  за приемане на законови мерки за борба с чуждестранна намеса в американския изборен процес. Указът позволява известна \"гъвкавост\", докато един закон, \"който дори да звучи като добра идея\", може да се окаже труден за прилагане шест месеца по-късно, каза Дан Коутс. Възможности Подписаният от президента Тръмп указ е насочен срещу всяка чужда държава, лице или организация, опитала се да се намеси в американски избори. Той предвижда в период от 45 дни след подаден сигнал разузнавателните служби да обобщят събраните доказателства и още 45 дни, в които министерството на правосъдието и финансовото министерство да наложат санкции. Сред възможните санкции са замразяване на авоари, забрана за инвестиране в определена компания, а също така и забрана за влизане на американска територия. Някои в Конгреса обаче смятат, че указът му подкопава усилията на заководателите да спрат външна намеса с по-решителни действия, съобщава Си Би Ес. Би Би Си отбелязва, че Русия, изглежда, не се споменава в текста, но според Коутс целта е \"да не се приема нищо за даденост\".", "date": "2018.09.13", "title": "Тръмп разреши да се налагат санкции за намеса в избори"}
{"url": "https://www.dnevnik.bg/evropa/2018/09/13/3310165_polsha_shte_blokira_sankciite_na_es_sreshtu_ungariia/", "text": "Полша заяви, че ще се противопостави на санкциите на Европейския съюз срещу Унгария, предаде \"Ройтерс\". \"Всяка страна има суверенно право да извършва вътрешните реформи, които смята за необходими\", се посочва в изявление на полското външно министерство. Според него \"действията, насочени срещу държавите членки, водят единствено до задълбочаване на разделенията в ЕС, засилвайки настоящата липса на доверие на гражданите в европейските институции\". Вчера Европейският парламент  гласува да задейства наказателна процедура  срещу Унгария заради опасения, свързани с демокрацията, гражданските права и корупцията. Това бе първият път, в който парламентът призова Съвета на ЕС да предприеме действие срещу държава членка, за да предотврати системната заплаха срещу основополагащите ценности на ЕС.  Процедурата по чл. 7 (повече за нея четете  тук ) се използва изключително рядко и може да доведе до лишаване на страната от право на глас в ЕС. За да се стигне до това обаче, е необходимо единодушие сред държавите членки. Тя беше задействана за пръв път в края на декември 2017 г.  срещу Полша  по инициатива на Европейската комисия заради подобни опасения. Тогава премиерът Виктор Орбан се закани да наложи вето на каквито и да било санкции срещу Варшава. Откакто дойде на власт през 2010 г., Орбан направи реформи, засягащи независимостта на съдебната система и медиите, както и неправителствените организации. Той освен това се обяви за яростен противник на миграцията и отказа да приеме търсещи убежище в страната си.", "date": "2018.09.13", "title": "Полша ще блокира санкциите на ЕС срещу Унгария"}
{"url": "https://www.dnevnik.bg/sviat/2018/09/13/3310168_erdogan_reshi_sdelkite_s_imoti_v_turciia_da_se/", "text": "Турският президент Реджеп Тайип Ердоган е издал указ, според който продажбите на имоти и договорите за наем трябва да бъдат извършвани в турски лири, предаде \"Ройтерс\". Решението, с което ще бъде сложен край на подобни сделки в чуждестранна валута, има за цел да подсили националната валута на Турция - лирата, която се срина главоломно спрямо долара през тази година. Указът е бил публикуван в турския държавен вестник днес, преди турската централна банка да обяви (в 14 ч. българско време)  дали ще променя паричната си политика , въпреки че президентът се е обявявал многократно за \"враг\" на лихвите. В него се посочва също, че вече сключените в чужда валута сделки трябва да бъдат предоговорени в турски лири в 30-дневен срок. Засегнати са договори за имоти, сключвани и от физически лица, и от фирми. Сделките за продажба и наем на имоти в чуждестранна валута са обичайна практика в Турция. Ходът на президента е част от усилията му да ограничи търсенето на долари. Вчера държавният вестник публикува и решение, с което Ердоган  уволнява цялото ръководство  на суверенния фонд на Турция и на практика се самоназначава за негов ръководител, а неговият финансов министър и зет Берат Албайрак става \"изпълняващ длъжността\" ръководител.", "date": "2018.09.13", "title": "Ердоган реши сделките с имоти в Турция да се сключват само в лири"}
{"url": "https://www.dnevnik.bg/sport/2018/09/13/3310162_naomi_osaka_ne_bila_natujena_sled_skandala_vuv_finala/", "text": "Скандалът от финала на женския турнир на US Open не е натъжил  шампионката Наоми Осака . Напрежението между Серена Уилямс и съдията се превърна във водеща тема след двубоя и измести вниманието от историческото постижение на японката. \"Не съм тъжна, защото дори нямам представа какво се очаква да чувствам. Това бяха първият ми финал и първата ми титла в Големия шлем. Като цяло съм наистина щастлива и знам, че постигнах много\", каза Осака след най-големия си успех на корта. Японката добави, че дори не е мислила дали е тъжна, тъй като няма място за сравнение с предишни финали в Големия шлем. Думите ѝ дойдоха на събитие в Йокохама, където тя беше представена като посланик на \"Нисан\". Осака постигна най-значимия успех в историята на японския тенис и веднага привлече вниманието на местните компании. Един от най-спорните финали в историята на турнирите от Големия шлем доведе до напрежение и разделение в мненията в света на тениса. Серена Уилямс обвини съдията Карлос Рамос в сексизъм и  беше подкрепена от Женската тенис асоциация (WTA) . Международната федерация  защити рефера и го определи като един от най-опитните и уважавани съдии . Рамос ще се завърне към съдийството в петък за полуфинала между Хърватия и САЩ в купа \"Дейвис\".", "date": "2018.09.13", "title": "Наоми Осака не била натъжена след скандала във финала на US Open"}
{"url": "https://www.dnevnik.bg/ot_vas/novini_ot_vas/2018/09/13/3309121_tirana_chast_ii/", "text": "Десетилетия наред Тирана е описвана като сиво и мрачно място, с тотална липса на инфраструктура и каквото и да било качество на услугите. В центъра на столицата вече се издигат лъскавите сгради на банки. Рогнер и Шератон са абсолютно нови и са първите 5-звездни хотели в града. Все повече стават новите жилищни кооперации, които прекрояват архитектурния стил на Тирана.", "date": "2018.09.13", "title": "Тирана (част II)"}
{"url": "https://www.dnevnik.bg/video/2018/09/13/3310173_kakvo_imashe_v_zelenata_kutiika_koiato_naidjul_faraj/", "text": "Преди да произнесе последната си  реч за състоянието на съюза , председателят на Европейската комисия Жан-Клод Юнкер получи от евродепутата и яростен привърженик на Брекзит Найджъл Фараж малка зелена кутийка. Подаръкът, който Юнкер прие със смях, се оказа чифт чорапи с британското знаме, предаде \"Евронюз\". Юнкер не отвори кутийката веднага, а вместо това я даде на сътрудниците си. По-късно Фараж написа в \"Туитър\", че тя е съдържала чифт чорапи с британското знаме. В речта си Юнкер засегна и въпроса за Брекзит, като  призова британското правителство да разбере , че някой, който напуска, не може да е в същата привилегирована позиция като държава членка. \"След 29 март 2019 г. Обединеното кралство няма да е никога за нас една обикновена трета държава, а ще е много близък съсед и партньор\", допълни Юнкер.", "date": "2018.09.13", "title": "Какво имаше в зелената кутийка, която Найджъл Фараж подари на Юнкер (видео)"}
{"url": "https://www.dnevnik.bg/sviat/2018/09/13/3310214_chehiia_moje_da_premesti_posolstvoto_si_v_izrael_ot/", "text": "Чехия смята да премести посолството си в Израел от Тел Авив в Ерусалим по примера на САЩ, които направиха това по-рано тази година, предаде ДПА, цитирана от БТА. Откриването на чешки културен център в Ерусалим през ноември може да бъде възприето като \"първа стъпка\", каза вчера говорител на президента Милош Земан. Той добави, че такъв ход може да бъде предприет само \"в съгласие с международното право\". САЩ вбесиха палестинците , когато преместиха посолството си през май. Палестинците се надяват Източен Ерусалим един ден да стане столица на тяхната бъдеща държава, отбеляза ДПА. По-рано тази година Чехия, Унгария и Румъния  блокираха декларация на ЕС  срещу преместването на посолството. Земан и преди е предлагал преместване на посолството, но през април премиерът Андрей Бабиш изключи такава възможност. Израел смята Ерусалим за своя единна и неделима столица и през 1967 г. анексира източната част на града. Само преди дни Парагвай, втората след Гватемала страна, последвала САЩ в тази стъпка,  се отказа от решението си .", "date": "2018.09.13", "title": "Чехия може да премести посолството си в Израел от Тел Авив в Ерусалим"}
{"url": "https://www.dnevnik.bg/biznes/2018/09/13/3310217_tecvarna_stana_sobstvenost_na_ahmed_dogan/", "text": "Неработещата от три години ТЕЦ \"Варна\", която от година е собственост на семейството на близкия до ДПС бивш транспортен министър Данаил Папазов, вече има нов собственик. С договори от 7 август синът и дъщерята на Папазов са продали на почетния лидер на ДПС Ахмед Доган общо 70% от семейната транспортна компания \"Сигда\", през която беше придобита ТЕЦ \"Варна\", съобщава  \"Капитал\" . Сделките са сключени в началото на август, но са вписани чак на 4 септември, като вероятно причина за забавянето е сривът на Търговския регистър, посочва изданието. Данаил Папазов не е открит на мобилния си телефон за коментар по темата. Днес в парламента  лидерът на ДПС Мустафа Карадайъ обясни , че Доган вече не се занимава с политика и е свободен да се занимава с икономическа и търговска дейност. Самият Доган вече пет години не заема публична длъжност и не подава имуществени декларации, така че няма актуална информация за личното му богатство.По време на политическата си кариера дългогодишният лидер и впоследствие почетен лидер на ДПС Ахмед Доган не е бил никога пряко собственик или управител на фирми. За най-близко до бизнес може да мине полученият от него 1 млн. евро хонорар по проекта \"Цанков камък\", за което беше разследван за недеклариран конфликт на интереси, посочва изданието. Папазов купи централата от ЧЕЗ и я върна към живот благодарение на  подаръци от държавата  и без реално да произвежда ток. Това стана чрез така наречения студен резерв - мощности, които не работят, но получават пари от държавния Електроенергиен системен оператор (ЕСО), за да стоят в готовност и при необходимост да бъдат активирани. Повече по темата четете  тук . ", "date": "2018.09.13", "title": "ТЕЦ \"Варна\" стана собственост на Ахмед Доган"}
{"url": "https://www.dnevnik.bg/sviat/2018/09/13/3310226_horut_na_sikstinskata_kapela_e_razsledvan_za_prane_na/", "text": "Папа Франциск е разпоредил разследване за финансови нередности в световноизвестния хор на Сикстинската капела, предаде \"Ройтерс\". В изявление на Ватикана се казва, че ватикански магистрати са започнали разследването преди няколко месеца и че то продължава. Разследвани са мениджърът на хора, който е светско лице, както и неговият директор, който е свещеник. Те са заподозрени във финансови злоупотреби и пране на пари. Хорът на Сикстинската капела е основан през 1471 г. и се смята, че той е най-старият в света, като корените му датират от средновековния папски хор Скола Канторум, основан от папа Григорий Велики около 600 г.", "date": "2018.09.13", "title": "Хорът на Сикстинската капела е разследван за пране на пари"}
{"url": "https://www.dnevnik.bg/bulgaria/2018/09/13/3310232_cacarov_i_valentin_radev_shte_budat_izslushani_v/", "text": "Главният прокурор Сотир Цацаров и министърът на вътрешните работи в оставка Валентин Радев ще бъдат изслушани в парламента по настояване на ГЕРБ. Те бяха привикани в Народното събрание, след като депутатът от управляващата партия Маноил Манев обяви, че \"през последните часове в публичното пространство се коментира един притеснителен случай, че обвиняем за рекет и тежки престъпления, роднина на български депутат, е напуснал страната само часове след като му е отменена мярката за неотклонение\". Решението беше прието със 118 гласа \"За\", 50 бяха \"против\", а 11 се въздържаха. Двамата трябва да дойдат в парламента в 11 ч. След гласуването зам.-председателят на ГЕРБ Цветан Цветанов обясни, че става дума за брата на депутата от БСП Георги Стоилов Илия. \"Въпросният брат на депутат е обвинен за рекет, изнудване, побоища, участие в организирана престъпна група. Предстои гледането на мярката пред Апелативния специализиран съд\", каза Цветанов и добави, че той е напуснал страната с огромна сума пари за Чехия. \"Той иска да се укрие. Започваме да си мислим дали депутатът от опозицията не му е съдействал това да се случи\", каза още Цветанов и припомни, че Илия Стоилов  е бил арестуван при спецакция в Русе. ", "date": "2018.09.13", "title": "Обвиняемият брат на депутат от БСП е избягал от България, твърди ГЕРБ"}
{"url": "https://www.dnevnik.bg/sviat/2018/09/13/3310230_prezidentut_i_buntovnicite_v_jujen_sudan_slojiha_krai/", "text": "Южносуданският президент Салва Киир и бунтовническият водач Риек Мачар подписаха вчера мирно споразумение в кулоарите на регионална среща на върха в Етиопия, съобщи \"Ройтерс\", цитирана от БТА. В Южен Судан избухна война две години след получаването на независимост от Судан през 2011 г., когато политическият спор между Киир и Мачар прерасна във военна конфронтация. Тогава Киир отстрани Мачар, след като го обвини, че организира преврат срещу него. Предишното мирно споразумение, сключено през 2015 г., се провали, а Киир обвини \"чужди влияния\" за случилото се. Новото споразумение, за което посредник бе Судан, връща Мачар на поста вицепрезидент. Десетки хиляди загинаха в конфликта (до 50 хил. според някои оценки). Между 3 и 4 млн. души бяха разселени в страната с 12 млн. жители. Новият опит за мир бе договорен преди две седмици след дълги преговори. Според говорителя на правителството Атени Уек Атени, цитиран от \"Асошиейтед прес\" и телевизия \"Ал Джазира\", това е \"окончателната\" сделка, приемлива и за държавния глава, и за всички бунтовници.", "date": "2018.09.13", "title": "Президентът и бунтовниците в Южен Судан сложиха край на война, убила десетки хиляди души"}
{"url": "https://www.dnevnik.bg/biznes/2018/09/13/3310236_simens_i_shkoda_objalvat_turga_za_novi_motrisi_na_bdj/", "text": "Компаниите \"Сименс\" и \"Шкода\" са внесли жалби в Комисията за защита на конкуренцията срещу условията в обявената от БДЖ обществена поръчка за доставка на 42 нови мотрисни влака, пише \"Сега\" като се позовава на антимонополния регулатор. Двете компании са най-големите доставчици на българските железници през годините. \"Всеки потенциален участник е в правото си да внесе жалба пред КЗК, в случай че не е съгласен с условията на процедура. Към настоящия момент БДЖ \"Пътнически превози\" няма основание за предприемане на действия по прекратяване на процедурата\", се казва в отговора на държавната компания\" до вестника. Срокът за подаване на оферти е 12 октомври. Поръчката беше обявена през август. Тя е за 22 броя с по 230 места с повишен комфорт, 8 броя с 230 места със стандартен комфорт и 12 броя с по 150 места със стандартен комфорт. Нейната стойност е 675 млн. лв. без ДДС, а не както беше обявено предварително - 450 млн. лв. Разликата от 225 млн. лв. е предвидена за поддръжка на въпросните мотриси за срок от 15 години, писа  \"Капитал\" . ", "date": "2018.09.13", "title": "\"Сименс\" и \"Шкода\" обжалват търга за нови мотриси на БДЖ"}
{"url": "https://www.dnevnik.bg/bulgaria/2018/09/13/3310254_bsp_poiska_izlushvane_na_moskovski_zaradi_dopusnati/", "text": "Депутатът от БСП Георги Свиленски поиска транспортният министър в оставка Ивайло Московски да се яви в Народното събрание и да обясни  защо са допуснати пътници от Бейрут без проверка  на Летище София. Предложението обаче не бе прието, съобщава \"Фокус\". Малко по-късно министърът в оставка Валентин Радев коментира казуса пред журналисти в парламента. \"Гранична полиция не е допуснала грешка при проверка на пътниците от Ливан, отговорността е на летището\", каза той, цитиран от \"Фокус\". Той информира, че ще бъде направена проверка по случая. Друго предложение от опозицията дойде от депутата Явор Божанков. Той поиска пред депутатите да бъде изслушан и председателят на Комисията за противодействие на корупцията и за отнемане на незаконно придобито имущество (КПКОНПИ), за да разясни \"купил ли е премиерът Бойко Борисов къща в Барселона на любовницата си\". \"Тъй като народните представители са много притеснени и загрижени за слухове, ние също сме притеснени от слухове в обществото, затова предлагаме да бъде извикан председателят на КПКОНПИ, за да разясни купил ли е премиерът Бойко Борисов къща в Барселона на любовницата си или не. Защото такива слухове има в публичното пространство. Правя такова предложение да дойде председателят на комисията, защото това е слух, който притеснява българското общество\", каза Божанков. Предложението беше отхвърлено от народните представители с 58 гласа \"за\", 98 \"против\" и 9 въздържали се. През юли в социалната мрежа \"Фейсбук\" се завъртя видео с анонимен автор, в което през описани свързаности се стига до внушението, че министър-председателят е купил за манекенката Борислава Йовчева къща за 2.9 млн. евро в Барселона, където тя живее с шестгодишната си дъщеря и родителите си. Видеото се появи на 7 юли на страницата на създадената същия ден Фейсбук група \"Да спрем разграбването на България\". Борисов отрече слуховете  и каза, че няма никаква връзка с тази къща. Само няколко дни след това групата във \"Фейсбук\" изчезна, въпреки че администраторите на страницата бяха заявили пускането на ново видео по темата.", "date": "2018.09.13", "title": "БСП поиска изслушване на Московски заради новия случай с непроверени пътници на летището в София"}
{"url": "https://www.dnevnik.bg/ot_vas/novini_ot_vas/2018/09/13/3309129_kvartal_dragalevci_se_prevrushta_v_smetishte_obnovena/", "text": "От месеци жителите на няколко улици в кв. \"Драгалевци\" се борят с липсата на адекватно сметоизвозване. Нито Столичен инспекторат, нито спечелилата обществена поръчка фирма за извозването на отпадъците реагират адекватно. От община \"Витоша\" след многократни сигнали и към тях реферират към Столичния инспекторат. Ситуацията е илюстрирана в приложените снимки. На снимката: На ъгъла на ул. \"Ламар\" и ул. \"Чемшир\" в кв. \"Драгалевци\"  Отпадъците в този район се събират от фирмата \"ЗМГБ\" АД. Пред \"Дневник\" отговорникът за района Румен Гигов каза, че фирмата изпълнява задълженията си два пъти седмично - в понеделник и петък, съгласно график, определен от Столичен инспекторат. По думите му сигнали от граждани със същия проблем има и в други райони на София. Гигов посочи и че преди 10 дни фирмата е премахнала от мястото два контейнера, в които нерегламентирано са изхвърляни строителни отпадъци, като така там се е образувало сметище.", "date": "2018.09.13", "title": "Квартал \"Драгалевци\" се превръща в сметище (обновена)"}
{"url": "https://www.dnevnik.bg/evropa/2018/09/13/3310247_evrodeputatite_ostro_kritikuvaha_politikata_na_trump/", "text": "Решението на САЩ да излязат от ключови международни споразумения и да започнат търговска война вреди на отношенията между Европейския съюз и Вашингтон, но ЕС не трябва да се отказва от трансатлантическите връзки, заявиха евродепутатите в сряда. В резолюция одобрена с 490 гласа \"за\", 148 \"против\" и 51 \"въздържал се\", членовете на Европейския парламент подчертават, че отношенията между ЕС и САЩ са основен гарант за световната стабилност, но изразяват съжаление, че сегашната американска администрация е избрала едностранната политика на \"Америка на първо място\", която вреди на интересите и на двете страни и подкопава взаимното доверие. Евродепутатите настояват за повече яснота дали трансатлантическите връзки продължават да са от значение за американските партньори, тъй като след избирането на Доналд Тръмп за президент им е трудно да разберат новия подход на САЩ към глобалните въпроси и регионалните конфликти. \"Едностранните действия само ще отслабят трансатлантическото партньорство\", се посочва в резолюцията. Евродепутатите подчертават, че решението на САЩ да напуснат ключови международни споразумения, ангажименти и форуми поставя в риск общи ценности и партньорството между ЕС и САЩ. Те отправят критики към решението на Тръмп да излезе от Парижкото споразумение за климата и иранската ядрена сделка и да приложи извънтериториални мерки върху европейски компании в Иран. Търговските спорове да се решават в СТО Евродепутатите изразяват съжаление за несигурността в международната търговска система, предизвикана от скорошното решение на САЩ  да наложат мита за вноса на стомана и алуминий . Те отхвърлят аргумента, свързан с националната сигурност, и призовават САЩ да гарантират на ЕС и на други партньори пълно и постоянно изключение от тези мерки. ЕС е готов да работи със САЩ в областта на търговията и свързаните въпроси в рамките на правилата на многостранната търговска система, се посочва в резолюцията, според която Световната търговска организация е най-доброто място да се решават подобни спорове. Въпреки напрежението евродепутатите смятат, че е от особено значение да се окуражи партньорството между ЕС и САЩ в насърчаването на общи ценности, права и в спазването на международното право, тъй като други големи световни сили като Русия и Китай имат силни политически и икономически стратегии, които са против тези ценности. В резолюцията се препоръчва засилване на сътрудничеството между ЕС и САЩ в киберсигурността, контратероризма и енергетиката, културата и миграцията и други, както и да се създаде трансатлантически политически съвет, ръководен от върховния представител на ЕС за външната политика и държавния секретар на САЩ, който да провежда редовни консултации по външната политика и сигурността.", "date": "2018.09.13", "title": "Евродепутатите остро критикуваха политиката на Тръмп \"Америка на първо място\""}
{"url": "https://www.dnevnik.bg/sviat/2018/09/13/3310261_lavrov_prizova_es_da_e_po-nezavisim_ot_sasht/", "text": "Има ли напрежение между Русия и Германия и нуждае ли се ЕС от повече независимост от САЩ - на тези въпроси отговаря руският външен министър Сергей Лавров в интервю за агенция ДПА. Лавров пътува утре за Берлин за церемония, на която с германския си колега Хайко Маас ще сложат край на годината на сътрудничество между германските и руските градове. Лавров, който е на 68 години, е руски външен министър от 14 години, припомня агенцията. Преди това роденият в Москва дипломат представляваше страната си в ООН. При представянето на Лавров в началото на интервюто ДПА припомня и че той е страстен пушач, който стана известен с това, че през 2003 г. се противопостави на забрана за пушене. В отговор на въпрос дали отношенията на Германия и на Русия са напрегнати Лавров казва, че има \"политически разногласия, които водят до някои сложни моменти в структурата на двустранните отношения\". \"Но общото историческо, културно и социално сближаване, икономиката и, ако искате, дори човешката мъдрост са установили основа, която дава възможност на народите на нашите две страни да вярват в едно хубаво предсказуемо бъдеще - такова, което можем да направим заедно\", допълва той и посочва като добър пример в тази насока годината на сътрудничество на регионално и общинско ниво между Русия и Германия. Лавров подчертава, че взаимното разбирателството между двете страни не е било подкопано от Русия. \"Съжаляваме, че Брюксел не е по-независим\" Говорейки за отношенията със Запада, Лавров казва, че западните правителства през последния четвърт век се опитват да ограничат Русия. \"Кулминацията на това бе във вътрешната политическа криза в Украйна през 2014 г.\", посочва външният министър. \"Напреженията между Русия и западните правителства ни костваха много, загуби понесоха международната сигурност и стабилност. Но не е много късно да преобърнем тези тенденции. За да го постигнем, ние трябва да се фокусираме върху честността и взаимното уважение, зачитайки интересите едни на други\", казва Лавров относно отношенията между Русия и Запада. В отговор на въпрос за мнението на Русия за ЕС Лавров подчертава, че руската дипломация не гледа на двустранните отношения посредством понятия като \"ние\" и \"те\". \"За Русия ЕС не е неприятел, а е по-скоро важен съсед и партньор. Нашата обща енергийна и транспортна инфраструктура ни правят взаимозависими в положителен смисъл\", подчертава той. \"За жалост отношенията между Русия и ЕС понастоящем не са в добра форма. Ние съжаляваме, че Брюксел не е по-независим и че бе въвлечен в спиралата на антируски санкции по повелята на Вашингтон\", отбелязва външният министър. \"Бяхме много изненадани от бързината, с която ЕС се съгласи да изгуби милиарди във финансово отношение. Американците не търпят никакви загуби. Ние вярваме, че в крайна сметка здравият разум ще надделее и ние ще се върнем на пътя на диалога, в който има взаимно уважение\", посочва Лавров. \"Помощ за Сирия\" Относно САЩ той припомня, че руската позиция е ясна. \"Ние приемаме насериозно изявленията на Тръмп, че иска да нормализира диалога между нашите страни. Ние сме готови да направим онова, което зависи от нас, за да изведем двустранните връзки от тази задънена улица\", казва министърът. Той обаче допълва, че искрен интерес за конструктивно сътрудничество може да бъде демонстриран само чрез практически стъпки, а засега Русия не вижда подобно нещо. Очаква се на срещата на Лавров с Маас да бъде повдигнат и въпросът за сирийската криза и за възстановяването на Сирия след войната. В отговор на въпрос какви надежди възлага Русия на Германия относно уреждането на сирийския конфликт Лавров казва: \"Ние сме готови за сътрудничество с всеки партньор, заинтересован от бързото постигане на уреждане в Сирия, което да облекчи страданията на сирийския народ. Помощта за сирийците ще бъде важна част от международното сътрудничество. За жалост ние все още не сме установили подобно сътрудничество с Германия. Германската позиция не преминава отвъд тази на ЕС, която обвързва подкрепата за Сирия със \"заслужаващ доверие политически процес\", без да уточнява критерии за това\", казва Лавров и припомня, че в сила остават икономически и финансови санкции спрямо Сирия. \"Русия работи активно с партньорите си от процеса от Астана (Иран и Турция) и с ООН за започване на конституционна реформа за Сирия. Готови сме да търсим обща позиция между процеса от Астана и така наречената малка група от страни, които включват Германия. Това трябва да бъде постигнато въз основа на международните закони и на фокусирането върху съществуващите решения, които предвиждат единство, независимост, суверенитет и неделимост на Сирия\", казва Лавров. /БТА", "date": "2018.09.13", "title": "Лавров призова ЕС да е по-независим от САЩ"}
{"url": "https://www.dnevnik.bg/bulgaria/2018/09/13/3310234_parlamentut_preodolia_prezidentskoto_veto_vurhu/", "text": "Парламентът отхвърли президентското вето върху част от промените в Административнопроцесуалния кодекс (АПК). \"За\" повторно приемане на промените гласуваха 146 народни представители, \"против\" бяха 69 депутати от БСП, а \"въздържали се\" нямаше, с което ветото бе преодоляно. Измененията ще бъдат изпратени повторно на президента Румен Радев, който повече няма право да отказва обнародването им. От левицата пък обявиха, че ще сезират Конституционния съд заради промените. \"Подготвили сме и сме подписали жалбата до Конституционния съд и в деня, в който този закон бъде обнародван, я внасяме\", каза накрая на дискусията лидерът на БСП Корнелия Нинова. \"Вие залагате защитата на властимащите от правата на гражданите. С тези норми, независимо кой управлява, изправяте държава срещу народ\", каза още Нинова. Обсъжданията на мотивите на ветото и опозицията продължиха близо 2 часа. На критиките на депутатите от БСП отговаряше председателят на парламентарната правна комисия Данаил Кирилов. Депутатът от левицата Явор Божанков припомни, че когато  парламентът изключи втората съдебна инстанция при екооценки , управляващите са подчертали, че промяната е изключение. С измененията в АПК изключението става правило, обясни той. Народният представител наблегна и на друга критика на партията си към промените - за завишените такси за касационно обжалване по административни дела, както и за въвеждането на закрити заседания. От своя страна Кирилов даде пример с делата по Закона за достъп до обществена информация, които заради обжалване пред две съдебни инстанции се бавят толкова, че актуалността на исканата информация е отпаднала. Председателят на правната комисия подчерта, че ако съдът отхвърли определено искане за достъп до обществена информация, заявителят може да подаде ново заявление като го промени съобразно мотивите в съдебното решение. Затова той нямал нужда от втората съдебна инстанция. Той каза още, че по делата за социално осигуряване и други за социални права има твърда такса от 30 лв. като жалпободателят може да бъде освободен от таксата, когато е социално слаб. По думите на Кирилов административното производство не става скъпо и недостижимо, а остава социално и достъпно. Сравни го с гражданските дела и такси по тях, които били в пъти по-високи. Даде пример и с други европейски държави, където имало такси за административните дела. Обясни още, че заседанията ще бъдат винаги открити, когато това се иска от някоя от страните. На опаснието на Божанков, че и двете страни може да искат \"скриване\" на делото, Кирилов отговори, че тогава думата има съдът, който също може да реши дали едно дело ще се гледа в открито или закрито заседание.  Депутатът от \"Обединени патриоти\" Християн Митев коментира, че обсъждането на промените в правна комисия е преминало без представители на всички граждански организации. Там са присъствали основно екоорганизации, които повтаряли едно и също. ", "date": "2018.09.13", "title": "Парламентът преодоля президентското вето върху административния кодекс"}
{"url": "https://www.dnevnik.bg/biznes/2018/09/13/3310260_prez_juli_po-malko_bulgari_sa_otsiadali_v_mestni_hoteli/", "text": "През юли броят на туристите, отсядали в местни хотели, се увеличава с 1.1% в сравнение със същия месец на 2017 г. и достига 1.2 млн. души. При чужденците има увеличение с 4 и намаление с 3.7% при българите, сочат данните на Националния статистически институт. Българските граждани, нощували в местата за настаняване през юли, са 439.9 хил. и са останали там средно за 3.3 нощувки. Чуждите граждани са 793.4 хил., като 63.5% от тях са нощували в хотели с 4 и 5 звезди и са реализирали средно по 5.7 нощувки. Общата заетост на леглата е 61.8%, като намалява с 1 процентен пункт в сравнение с юли 2017 година. Най-висока е заетостта на леглата в хотелите с 4 и 5 звезди - 75.8%, следват местата за настаняване с 3 звезди - 61.9%, и с 1 и 2 звезди - 41.3%. Приходите от нощувки през месеца достигат 336.1 млн. лв., или с 6% повече в сравнение с година по-рано. Регистрирано е увеличение на приходите както от чужди граждани - с 6.5%, така и от български граждани - с 3.9%. Общият брой на нощувките във всички места за настаняване през юли е 5.9 млн., или с 1.1% по-малко в сравнение със същия месец на предходната година, като най-голямо намаление на нощувките (с 5.4%) се наблюдава в местата за настаняване с 1 и 2 звезди. Хотелите с 4 и 5 звезди са реализирани 62.2% от общия брой нощувки на чужди граждани и 24.3% - на българи. В местата за настаняване с 3 звезди са осъществени 27.4% от нощувките на чужди граждани и 26.4% - на българи, докато в останалите места за настаняване (с 1 и 2 звезди) те са съответно 10.4 и 49.3%.", "date": "2018.09.13", "title": "През юли по-малко българи са отсядали в местни хотели"}
{"url": "https://www.dnevnik.bg/bulgaria/2018/09/13/3310259_kratki_novini_kolata_na_shefa_na_raionniia_sud_vuv/", "text": "Четирима младежи загинаха при катастрофа край Свищов Четирима младежи загинаха при тежка катастрофа на кола с камион край Свищов. Причина за инцидента е неспазване на знак \"Стоп\" от водача на лекия автомобил. Катастрофата е станала тази нощ на пътя Плевен - Русе в района на свищовското село Горна Студена, съобщава БНР. Загиналите са на възраст между 18 и 20 години. По информация на \"Нова телевизия\" младежите са футболисти от Павликени. Движението в района на катастрофата е затруднено. Колата на шефа на Районния съд във Враца е била запалена тази нощ Колата на председателя на Районния съд във Враца Васил Ганов е била запалена тази нощ, съобщи \"24 часа\". След подаване на сигнал от хората в близкия блок пожарникари пристигнали на място, но по-голяма част от автомобила вече била напълно унищожена. Пламъците увредили и паркирана наблизо кола. Веднага след палежа полицията блокирала целия квартал, в който живее съдията. Извършителят обаче успял да избяга. \"Очаквам от полицията да си свърши работата и да намери извършителите на това нагло престъпление. Нямам подозрения за евентуалните отмъстители и не съм получавал заплахи. Колата ми има застраховка каско и се надявам застрахователят да поеме част от нанесените щети\", е казал съдия Васил Ганов пред кореспондента на вестника.", "date": "2018.09.13", "title": "Кратки новини: Четирима младежи загинаха при катастрофа край Свищов"}
{"url": "https://www.dnevnik.bg/evropa/2018/09/13/3310269_ima_sdelka_za_vrushtane_na_bejanci_v_italiia_zaiavi/", "text": "Германският вътрешен министър Хорст Зеехофер заяви, че Берлин е постигнал споразумение с Рим за връщането на мигранти, които вече са кандидатствали за убежище в Италия, като поясни, че очаква сделката да бъде подписана скоро, предаде \"Ройтерс\". През август германското правителство се споразумя с  Гърция  и  Испания  в рамките на 48 часа да връща обратно мигранти, ако те вече са кандидатствали за убежище там. \"Току-що разбрах, че сделката с Италия също е договорена\", каза Зеехофер в Бундестага. \"Нуждаем се само от моя подпис и този на италианския ми колега\", допълни той, като отбеляза, че очаква това да отнеме още няколко дена. Споразуменията са част от компромиса между християндемократите на канцлера Ангела Меркел и баварската Християнсоциална партия на Зеехофер и имат за цел да решат спора за връщането на мигранти, който постави в риск управляващата коалиция.", "date": "2018.09.13", "title": "Има сделка за връщане на бежанци в Италия, заяви германският вътрешен министър"}
{"url": "https://www.dnevnik.bg/sviat/2018/09/13/3310278_es_udulji_s_6_meseca_sankciite_sreshtu_rusnaci_i/", "text": "Съветът на ЕС прие решение да удължи с още шест месеца, до 15 март догодина, санкциите, въведени заради нарушаването на териториалната цялост на Украйна. Засегнати от решението са 155 души (руски и украински граждани) и 44 организации, се посочва в съобщението. Санкциите представляват ограничения за пътуване и запор на имущество. Отбелязва се, че обстановката в Украйна не предполага засега отмяна на наложените санкции. Решението влиза в сила от утре. ЕС въведе санкциите срещу Русия през март 2014 г. заради незаконното анексиране на Крим и умишленото дестабилизиране на Украйна. Също до март догодина остават в сила решенията за запор на имуществото на отговорните за присвояване на украински държавни финансови средства. До юни догодина са в сила забрана за внос на стоки от Крим и Севастопол, ограничения за търговията и инвестициите в някои икономически области, забрана за предоставяне на туристически услуги в Крим или Севастопол, забрана за износ на стоки и технологии. До края на януари догодина са в сила икономически санкции върху търговския обмен с Русия заради неспазването на споразуменията от Минск.", "date": "2018.09.13", "title": "ЕС удължи с 6 месеца санкциите срещу руснаци и украинци заради Крим и Донбас"}
{"url": "https://www.dnevnik.bg/biznes/2018/09/13/3310262_avtozastrahovkite_sa_poskupnali_s_nad_20_za_mesec/", "text": "През август месечната инфлация е 0.1%, а годишната - 3.5%, съобщи Националният статистически институт. Спрямо юли цените на храните и безалкохолните напитки не са се променили, алкохолът и цигарите са поскъпнали с 0.1%, режийните разноски - с 0.4%, а облеклото и обувките са поевтинели с 3.8%. Най-драстично за месеца са поскъпнали автомобилните застраховки - с 20.5%. Цените на международните полети са се увеличили с 8.4%, на туристическите пакети - с 1.1%, а хотелските услуги - с 2.6%. Спрямо август 2017 г. най-голямо е увеличението на цените на транспортните услуги - с 9%, и в ресторантите и хотелите - с 6%. Храните поскъпват с 2.9%, алкохолът и цигарите - с 3.5%, режийните разноски - с 4.8%. За година поевтиняват единствено дрехите и обувките - с 1.5%.", "date": "2018.09.13", "title": "Автозастраховките са поскъпнали с над 20% за месец, инфлацията е 0.1%"}
{"url": "https://www.dnevnik.bg/sport/2018/09/13/3310305_guardiola_iska_da_zavurshi_karierata_si_kato_trenyor/", "text": "Хосеп Гуардиола е най-успешният клубен треньор по футбол в последните 10 години, но вече мисли за края на кариерата си. Каталунецът, който е на 47 години, разкри че в края на своя професионален път иска отново да се завърне в \"Барселона\", откъдето започна. Гуардиола  прекара 17 години при каталунците като футболист, преминавайки през юношеската школа, а след това и първия отбор. През 2007 г. той пое младежкия тим на \"Барселона\", а между 2008 и 2012 г. беше начело на първия тим, с който спечели 14 трофея. В интервю за Movistar+ Гуардиола разкри, че работата с млади футболисти го вдъхновява. \"Младите футболисти горят от желание, но различното при тях е, че можеш да ги моделираш. При тях по-лесно се изгражда стил. Освен това е вдъхновяващо да дадеш път на един млад човек да преследва мечтата си, както се случи при мен\", каза Гуардиола пред Хорхе Валдано. Мениджърът на \"Манчестър сити\" има договор с шампионите на Англия за още две години. От \"Етихад\" изразиха  намерение да работят дългосрочно с Гуардиола , но той не си поставя срокове колко дълго ще остане. \"Ще завърша своята кариера, където я започнах – с младежки отбори. Силно се надявам това да бъде младежкият отбор на \"Барселона\". Това е моят дом, там се чувствам най-добре и съм прекарал по-голямата част от съзнателния ми живот\", добави Гуардиола.", "date": "2018.09.13", "title": "Гуардиола иска да завърши кариерата си като треньор на юноши"}
{"url": "https://www.dnevnik.bg/detski_dnevnik/2018/09/13/3309960_edva_4_ot_uchilishtata_sa_ednovremenno/", "text": "Едва 4% от българските училища успяват да постигнат както високи оценки, така и високо благополучие на учениците. Това показват резултатите от представено днес национално представително проучване, проведено от  Център за приобщаващо образование , изследователската компания G Consulting и експерти от БАН. Изследването, обхванало 100 училища и над 3200 седмокласници в цялата страна, проучва нивата на психично и социално благополучие на учениците, тяхната удовлетвореност от училище и степента, в която се чувстват добре там. Какво е \"добро училище\" Изследователският екип съпоставя получените резултати с постигнатия успех на Националното външно оценяване (НВО) и създава   - такова, което се грижи едновременно за академичния успех и за благополучието на децата. Разработеният от центъра индекс включва три компонента с различна тежест – 50% от оценката на училищата се формира от резултатите на учениците на НВО, 30% – от  личностното благополучие на децата (техните емоции, психично и социално благополучие), и 20% – от тяхната удовлетвореност от самото училище (от учителите, съучениците и средата). . Това са училища, в които има добронамерени и подкрепящи учители, много извънкласни занимания, ниски нива на агресивни прояви и е създадена училищна общност.  Учениците в т.нар. елитни училища - най-малко щастливи Общо  , като най-ниските нива са отчетени в т.нар. елитни училища. Според изследователите причините за това са разнообразни, като сред основните са твърде голямото напрежение и конкурентност между децата там за постигане на високи оценки, фаворитизиращи учители, липса на усещане у учениците за общност. Как да се подобри удовлетвореността на децата \"Изследването недвусмислено показва, че на индивидуално ниво има висока взаимовръзка между равнището на лично благополучие и академичния успех\", коментира Живко Георгиев, ръководител на изследването, и допълни: \"За съжаление в голяма част от училищата тази връзка е прекъсната – или се жертва благополучието за сметка на високи образователни постижения, или се полагат много усилия децата да се чувстват добре, но това е за сметка на образователната функция.\" Според експертите има начин да се повиши удовлетвореността на децата, без да се правят компромиси с оценките. Част от техните препоръки включват партньорства със семействата и общността, създаване на усещане за училищна общност, в която са приобщени всички деца, интензивна работа за развитие на социални и емоционални умения на децата и усилия за намаляване на агресията.  Представянето е част от програмата \"Едно училище за всички\", чиято цел е да допринесе за качествено образование за всички деца, което да позволява на всяко дете да развие своя потенциал в най-пълна степен.", "date": "2018.09.13", "title": "Едва 4% от училищата се грижат и за високия успех, и за удовлетвореността на децата"}
{"url": "https://www.dnevnik.bg/bulgaria/2018/09/13/3310309_obviniaemiiat_brat_na_deputat_ot_bsp_bil_napusnal/", "text": "Братът на депутата от БСП Георги Стоилов - Илия, е напуснал страната законно. Той е обвинен за участие в престъпна група, занимаваща се с отвличания, рекет и изнудване. Това се разбра от думите на главния прокурор Сотир Цацаров и вътрешния министър в оставка Валентин Радев. Двамата бяха изслушани в парламента по искане на ГЕРБ. По думите на зам.-председателя на управляващата партия Цветан Цветанов Илия Стоилов е напуснал страната с огромна сума пари за Чехия. \"Той иска да се укрие. Започваме да си мислим дали депутатът от опозицията не му е съдействал това да се случи\", каза още Цветанов. Радев и Цацаров обясниха, че братът на депутата от левицата е напуснал страната законно. Те представиха хронология на акцията по разбиването и задържането на престъпната група, както и съдебните заседания по мерките за неотклонение на участниците в престъпното сдружение. Главният прокурор каза, че на 5 април 2017 г. спецпрокуратурата е образувала досъдебно производство за престъпна група за отвличания, принуда и изнудване. Осем души са били обвинени, а на 14 октомври 2017 г. към наказателна отговорност е привлечен и Илия Стоилов. На 15 октомври 2017 г. на Стоилов е наложена най-тежката мярка за неотклонение - \"задържане под стража\". Оттогава той три пъти е искал изменение на мярката, обясни Цацаров и добави, че прокуратурата се е противопоставяла винаги. На 13 юни 2018 г. в съда е внесен обвинителен акт срещу престъпната група. По време на разпоредителното заседание по делото на 17 юли 2018 г. съдът е намерил съществени процесуални нарушения и е върнал процеса на прокуратурата. На 21 август 2018 г. държавното обвинение внесло делото отново в съда и тогава Стоилов и още един член на групата поискали изменение на мерките им за неотклонение. На 29 август съдът ги изменя от арест в подписка. След прокурорски протест на 11 септември втората съдебна инстанция постановява връщане на двамата в ареста. Това обаче не се случва, защото междувременно Стоилов е напуснал България, обясни Цацаров. Допълни, че прокуратурата има данни за колата, с която е станало това, за придружаващото го лице и целта на пътуването. Той обаче отказа да дава повече подробности заради следствената тайна. Не каза и защо прокуратурата не е искала или наложила забрана на Стоилов да напуска страната.  От думите на Радев се разбра, че Стоилов е излязъл легално от България на 6 септември през граничен пункт Калотина. Обясни още, че не е имал забрана да напуска страната. ", "date": "2018.09.13", "title": "Обвиняемият брат на депутат от БСП бил напуснал страната законно"}
{"url": "https://www.dnevnik.bg/sport/2018/09/13/3310286_voleibolniiat_levski_privleche_35-godishen_shotlandec/", "text": "Волейболният \"Левски\" се подсили с 35-годишния Марк Макгивърн. Бившият национал на Шотландия и Великобритания идва с договор за една година, посочиха от клуба. Макгивърн е висок 198 см и играе на поста централен блокировач. Той е първият волейболист от Шотландия, който ще се състезава в българското първенство. Макгивърн призна, че основна роля за идването му в България има Владимир Николов, който е президент и старши треньор на тима. Двамата играха заедно във френския \"Лион\", а шотландецът беше сред участниците в бенефиса на Николов. \"Вече бях решил да се насоча към придобиване на треньорска квалификация и паралелно с това да играя в някоя от долните дивизии на Франция. Изведнъж обаче ми звънна Владо Николов с въпроса дали бих проявил интерес да дойда за един сезон в България и да играя за неговия отбор. Не се замислих кой знае колко, почти веднага приех предложението\", каза Макгивърн. 35-годишният волейболист допълни, че в отбора има добра комбинация между младост и опит и се надява да допринесе за израстването на младите състезатели. Кариерата на Макгивърн започва през 2002 г. в Шотландия, където играе за три отбора до 2007 г. В следващите три години кара по един сезон в тимове в Холандия и Белгия, преди да се насочи към френското първенство. Макгивърн играе за елитния \"Лион\" от 2012 до 2017 г. През 2012 г. той е част от отбора на Великобритания на летните олимпийски игри в Лондон. Макгивърн има над 150 мача като национален състезател. В средата на юли  \"Левски\" обяви, че ще преследва високи цели  през новия сезон. Сините назначиха италианския специалист Андреа Буратини за ръководител на детско-юношеската си школа с амбиция тя да стане най-добрата в България. ", "date": "2018.09.13", "title": "Волейболният \"Левски\" привлече 35-годишен шотландец в преследване на високи цели"}
{"url": "https://www.dnevnik.bg/politika/2018/09/13/3310320_dps_dogan_e_izvun_politikata_i_moje_da_kupuva_kakvoto/", "text": "Почетният председател на ДПС Ахмед Доган е извън политиката и може да купува каквото поиска. С тези думи лидерът на движението Мустафа Карадайъ коментира в кулоарите на Народното събрание публикацията на  \"Капитал\",  според която Доган вече е собственик на ТЕЦ \"Варна\". \"Търговският регистър е публичен и всички ние се информираме от тях. Г-н Доган вече почти 6 години не се занимава с актуалната политика, а всеки български гражданин е свободен да се занимава с икономическа и търговска дейност\" каза Карадайъ. Доскоро собственик на варненското топлофикационно дружество беше фирма на семейството на бившия транспортен министър в кабинета \"Орешарски\" Данаил Папазов. От Търговския регистър се вижда, че с договори от 7 август синът и дъщерята на Папазов са продали на Доган общо 70% от семейната транспортна компания \"Сигда\", която е собственикът на теца. Самият Доган вече пет години не заема публична длъжност и не подава имуществени декларации. По време на политическата си кариера той не е бил никога пряко собственик или управител на фирми. За най-близко до бизнес може да мине полученият от него 1 млн. евро хонорар по проекта \"Цанков камък\", за което беше разследван за недеклариран конфликт на интереси, припомня изданието. Първото официално бизнес начинание на почетния председател на ДПС е  създаденото през октомври 2017 г. дружество \"Уотър витал\"  с предмет на дейност в сектора на водите. В него съдружник му е Румен Гайтански, наричан Вълка по името на компанията си \"Волф\". Бизнесът на новото притежание на Доган - ТЕЦ \"Варна\" е специфичен:  топлофикацията отскоро получава пари  от държавата, за да поддържа т. нар. студен резерв - мощности, които не работят, но са в готовност да бъдат активирани при нужда. ", "date": "2018.09.13", "title": "ДПС: Доган е извън политиката и може да купува каквото иска"}
{"url": "https://www.dnevnik.bg/bulgaria/2018/09/13/3310344_ban_predlaga_geofizik_za_vremenen_shef_na_meteorolozite/", "text": "Българската академия на науките (БАН) предлага кандидатурата на член кореспондент Костадин Ганев за временно изпълняващ длъжността директор на Националния институт по хидрология и метеорология (НИМХ). Това стана на извънредно заседание на управителния съвет на БАН, състояло се днес с цел обсъждане на кандидатури за временен директор, съобщи пресслужбата на академията. Без легитимно ръководство институтът ще е принуден да спре работа, защото няма кой да подписва документите, предупреди преди дни отстраненият директор Христомир Брънзов. От справка в сайта на академията се разбира, че областите на научен интерес на член-кореспондент Ганев са мезомащабната атмосферна динамика, динамиката на планетарния граничен слой, пренос на замърсяване в атмосферата и изучаване качеството на въздуха. Той има дългогодишен експертен опит в областта на контрола и управлението на качеството на въздуха и участва и ръководи разработването на национални регулаторни методики в тази област, се посочва в биографичната справка за него. В БАН работи от 1978 г. в Геофизическия институт (сега Национален институт по геофизика, география и геодезия), като последователно преминава през всички академични длъжности, а от началото на 2017 г. е зам.-председател на академията. Управителният съвет на БАН обявява, че е готов да разгледа и кандидатури, предложени от Общото събрание на учените на НИМХ, различни от тази на освободения директор Брънзов. Поставя се условие те да бъдат внесени до 12.00 часа на 17 септември - понеделник. В този случай управителният съвет ще ги обсъди на извънредно заседание същия ден. Ако такива не бъдат внесени, се предлага председателят на БАН да утвърди на поста заместника си.", "date": "2018.09.13", "title": "БАН предлага геофизик за временен шеф на метеоролозите"}
{"url": "https://www.dnevnik.bg/ot_vas/galeriiotvas/2018/09/13/3310176_chitatelska_fotogaleriia_tanzaniia_-_animal_planet_na/", "text": "В очакване на голямата миграция.", "date": "2018.09.13", "title": "Читателска фотогалерия: Танзания - Animal planet на живо"}
{"url": "https://www.dnevnik.bg/sviat/2018/09/13/3310314_uraganut_floruns_otslabna_dokato_priblijava_kum_sasht/", "text": "Ураганът \"Флорънс\", който приближава към източното крайбрежие на САЩ, отслабна до втора категория по петстепенната скала на Сафир-Симпсън, съобщи Националният център за наблюдение на ураганите, цитиран от \"Ройтерс\" и Би Би Си. Властите обаче предупреждават, че и с по-ниската си скорост той може да нанесе сериозни щети, особено след като ще преминава по-дълго време през няколко американски щата и това създава потенциал да нанесе повече щети. Според скалата на Сафир-Симпсън бурите от втора категория са \"изключително опасни\" и се очаква да причинят значителни щети. Преди това бурята бе класифицирана с категория 3 (\"тропически циклон\", който може да нанесе опустошителни щети). Очаква се бурята да е \"изключително опасен ураган\", когато приближи американското крайбрежие късно довечера или утрe. Ветровете на \"Флорънс\" са със скорост 175 км/ч (до вчера скоростта бе над 200 км/ч). Очаква се той да предизвика 4-метрови вълни по бреговете на двата щата Каролина. Количеството на валежите може да е 51-76 сантиметра. Към 10 ч. сутринта българско време ураганът е бил на около 235 мили (378 км) от брега на Северна Каролина и малко над 400 км югоизточно от Мъртъл Бийч, Южна Каролина. Придвижва се на северозапад със скорост около 27 км/ч и ще достигне сушата около границата между Северна и Южна Каролина. Последиците От предупрежденията за бури са засегнати близо 10 млн. души. Очаква се \"Флорънс\" да засегне Северна и Южна Каролина, Вирджиния, Джорджия, Мериленд и Вашингтон. Според Световната метеорологична организация в Женева нивото на водата по крайбрежието може да се увеличи с до 6 м и само за ден да се излее \"дъжд, какъвто (вали) цяла година\", предаде \"Ройтерс\". Заради приближаването на урагана се евакуират 1.7 млн. души в щатите Каролина и Вирджиния. Десет милиона души пък живеят на места, за които има издадено предупреждение за опасна буря. Отменени са близо 1000 полета за утрешния ден. В Северна и Южна Каролина са затворени няколко пристанища. Очаква се между 1 и 3 млн. сгради да останат без ток заради бурята, предаде \"Асошиейтед прес\". Би Би Си пише, че енергийни компании предупреждават за опасността някои райони в засегнатите щати да останат без електричество седмици наред. Според фирмата за оценка на риска CoreLogic щетите може да достигнат 170 млрд.", "date": "2018.09.13", "title": "Ураганът \"Флорънс\" отслабна, докато приближава към САЩ, но остава \"изключително опасен\""}
{"url": "https://www.dnevnik.bg/sport/2018/09/13/3310361_shefut_na_mercedes_smiata_ferari_za_favorit_v_singapur/", "text": "Директорът на \"Мерцедес\" Тото Волф определи  \"Ферари\"  за фаворит в предстоящото състезание от Формула 1 за Голямата награда на Сингапур. Надпреварата е 15-и кръг за сезона, а според шефа на \"Сребърните стрели\" тимът винаги има проблеми на уличното трасе. \"В предишните два сезона спечелихме в Сингапур, но истината е, че пистата пасва много повече на характеристиките на \"Ферари\". Тези къси прави с бавни и тесни завои са по вкуса на нашите съперници. Освен това настилката прави Сингапур една от най-сложните писти за настройка на болидите специално за нас\", каза Волф. \"Мерцедес\" в класирането при пилотите и конструкторите. В  последния старт на \"Монца\" Люис Хамилтън взе изненадваща победа , въпреки че  пилотите на \"Ферари\" стартираха от първа редица . Британецът има аванс от 30 точки пред Себастиан Фетел. Според Волф битката за титлата не е решена въпреки преднината на неговия пилот. Австриецът побърза да защити Себастиан Фетел, който напоследък е критикуван за грешките, които допуска. \"За мен Люис е най-добрият пилот в последните години. Но критиките към Себастиан не са много честни. Той е четирикратен световен шампион, а това не се постига случайно. Освен това е завършен пилот, който, ако има шанс за титлата, я атакува с необходимата агресия\", добави Волф пред \"Ди Велт\". Стартът за Гран при на Сингапур е в неделя от 15.10 часа българско време.", "date": "2018.09.13", "title": "Шефът на \"Мерцедес\" смята \"Ферари\" за фаворит в Сингапур"}
{"url": "https://www.dnevnik.bg/biznes/2018/09/13/3310372_deputatite_odobriha_vuvejdaneto_na_tol_sistema/", "text": "С промени в Закона за пътищата, одобрени окончателно от Народното събрание, се въвежда смесена система за таксуване на различните категории пътни превозни средства и такси на база време и изминато разстояние. Размерът на таксите за преминаване по платената пътна мрежа ще се определя по предложение на регионалния министър и на министъра на финансите, решиха депутатите, съобщи агенция \"Фокус\". Такси няма да заплащат превозните средства на МВР, ДАНС, неотложната медицинска помощ и на въоръжените сили. Агенция \"Пътна инфраструктура\" ще поддържа електронна система за събирането на пътните такси. Ще бъде създадена възможност таксите да се заплащат по електронен и банков път, както и в брой на пунктове за продажба. Агенцията ще определи къде да са разположени терминалите за самотаксуване. Такива трябва да се разкрият поне на граничните пунктове или в близост до тях, както и в областните градове. Гласуването на текстове от проектозакона продължава. ", "date": "2018.09.13", "title": "Депутатите одобриха въвеждането на тол-система"}
{"url": "https://www.dnevnik.bg/bulgaria/2018/09/13/3310449_edin_slujitel_na_letishte_sofiia_shte_bude_uvolenen/", "text": "Един служител от дирекция \"Сигурност\" на летище София ще бъде уволнен  заради случая с липсата на паспортна проверка  на пътници от Ливан. Супервайзъри и началници на отдели са наказани с предупреждение за уволнение, забележка и понижение в длъжност, съобщават от летището. Вчера стана известно, че на 3 септември трансферни пътници от полет от столицата на Ливан Бейрут не са били насочени за проверка при влизането си в България, респективно в Европейския съюз. Пропускът засяга полет на авиокомпания \"България ер\" от – FB 814, кацащ от Бейрут, уточниха от пресцентъра на летището. \"Допуснато е смесване на пътниците, пристигащи от \"трета страна\", с вече проверени заминаващи пътници. За случая веднага са информирани компетентните органи, както и са предприети съответните административнонаказателни мерки\", информираха вчера от аерогарата. След като пропускът бил установен, е започнало издирване по кафенетата и магазинчетата на аерогарата на 40-те пътници, които трябвало да продължат пътуването си към други европейски дестинации. От тях 30 са били намерени и проверени, но други 10 са заминали за следващия си полет, без да бъдат намерени. \"Веднага след констатиране на пропуска са взети необходимите мерки, гарантиращи общите стандарти за сигурност и недопускане на пробив в сигурността\", съобщиха още от пресцентъра на летището, без да отговорят на въпроса конкретно какво изискват разпоредбите за сигурност в такива случаи. Това е поредният случай на непроверени пътници на столичното летище. През  март п ътниците на полет от Париж , изпълняван от авиокомпания \"България ер\", бяха допуснати на територията на страната без задължителната гранична и паспортна проверка. Заради пропуска  бяха уволнени 13 служители на летището . През юли не беше проверен и  частен самолет , кацнал от Габрово и отлетял впоследствие за Гърция.", "date": "2018.09.13", "title": "Служител на летище София е уволнен заради непроверените пътници от Ливан"}
{"url": "https://www.dnevnik.bg/politika/2018/09/13/3310441_upravliavashtite_vidiaha_umisul_v_baveneto_na/", "text": "Депутати от управляващата коалиция видяха умисъл в неиздаването на указ за освобождаването на главния секретар на МВР Младен Маринов, заради което  не могат да бъдат гласувани смените в кабинета . Днес депутатите трябваше да гласуват оставките на Ивайло Московски, Николай Нанков и Валентин Радев, дошли след тежката катастрофа край Своге, при която загинаха 17 души. Това обаче не се случи, след като председателят на Народното събрание Цвета Караянчева обясни, че в деловодството на парламента не е постъпил подписан указ от президента Румен Радев за освобождаването на Младен Маринов. Той беше посочен от премиера Бойко Борисов като наследник на Валентин Радев във вътрешното министерство. От прессекретариата на държавния глава уточниха, че президентът ще подпише указа, след като се върне от посещението си в латвийската столица Рига. Днес и утре той ще участва в срещата на държавните глави от групата \"Арайолуш\". \"Решение на президент е, не искам да коментирам\", каза Караянчева и добави, че няма проблеми в комуникацията между президента и министър-председателя, но не може да си обясни решението на Румен Радев. По думите ѝ вчера тя се чула с президента и останала с впечатление, че ще подпише документа. Караянчева уточни, че се е обадила на Радев вчера по обед и му е казала, че очаква да получи указа до края на деня, и впечатлението е било \"че до края на деня ще имаме документа\". \"Очакването на българските граждани е кабинетът да работи, а нашата работа като парламент е да валидираме оставката и да гласуваме новите назначения\", добави Караянчева. Преди началото на парламентарния ден, когато вече се е знаело, че няма как да бъдат гласувани оставките без президентския указ, управляващите са разглеждали възможността да ги гласуват и без Маринов да бъде освободен. Те са мислили да се позоват на решение на Конституционния съд в полза на Делян Пеевски. Той беше избран за шеф на ДАНС, но след протестите срещу назначаването му подаде оставка и се върна като депутат, което беше оспорено пред съда, тъй като само министър може да се върне на депутатска банка. Сред доводите на Пеевски, които бяха подкрепени от съда беше, че оставката му е достатъчна за да не е вече шеф на ДАНС, въпреки че тя не е гласувана от парламента. Според тях по тази логика оставката на Младен Маринов като главен секретар на МВР била достатъчна и нямало нужда от указ. В крайна сметка управляващите са решили да не влизат в конфликт с президента. Според Сидеров умисъл има със сигурност \"Надявам се, че президентът не иска да предизвика правителствена криза като бави указа за освобождаването на Младен Маринов\", каза председателят на парламентарната група на \"Обединени патриоти\" Волен Сидеров. \"По този начин да блокира желанието на парламентарното мнозинство да избере нови министри, това не би бил държавнически ход\", каза още Сидеров. \"Със сигурност има умисъл, въпросът е какъв. Разбрах, че пътува, но това не би трябвало да му попречи. Не знам дали има други по-дълбочинни причини Другата седмица най-вероятно ще гласуваме министрите\", допълни той. Сидеров не вярва този ход да доведе до правителствена криза и предсрочни избори, още повече, че самият президент се обяви срещу предсрочните избори. ДПС: Да се запознаем първо с фактологията \"Нека първо да се запознаем с фактологията за липса на президентски указ за освобождаването на Младен Маринов и тогава да си правим изводите\", коментира председателят на ДПС Мустафа Карадайъ и припомни, че вчера сутринта не беше внесено в парламента решението на Бойко Борисов за смени в кабинета. Той за пореден път повтори тезата си, че отношенията между институциите не са на необходимото ниво и че \"формулата на това управление е грешна и това управление нищо добро не може да роди за нашето общество\". \"Не мога да кажа дали е случайно. Ще чакаме, ще изкараме още една–две седмици, няма проблем\", каза депутатът от ГЕРБ Георги Марков. \"Не искам да коментирам дали има умисъл в действията на президента, все още сме министри и не абдикираме от задълженията си\", каза министърът на регионалното развитие и благоустройството в оставка Николай Нанков. Попитан какви са му плановете, след като оставката бъде приета, той отговори: \"Позитивни и прекрасни\".", "date": "2018.09.13", "title": "Управляващите видяха умисъл в бавенето на президентския указ"}
{"url": "https://www.dnevnik.bg/bulgaria/2018/09/13/3310367_sudebniiat_suvet_predvidi_17-procentno_uvelichenie_na/", "text": "В проектобюджета на съдебната власт за следващата година Висшият съдебен съвет (ВСС) предвиди 17-процентно увеличение на заплатите на магистратите и служителите, информира  news.lex.bg.  Крайното решение ще е на финансовото министерство при разпределянето на държавния бюджет за 2019 г. Предложението на ВСС взема предвид и увеличението от 10% на възнагражденията в бюджетния сектор от началото на 2019 г., за което наскоро съобщи премиерът Бойко Борисов. Това се разбра на днешното заседание на съвета, който единодушно гласува бюджетът за следващата година да е в размер на 769 400 000 лева. За 2020 г. прогнозата е за 811.4 млн. лева, а за 2021 г. - 870.8 млн. лева. Представляващият ВСС Боян Магдалинчев, който е и председател на бюджетната комисия, обяви, че кадровиците са длъжници на магистратите по отношение на възнагражденията. Той обясни, че в края на 2017 г. средната заплата в бюджетната сфера е била 1088 лева. А според Закона за съдебната власт основното месечно възнаграждение за най-ниската магистратска длъжност се определя в размер на удвоената средномесечна заплата на заетите в бюджетната сфера. Т.е. заплатата на младшите магистрати трябваше да бъде 2176 лева, но те не са били увеличени поради липса на средства в бюджета. Заплатите в системата бяха увеличени от 1 април 2018 г., като за магистратите ръстът беше с 98 лева, а за служителите - около 2%. По прогнози на ВСС в края на тази година средната заплата в бюджетната сфера ще бъде 1200 лева, което е съобразено в заложеното 17-процента увеличение на възнагражденията в съдебната система. Повече пари и през следващата година ще бъдат дадени и на спецправосъдието, към което бяха прехвърлени делата за корупция по високите етажи на властта. Магдалинчев обясни, че ВСС е заложил за догодина до три допълнителни заплати за съдиите и прокурорите в специализираните и в по-натоварените съдебни органи, докато финансовото министерство предлага този бонус да е до една заплата. От доклада на Боян Магдалинчев се разбра и че всички съдебни органи искат по-големи бюджети за следваща година. В проектобюджета са предвидени средства и за 44 нови щатни бройки за магистрати и 45 за служители, в които са включени разкриването на 18 места за пресаташета и 27 за служители по сигурността на информацията. Зам.-председателят на Комисията за атестирането и конкурсите към Съдийската колегия Красимир Шекерджиев обясни, че по отношение на бройките на магистрати не става дума за разкриване на нови такива, а за финансовото обезпечаване на незаети, които са обявени за заемане чрез конкурси. С 38.8 млн. лева повече са средствата за облекло на магистратите и служителите. Магдалинчев обясни, че се предвижда догодина магистратите да получат 2437 лева за облекло, през 2020 г. - 2730 лева, а през 2021 г. - 3058 лева. 71 млн. лева са заложени в бюджета за издръжка на сградите.", "date": "2018.09.13", "title": "Съдебният съвет предвиди 17-процентно увеличение на заплатите в системата от догодина"}
{"url": "https://www.dnevnik.bg/sport/2018/09/13/3310452_bulgarskata_dvoika_skul_se_klasira_na_polufinalite_na/", "text": "Българската двойка скул Кристиан Василев и Борис Йотов се класира на полуфинал на световното първенство по гребане в Пловдив. Двамата завършиха на  второ място в репешажите , което им осигури класиране сред най-добрите. Победители в тяхната серия станаха ирландците Филип Дойл и Ронан Бърн с време 6:16.96 мин. Йотов и Василев финишираха за 6:20.15 мин. Тяхното време беше 5-о най-добро от всички лодки, участващи в репешажите. Осемте лодки, завършили първи и втори в четирите репешажа, се присъединиха към вече осигурилите си място в полуфиналите победители от сериите. Така Кристиан Василев и Борис Йотов влязоха в топ 12 и продължават битката за класиране във Финал А. \"Доволен съм от представянето на момчетата днес. Още повече че Борис беше и леко болен. Но с Кристиан се пребориха. А доста силни лодки отпаднаха в репешажите. Да се класираш в първите 12 в света е сериозно постижение, лодките са много равностойни и вече решаващи моменти от полуфиналите и финала ще определят призьорите и класирането сред най-добрите\", заяви председателят на Българската федерация по гребане Свилен Нейков. Полуфиналите на двойка скул са в петък (14 септември) в 9:19 часа и 9:27 часа. Двойката без рулеви  - Рангел Кацарски и Станимир Халаджов, завърши на 5-о място в четвъртфиналната си серия с време 7:06.26 минути. Българите нямаха шанс да попаднат сред първите три лодки, които продължиха към полуфиналите.", "date": "2018.09.13", "title": "Българската двойка скул се класира на полуфиналите на световното по гребане"}
{"url": "https://www.dnevnik.bg/sviat/2018/09/13/3310456_evropeiskiiat_sud_potvurdi_sankciite_sreshtu_rusiia/", "text": "Европейският съд потвърди днес налаганите от 2014 г. насам от Съвета на ЕС санкции срещу Русия заради събитията в Украйна. Санкциите засягат руски банки и дружества за добив и  търговия с нефт и газ . Някои от засегнатите от тези мерки дружества и банки са поискали Съдът на ЕС да отмени санкциите. В днешното решение се посочва, че Съветът на ЕС е изложил достатъчно причини за предприемането на ограничителните мерки, като е дал възможност за обжалване от страна на засегнатите. Съдът приема, че санкциите целят \"Русия да плати по-висока цена за действията си за подкопаване на териториалната цялост, суверенитета и независимостта на Украйна, както и да се насърчи мирното уреждане на кризата\". Според съда тази цел е в съзвучие с целта да се поддържат мирът и международната сигурност в съответствие с целите на външната дейност на ЕС. Съветът може да наложи ограничения, насочени към дружества, действащи в някои области на руската икономика, в които изделията, технологиите или услугите от ЕС заемат особено важно място, се посочва в решението. Според съда приемането на ограничителните мерки е необходимо за защитата на основните интереси и на сигурността на ЕС и за поддържането на мира и международната сигурност. Допълва се, че решението да се набележат дружества или области, които зависят от върхови технологии или експертни знания, достъпни основно в ЕС, отговаря на целта да се осигури ефикасност на ограничителните мерки и да не се допусне преодоляване на действието на тези мерки с вноса в Русия на сходни изделия, технологии или услуги от други държави. Съществува разумно съотношение между съдържанието на обжалваните решения на Съвета на ЕС и преследваната с тях цел. Значимостта на преследваните цели може да оправдае отрицателни последици, дори съществени, за някои дружества, които по никакъв начин не са отговорни за положението, довело до приемането на санкциите. Затова намесата в свободата на стопанска инициатива и правото на собственост на засегнатите организации не може да се възприема като несъразмерна, гласи съдебното решение. /БТА", "date": "2018.09.13", "title": "Европейският съд потвърди санкциите срещу Русия"}
{"url": "https://www.dnevnik.bg/sviat/2018/09/13/3310454_purvoto_intervju_na_ubiicite_ot_solzburi_ne_sme_agenti/", "text": "Да, на снимките на британската полиция сме ние, но не сме никакви агенти, а в Солсбъри бяхме заради прочутата катедрала, но валеше и след час се върнахме в Лондон. Това заявиха  в първото си интервю  двамата руснаци, които според британското разследване са заподозрени в извършване на нападението в началото на март в Солсбъри срещу бившия двоен агент Сергей Скрипал и дъщеря му Юлия. Според Лондон срещу оцелелите руски граждани е използвано нервнопаралитично вещество от група, известна като \"Новичок\", пренесено в опаковка на дамски парфюм. Мъжете са известни като Александър Петров и Руслан Боширов, макар че полицията предупреди, че това може да не са истинските им имена, а че това пише в задграничните им паспорти, издадени с два последователни номера. Днес те настояха, че това са истинските им имена. В интервю за главния редактор на финансираната от руската държавна телевизия RT мъжете казват още, че може в Солсбъри и да са минали покрай къщата на Скрипал, но изобщо не са имали представа кой е този човек и къде живее. Версията на определяната като основен рупор на Кремъл за чужбина телевизия е, че \"Петров\" и \"Боширов\" сами са потърсили главната редактора Маргарита Симонян, за да разкажат своята версия за събитията. Те твърдят, че след обвиненията на британските спецслужби животът им се обърнал \"с краката нагоре\" и че вече се боят да излизат навън, както и за собствения си живот и този на близките им. Запитани дали наскоро са пътували до европейска страна, двамата потвърждават, че няколко пъти са били в Швейцария (\"Посрещнахме Нова година там\") и че са пътували из Европа заради бизнеса си със спортни хранителни добавки. \"Проучваме пазара, оглеждаме се за нещо ново - някакви биологично активни добавки, аминокиселини, витамини, микроелементи... Взимаме най-необходимото, прибираме се и решаваме как да докараме тук тези продукти.\" На въпроса как и кога са били в Солсбъри Петров разказва, че пристигнали на 3 март и опитали да се разходят из града като туристи, но това продължило само половин час, \"защото беше покрито със сняг\". \"Разбира се, отидохме да видим Стоунхендж, но и там не успяхме, защото беше кално навсякъде\", допълва Боширов. \"Градът бе покрит със същата киша. Измокрихме се, хванахме най-скорошния влак и се върнахме в Лондон. Прекарахме не повече от половин час в Солсбъри основно заради времето между двата влака. Може и да сме минали покрай къщата на Скрипал, но не знаем къде е тя.\" Мъжете отвръщат с категорично \"не\" на въпроса на Симонян дали са носили \"Новичок\", а за опаковката от парфюм, показана като доказателство от британските служби, Боширов обяснява: \"Не е ли глупаво двама нормални мъже да притежават женски парфюм? На митниците проверяват всичко, щяха да ни питат защо мъже имат в багажа си дамски парфюм в багажа си. Не сме притежавали подобно нещо.\" Те оставиха без отговор въпрос на Симонян дали имат хомосексуални отношения помежду си. Двамата руснаци потвърждават, че на снимките са те, че обувките са си купили в Англия, а дрехите от кадрите са в момента в домовете им и че могат да ги покажат. В началото на септември властите във Великобритания разпространиха снимки от видео камери с образите на Петров и Боширов, както и твърдение, че те са сътрудници на Главното упрадвление на разузнаването на руската армия (по-известно като ГРУ). Според британската версия те са прекарали в Солсбъри няколко часа на 3 март. На 12 септември президентът Владимир Путин съобщи, че администрацията му е открила двамата руснаци, че те са \"граждански лица\", че няма нищо престъпно около тях и че би било добре да се се свържат с медиите и да коментират случилото се. Маргарита Симонян разказва, че Петров и Боширов са се свързали с нея по личния ѝ мобилен телефон с молба за интервю. \"Те отказаха да дойдат в студиото или да се срещнем някаде на друго място, където има много хора. Казаха, че ще дойдат само в кабинета ми и настояваха да снима само една камера. В крайна сметка снимахме в мой кабинет, но все пак с две камери\". По думите ѝ те са отказали да покажат пред обектива паспортите си, както и да отговарят на каквито е да е въпроси, от които може да се получи информация за тяхното обкръжение и биография. Не разкриват и нищо за бизнеса си, \"за да не пострадат клиентите ни\".", "date": "2018.09.13", "title": "Първото интервю на \"убийците от Солсбъри\": Не сме агенти, ходихме да видим катедралата"}
{"url": "https://www.dnevnik.bg/politika/2018/09/13/3310468_aleksandur_manolev_se_otkazva_da_bude_ministur_na/", "text": "Номинираният от премиера Бойко Борисов за министър на транспорта Александър Манолев ще се откаже доброволно от поста още преди да бъде избран. Той обяви решението си официално днес на пресконференция ( ). Смяната в кабинета трябваше да бъде гласувана днес от парламента, но  това не стана , тъй като президентът Румен Радев не издаде указ за освобождаването на Младен Маринов като главен секретар на МВР и така забави рокадите. Манолев трябваше да замени Ивайло Московски. Решението идва няколко часа след  публикация в сайта на вестник \"Капитал\" , в която се казва, че в миналото си Манолев има инциденти на пътя, граничещи с хулиганство, както и интересни съдружници от сенчестия бизнес. Съдружията Според публикацията Манолев и баща му - бивш митничар и дългогодишен кмет на село Кулата, са спечелили обществени поръчки от държавни енергийни фирми за десетки милиони. През 1997 г. Александър Манолев учредява дружеството \"Ал Ко Мер\" заедно с Евгени Стамов и гърка Каратанасис Георгиос. Стамов е представител на висшите кръгове на СИК - към онзи момент той е съдружник с Румен Николов-Пашата и Младен Михалев-Маджо, пише \"Капитал\". Вестникът посочва също, че във фирмите \"Пиринплод - 99\" , \"Пиринплод\" и \"Марти мед\" номинираният за министър се засича с криминално проявения Костадин Костадинов, който през 2004 г. беше застрелян на паркинга на \"Макдоналдс\" до НДК. Костадинов е близък до Златомир Иванов-Баретата и е бил управител на казиното му \"Бинго Елит\" в Благоевград. През 2006 г. е учредено дружеството \"Рок 2005\", в което Александър Манолев е съдружник с брата на Костадинов - Аспарух, който е лидер на ДПС в Сандански. Бивш бизнес партньор на Манолев е и бившата общинска съветничка от Сандански Юлияна Янева, която през декември 2017 г. беше обвинена от Специализираната прокуратура за участие в организирана престъпна група за данъчни престъпления (двамата участват преди време в управлението на \"Марти мед\"). Пред \"Капитал\" Александър Манолев е коментирал, че не е участвал в никакви съмнителни бизнеси и е платил добросъвестно всичките дължими данъци през годините. По думите му \"всичко друго са спекулации\".  Обществени поръчки Чрез различни фирми Манолев печели в продължение на няколко години - от 2012 г. до 2015 г., множество обществени поръчки с държавното дружество \"Мини Марица-изток\" за доставка на метали и смазки. Част от фирмите - \"Ес Ди Ес Про\" и \"Ава енерджи\", според публикацията, са създадени месеци преди да започне изпълнението на поръчките. Според Манолев обаче това са дружества със сериозен капитал и оборот. Съдебни дела В статията се посочват и два инцидента, заради които Александър Манолев е имал досег със съдебната система. Първият инцидент от 2014 г. в Сандански, когато прокурор от Специализираната прокуратура се е оплакал, че настоящият зам.-министър на икономиката е засякъл автомобила му с джипа си, нагрубил го с репликата \"Ти на какъв се правиш\" и го замерил с бутилка вода. Подробности за инцидента има в статия в регионалния вестник \"Струма\", която е изтрита, но още може да се намери през кеша на търсачките, уточнява \"Капитал\". Според посочената статия Александър Манолев първоначално обяснил, че по време на скандала зад волана е бил шофьорът му, но след това оплакалият се прокурор го разпознал на снимка. полицаят, изготвил акта за хулиганство, пък не успял да намери свидетел, който да се подпише, тъй като всички, които били наоколо не били чули или видели нищо, пише \"Струма\". Делото за дребно хулиганство се точи дълго, а накрая Манолев е оправдан заради процедурни пропуски на полицията. Другият инцидент е от 2012 г., когато - според прокуратура - при забранен завой по столичния бул. \"Васил Левски\" блъска жена, която половин година по-късно умира. Александър Манолев е оправдан на две съдебни инстанции, като съдиите от градския съд посочват, че по колата няма следи от удар, на видеозаписа не се вижда джипът да е ударил жената, по нея няма други травми освен черепно-мозъчните, а протоколът от катастрофата е съставен в нарушение на закона. По случай още текат две граждански дела от наследниците на починалата жена. Подробности по темата - в статията на \"Капитал\" -  тук .", "date": "2018.09.13", "title": "Александър Манолев се отказва да бъде министър на транспорта (допълнена)"}
{"url": "https://www.dnevnik.bg/sviat/2018/09/13/3310474_liderut_na_mianma_prizna_che_e_mojela_da_se_spravi/", "text": "Лидерът на Мианма  Аун Сан Су Чжи  днес каза, че страната ѝ е можела да се справи по-добре с кризата с мюсюлманското малцинство рохинджи, предаде агенция \"Асошиейтед прес\". Нобеловата лауреатка за мир заяви това в отговор на въпрос, зададен ѝ по време на Световния икономически форум в Хяаной на Асоциацията на страните от Югоизточна Азия (АСЕАН). Мианма е поставена под международен натиск заради  зверствата , които се предполага, че са били извършени от нейните военни срещу етническото и религиозно малцинство. Около 700 000  рохинджи  избягаха в Бангладеш от западния щат Ракхайн след брутална правителствена кампания, предприета в отговор на извършени през август 2017 г. нападения на техни бойци срещу силите за сигурност. \"Разбира се, има начини, като разсъждавам сега, по които мисля, че можеше да се справим по-добре с положението\", каза Аун Сан Су Чжи. Въпреки това тя оправда действията на силите за сигурност, като каза, че всички групи от населението в Ракхайн трябва да бъдат защитени./ БТА", "date": "2018.09.13", "title": "Лидерът на Мианма призна, че е можела да се справи по-добре с рохинджите"}
{"url": "https://www.dnevnik.bg/zelen/2018/09/13/3310477_ekokoaliciia_upravliavashtite_iskat_da_ulesniat/", "text": "Чрез  гласуването на промените  в Административнопроцесуалния кодекс (АПК) управляващите искат да  улеснят застрояването  на планините и Черноморието с увеличени до 900 пъти съдебни такси. Това пише в позицията на коалиция \"За да остане природа в България\", разпространена до медиите. Те разкритикуваха изявлението на депутата от ДПС Хамид Хамид от днешните дебати в парламента, че \"90% от обжалваните промените са представители на \"зеления октопод\". \"Те генерират огромни приходи от проекти и от грантове, които откъде да намерят 370 лева да платят такса за касационно обжалване\" е мнението на Хамид, конкретизират екозащитниците. Те дават за сравнение държави като Франция и Люксембург, където този вид правораздаване е напълно безплатно за гражданите. \"За промените са също от ГЕРБ и \"Обединени патриоти\". При някои от съдебните дела с т.нар. материален интерес таксата е възможно да достигне до 4500 лв.\", смятат от коалицията. \"За да остане природа в България\" беше сред над 50-те неправителствени организации, които изпратиха писмо до президента Румен Радев с искане да наложи вето на увеличените съдебни такси. Природозащитниците информират, че ще сезират Конституционния съд, както и Европейската комисия, Европейския парламент и Съвета на Европа, защото \"увеличените съдебни такси влизат в противоречие с достъпа до правораздаване и имат връзка с мониторинга на Брюксел върху българската съдебна система\", както и че \"България с бързи стъпки тръгва по пътя на Унгария\". Ще бъде изпратен сигнал и до Орхуската конвенция, която предоставя достъп на гражданите до правораздаване и информация в областта на околната среда. \"Тъй като България има и други нарушения на конвенцията, е възможно страната да бъде изключена от нея, което би било силно дипломатическо петно\", пишат от \"За да остане природа в България\".", "date": "2018.09.13", "title": "Екокоалиция: Управляващите искат да улеснят застрояването чрез увеличени до 900 пъти съдебни такси"}
{"url": "https://www.dnevnik.bg/sport/2018/09/13/3310469_antuni_djoshua_ne_moga_da_nosia_cialata_tejka/", "text": "Световният шампион по бокс в тежка категория Антъни Джошуа не приема честите критики, на които е подлаган. Британецът ще  защитава титлите си срещу Александър Поветкин на 22 септември в Лондон  на \"Уембли\", но според мнозина не предприема никакви рискове в планирането на двубоите си, избирайки по-слаби съперници. Срещу 39-годишния руснак Джошуа ще защитава пояса на Световната боксова асоциация (WBA), но британецът залага и останалите си три пояса - Световната боксова организация (WBO), Международната боксова федерация (IBF) и Международната боксова организация (IBO). \"Критиките изобщо не могат да ме засегнат. Никой не може да се похвали с моите постижения, нека да бъдем честни. Кажете ми един боксьор, който е постигнал това за 21 професионални срещи\", каза Джошуа в интервю за Би Би Си. \"Ако хората не уважават моите постижения сега, то те никога няма да са доволни, каквото и да направя\". \"Представете си, че се вслушвах в думите на всеки преди седем години, когато стартирах моята кариера. Едва ли сега щях да съм тук. Все пак говорим за моя път и моята кариера\", добави британецът. Джошуа попита риторично защо само неговите боеве се коментират. Много от боксовите специалисти го критикуват, че отлага сблъсъка с Дионтей Уайлдър, който може да бъде обединителен бой за определянето на абсолютен световен шампион, след като американецът държи пояса на Световния боксов съвет (WBC). \"Аз се бих с Кличко, сега ще срещна Поветкин. Нима те са слаби боксьори. Защо всички говорят за Уайлдър и Кличко, защо тези момчета не се бият първо помежду си. Аз не мога да нося тежката категория на гърба си\", каза още шампионът. Той се обърна и към Поветкин. \"Възнамерявам да го победя в няколко рунда, а след битката няма да се чувства на 39 години, а на 69. Мисля, че ще завърша срещата в шест до осем рунда\".", "date": "2018.09.13", "title": "Антъни Джошуа: Не мога да нося цялата тежка категория на гърба си"}
{"url": "https://www.dnevnik.bg/bulgaria/2018/09/13/3310479_na_kapitan_andreevo_e_zadurjan_grajdanin_na/", "text": "На 11 септември вечерта на граничния пункт Капитан Андреево при операция на граничната полиция, ДАНС и Специализираната прокуратура е задържан гражданин на Швейцария, който е направил опит да премине в Турция с намерение да продължи пътуването си до Идлиб, Сирия. В управлявания от него джип с швейцарска регистрация са открити три пушки - две автоматични карабини и една гладкоцевна ловна пушка, пистолет \"Зиг Зауер\", около 400 патрона за тях, както и множество хладни оръжия - 24 ножа и др. В личните вещи на швейцарския гражданин е намерена и карта с отбелязвания на маршрута му с крайна цел Идлиб, Сирия, където милиони хора са застрашени от операция на сирийската армия и подкрепящите я руски военни сили. Мъжът и автомобилът са били обявени за издирване от швейцарските власти в Шенгенската информационна система с информацията, че задържаният е въоръжен. Предоставена е и информация, че неговият баща е сигнализирал полицията, че синът му е изчезнал заедно с автомобила, като от жилището им липсват огнестрелни оръжия и боеприпаси. От прокуратурата уточниха, че швейцарецът е влязъл от Видин през Дунав мост 2, но тогава още не е бил обявен за издирване през Шенгенската информационна система. Пренощувал е една нощ в София, след което е тръгнал към турската граница. На 12 септември на швейцарския гражданин са повдигнати от Специализираната прокуратура обвинения за тероризъм и контрабанда на оръжия през държавната граница, като с постановление на наблюдаващия прокурор той е задържан за срок до 72 часа. Според първоначалните му обяснения задържаният искал да окаже помощ на цивилни граждани в Сирия. На 14 септември в Специализирания наказателен съд ще бъде внесено искане за задържане под стража. На обвиняемия е назначена и съдебнопсихиатрична експертиза.", "date": "2018.09.13", "title": "На Капитан Андреево е задържан гражданин на Швейцария, тръгнал въоръжен за Идлиб"}
{"url": "https://www.dnevnik.bg/sviat/2018/09/13/3310483_ispaniia_reshi_da_dostavi_na_sauditska_arabiia_400/", "text": "Испания в крайна сметка ще достави на Саудитска Арабия 400 бомби с лазерно насочване, след като разгледа наново договора за продажбата им, оспорван заради войната в Йемен. Това съобщи днес испанският външен министър, предаде \"Франс прес\". \"Окончателното решение е да доставим тези бомби и да спазим договора от 2015 г. (...), в който не открихме никакви нередности, които биха оправдали неизпълнението му\", заяви Жозеп Борел пред радио \"Онда серо\". \"Трябва да спазим този договор\", добави министърът социалист. На фона на опасения от дипломатическа криза между отдавнашните съюзници Мадрид и Рияд министърката на отбраната Маргарита Роблес каза в понеделник, че е готова да деблокира договора за бомбите с прецизно насочване на стойност 9.2 млн. евро. На 4 септември обаче правителството бе заявило, че се отказва от продажбата на вече платените бомби. Това стана, след като бомбардировки в Йемен от страна на проправителствената коалиция начело със Саудитска Арабия  отнеха през август живота на десетки деца . В търговски аспект този отказ бе застрашил друг, далеч по-важен договор - поръчка за пет корвети на обща стойност 1.8 млрд. евро, които да бъдат построени от испанската държавна корабостроителница \"Навантия\" в Андалусия, крепост на социалистите. През последните дни работниците в предприятието изразиха опасения за работните си места, ако сделката не бъде потвърдена окончателно. Помолен да коментира критиките на неправителствени организации, които се страхуват оръжията да не бъдат използвани за бомбардировки на мирно население, Жозеп Борел отговори, че това са въоръжения с \"изключителна точност, под един метър\", които \"не причиняват странични щети\".", "date": "2018.09.13", "title": "Испания реши да достави на Саудитска Арабия 400 бомби с лазерно насочване"}
{"url": "https://www.dnevnik.bg/biznes/2018/09/13/3310496_parlamentut_odobri_da_ima_i_uikend_vinetka/", "text": "С окончателни промени в Закона за пътищата депутатите решиха винетните такси да бъдат годишна, тримесечна, месечна, седмична и уикенд, съобщи агенция \"Фокус\". В момента за леките автомобили не съществува уикенд, както и дневна винетка. Последната обаче съществува за товарни автомобили. Винетките ще бъдат електронни и ще важат от деня, посочен като начална дата при заплащането им. Минималната пътна такса, която се дължи за ползване на платената пътна мрежа, е тази за уикенд винетка. Винетките ще се плащат след деклариране на регистрационния номер на превозното средство и ще важат само за него. В случай на прехвърляне на собствеността на превозното средство винетката ще запазва валидността си. На винетката ще бъдат регистрационният номер на пътното превозно средство, категорията му, датата на плащане и валидността. Винетна такса ще се плаща от автомобили за превоз на пътници и товари, както и от такива с повишена проходимост. Ако към превозното средство има ремарке, и за него ще се заплаща винетна такса.", "date": "2018.09.13", "title": "Парламентът одобри да има и уикенд винетка"}
{"url": "https://www.dnevnik.bg/sviat/2018/09/13/3310480_turskata_centralna_banka_vdigna_lihvite_vupreki/", "text": "Турската централна банка реши рязко да увеличи едноседмичната репо лихва, от 17.75 до 24 процента, предаде Анадолската агенция. Това е  повече, отколкото очакваха повечето  анализатори, на фона на притеснения заради обезценяването на лирата от началото на годината. Изненадата е още по-голяма предвид съпротивата на турския президент Реджеп Тайип Ердоган срещу високите лихвени проценти, според него пораждащи инфлация. Часове по-рано днес Ердоган публично поиска лихвите да бъдат намалени и това удари курса на лирата, а анализатори прогнозираха, че ще последна най-голямото ѝ обезценяване за последните две седмици. Противно на схващанията на повечето икономисти той повтори идеята си, че за рекордната инфлация от миналия месец (почти 18% на годишна база, невиждана от 15 г.) е виновна именно \"грешната\" парична политика - но защото по думите му лихвите са твърде високи. През пролетта и по-голямата част от лятото турската централна банка отново бе подлагана на натиск да не увеличава лихвите. Очакваше се тя да го направи още на срещата си през юли,  но това не се случи . Решението ѝ, заедно с напрежението между Анкара и Вашингтон по няколко теми, се отрази и на курса на турската лира, която загуби близо 40% от стойността си от началото на годината, а в средата на август прескочи за кратко психологическия праг от 7 за долар. Днешните новини, обратно, подпомогнаха лирата, която от 6.476 за долар скочи до 6.0151 минути след съобщението. Какво се променя Лихвите по репо сделките засягат продажби с ангажимент за обратно изкупуване на ценни книжа в много кратки срокове, в случая една седмица. Увеличението с 625 базисни точки (6.25 процентни пункта) е доста над предвидените в анкета на \"Блумбърг\" и прогноза на инвестиционната банка RBC Capital Markets около 325 точки и близо до очаквания от инвеститорите според събеседници на \"Ройтерс\" скок с между 7 и 10 пункта. С последното увеличение едноседмичната репо лихва отчита скок с общо 1125 точки (11.25 процентни пункта) от края на април, когато централната банка реши за пръв път да я повиши тази година. Турски медии съобщиха тогава, че Ердоган е бил против стъпката, но е бил убеден от министри в тогавашния си кабинет, че решението е правилно. Според валутния стратег на \"Рабобанк\" Пьотр Матис, цитиран от \"Блумбърг\", макар рационалното при сегашната ситуация да е \"поне 1000 базисни точки\", съпротивата на властите срещу подобно решение подтикват гуверньора Мурат Четинкая да избере по-малко увеличение. Днешното решение по думите му е \"важна стъпка, за да се възстанови доверието на пазара в лирата. Това е ключово за намаляване на риска от пълномащабна финансова криза, която би била последвана от продължителна рецесия.\" По-рано днес  Турция обяви, че сделките  с недвижими имоти вече трябва да се извършват само в лири като допълнителна мярка за овладяване на курса.", "date": "2018.09.13", "title": "Турската централна банка рязко вдигна лихвите въпреки призивите на Ердоган"}
{"url": "https://www.dnevnik.bg/evropa/2018/09/13/3310507_brjuksel_predupredi_london_che_niama_da_predogovaria/", "text": "Европейският съюз няма да преразглежда вече договорени части от споразумението за Брекзит с Великобритания като сметката за \"развода\", която Лондон трябва да плати, каза говорител на Европейската комисия, цитиран от \"Ройтерс\". По-рано премиерът Тереза  Мей намекна, че  Лондон може да откаже да плати финансовите си задължения към блока, ако страните не постигнат цялостно споразумение за излизането на Великобритания от ЕС. \"Няма да преразглеждаме онези области от споразумението за оттегляне, които сега са уредени, включително финансовите договорки\", подчерта говорителят. Като част от сделката за Брекзит Великобритания се съгласи да плати на ЕС между 35 и 39 милиарда евро през следващите десетилетия. В началото на седмицата главният преговарящ на ЕС за Брекзит Мишел Барние  изрази оптимизъм,  че през следващите 6-8 седмици може да бъде постигнато споразумение с Великобритания за условията по нейното напускане на съюза.", "date": "2018.09.13", "title": "Брюксел предупреди Лондон, че няма да предоговаря \"сметката за развода\" с ЕС"}
{"url": "https://www.dnevnik.bg/biznes/2018/09/13/3310515_parlamentut_na_kipur_sushto_se_zae_s_olimpik/", "text": "Парламентът на Кипър се захваща с разследване на случая \"Олимпик\", съобщи БНР. Заради фалита на компанията депутатите ще направят преглед на целия застрахователен сектор в страната. Междувременно вчера местен съд започна да заседава по иска за ликвидация на компанията, като  насрочи следващото си заседание за 17 октомври . Последствията от срива на \"Олимпик\" и ефектът от него върху кипърските клиенти на застрахователната компания са обсъдени на заседание на комисия в кипърския парламент. Основният въпрос, който бе поставен, е дали активите, средствата, акционерите и платежоспособността на дружеството са били навреме одитирани. Според представеното становище от застрахователния надзор всички необходими стъпки, предвидени от закона, са били предприети и в крайна сметка е трябвало да бъде отнет лицензът на компанията, за да не се увеличават щетите. Заради случилото се с \"Олимпик\" депутатите искат да направят преглед на целия местен застрахователен пазар. Секторът е много важен, тъй като контролираните от застрахователния надзор около 30 дружества, базирани в Кипър, имат оборот от около 930 млн. евро, което е 3-4% от БВП на страната, а активите им са на стойност от близо 4 млрд. евро. Имайки предвид как \"Олимпик\" остави 200 хил. свои клиенти в България без застраховки, кипърските депутати обсъждаха също така как евентуални фалити на застрахователни компании на острова ще засегнат притежателите на полици. Тези проблеми ще бъдат поставени на следващи заседания с участието на представители на застрахователния надзор, финансовия омбудсман, Службата за защита на потребителите. Целта е да се проучи дали застрахованите получават адекватна информация по отношение на техните договори, как функционират дружествата, когато трябва да плащат обезщетения, дали има прозрачност и ясни правила по отношение на тези плащания.", "date": "2018.09.13", "title": "Парламентът на Кипър също се зае с \"Олимпик\""}
{"url": "https://www.dnevnik.bg/sport/2018/09/13/3310520_roni_osulivan_dostigna_950_senchuri_breika_v_karierata/", "text": "Рони О'Съливан увеличи рекорда за най-много серии от сто и повече точки в професионалния снукър на 950. Петкратният световен шампион добави два сенчъри брейка към актива си при впечатляваща победа с 6:2 срещу Стюарт Бингам в четвъртфиналите на мастърса в Шанхай. Мачът започна с много оспорван и нервен фрейм, който световният шампион от 2015 г. успя да измъкне след 52:51. О'Съливан обаче отговори с четири поредни партии в своя полза, като в тях постигна серии от 50, 93 и 111 точки. Бингам спря устрема на Ракетата с брейк от 134 точки. Миналогодишният шампион обаче не даде шансове на своя сънародник да се върне в мача. В седмия фрейм той записа най-голямата серия от началото на турнира - 140 точки, след което приключи двубоя с брейк от 71 точки. О'Съливан, за когото това е първи турнир от началото на сезона, показва страхотен снукър във втори пореден мач. В предишния си двубой той надигра световния шампион от 2010 г. Нийл Робъртсън с 6:3. 42-годишният англичанин ще продължи защитата на титлата в Шанхай срещу Кайрън Уилсън. Финалистът от \"Мастърс\" и полуфиналист от последното световно първенство записа драматична победа с 6:5 срещу Райън Дей. Другият полуфинал ще бъде определен от мачовете Марк Селби срещу Дин Дзюнхуей и Бари Хоукинс срещу настоящия световен шампион Марк Уилямс. О'Съливан, който дебютира в професионалния снукър през 1992 г., е убедително начело във вечната класация по брой серии от сто и повече точки. Втори със 775 е седемкратният световен шампион Стивън Хендри, който прекрати кариерата си през 2012 г. Джон Хигинс заема третата позиция със 732 сенчъри брейка, следван от Робъртсън с 575, Джъд Тръмп с 535, Марк Селби с 522, Дин Дзюнхуей с 480, Марко Фу с 478 и Шон Мърфи с 460.", "date": "2018.09.13", "title": "Рони О'Съливан достигна 950 сенчъри брейка в кариерата си"}
{"url": "https://www.dnevnik.bg/sviat/2018/09/13/3310516_hiliadi_deca_sa_bili_jertva_na_seksualni_posegatelstva/", "text": "Германската католическа църква заяви, че се срамува от сексуалните посегателства на нейни духовници срещу непълнолетни, за които се разбира от появил се в пресата доклад на експерти, предаде агенция \"Франс прес\". \"Осъзнаваме степента на сексуалните посегателства, за които се разбира от резултатите на изследването. Съкрушени сме и сме засрамени\", каза вчера епископ Щефан Акерман. Според него докладът цели да внесе \"повече яснота и прозрачност по отношение на тази мрачна страница от историята на църквата\". Въпреки това Акерман разкритикува факта, че този изготвен по поръчка на църквата преди четири години доклад се е появил в медиите, преди да бъде представен на насрочената за 25 септември епископална конференция. Според Акерман разпространяването на събраната информация в пресата е и \"тежък удар срещу жертвите на сексуално насилие\". Изследването показа, че хиляди деца са станали жертва на сексуални посегателства от свещеници в Германия в периода 1946 - 2014 г. Най-малко 3677 деца, повечето момчета на възраст под 13 години, са станали жертва на сексуални посегателства, извършени от 1670 духовници, се казва в документа, с който са се запознали германските седмичници \"Шпигел\" и \"Цайт\". В продължение на три години и половина консорциум от изследователи от Манхайм, Хайделберг и Гисен са проучили 38 000 досиета и документи от 27 германски епархии, които са им били предадени от църквата. Изследователите обаче не са имали пряк достъп до архивите. Според авторите на изследването в продължение на векове църквата е унищожила и манипулирала много документи, свързани със заподозрените, и е омаловажила умишлено сериозността и мащабите на деянията. Според доклада на изследователите обвинените свещеници често пъти са били премествани, без богомолците да са били предупреждавани за потенциалната опасност, която те са представлявали за децата. Само една трета от заподозрените са били обект на преследване по силата на каноничното право, но санкциите са били минимални, а в някои случаи и несъществуващи, констатират изследователите. От няколко години Германската католическа църква е разтърсвана от разкрития за сексуални посегателства. През 2017 г. доклад разкри, че най-малко 547 деца от католически хор в Регенсбург са били жертви на посегателства в периода 1945 - 1992 г. Светият престол днес съобщи, че папа Франциск свиква ръководителите на всички епископални конференции по света на среща на върха във Ватикана от 21 до 24 февруари 2019 г., предадоха световните агенции. Темата ще бъде защита на непълнолетните от посегателства, в това число и сексуални, от свещеници. ", "date": "2018.09.13", "title": "Хиляди деца са били жертва на сексуални посегателства от свещеници в Германия"}
{"url": "https://www.dnevnik.bg/sviat/2018/09/13/3310362_tuit_na_denia_okoto_na_buriata_deistva_smraziavashto/", "text": "Взирали ли сте се в облещеното око на ураган категория 4? Смразяващо е дори от Космоса\". Това написа астронавтът от Европейската космическа агенция Александър Герст, който в момента е един от шестимата души на борда на Европейската космическа станция. Той публикува снимки от окото на бурята \"Флорънс\" - ураган, който през последните 24 часа отслабна от четвърта до трета, а впоследствие - до втора категория, но все още се смята за опасен с потенциал да нанесе сериозни щети. Очаква се \"Флорънс\" да достигне крайбрежието на Съединените щати тази вечер или утре. \"Времето за подготовка почти свърши\", каза губернаторът на Северна Каролина Рой Купър по време на пресконференция. \"Бедствието чука на вратата ни.\" Над 10 млн. души са засегнати от предупреждения за бури в няколко щата. Властите наредиха евакуацията на 1.7 млн. души, но не всички се съгласиха да го направят. Някои решиха да останат в домовете си с обяснението, че там се чувстват в безопасност или че няма смисъл да се съпротивляват на силите на природата.", "date": "2018.09.13", "title": "Туит на деня: Окото на бурята действа смразяващо дори в Космоса"}
{"url": "https://www.dnevnik.bg/biznes/2018/09/13/3310510_nad_1500_dushi_sa_platili_sredno_po_2222_lv_za_da_si/", "text": "През първите шест месеца на годината общо 1538 души са си купили недостигащ осигурителен стаж, за да могат да се пенсионират, съобщи Националният осигурителен институт (НОИ). Законодателството позволява да бъдат платени вноски за до 5 г. недостигащ осигурителен стаж. Ако се купува стаж за времето на следването, това може да стане по всяко време по желание на осигурения. При недостиг на стаж по други, несвързани с висшето образование, причини (безработица, болест) покупката може да стане само към момента на пенсионирането. Приходите от внесените осигурителни вноски за купен стаж между януари и юни са общо 4.86 млн. лв. До края на юни 2018 г. е отпусната пенсия на 1241 души, които са платили осигурителни вноски средно за 21.74 месеца. Това означава, че всеки от тях е платил средно по 2222 лв. НОИ напомня, че хората, които са следвали във висше или полувисше училище или са били докторанти, а сега са пенсионери, могат да увеличат с покупка стажа си и да поискат преизчисляване на пенсията си. Осигурителен стаж може да се купи във всеки банков клон. Парите се внасят по сметка на Националната агенция за приходите (НАП) и в платежното нареждане се попълва съответния параграф. Информация за данните за сметката на НАП и параграфите в Кодекса за социално осигуряване се получават в банковия клон. В платежното нареждане се посочва конкретния период, за който се внасят вноските, и който ще се зачита за осигурителен стаж.  През тази година цената на 1 месец осигурителен стаж е 100.98 лв. Сумата се изчислява с процента, определен за фонд \"Пенсии\" за родените преди 01.01.1960 г. (който за 2018 г. е 19.8%) от минималния осигурителен доход за самоосигуряващите се или 510 лв. през тази година. Покупката на недостигащ стаж важи за хората, работили в най-масовата трета категория труд. През тази година жените могат да се пенсионират, ако са навършили 61 г. и 2 м., а осигурителният им стаж е 35 г. За мъжете изискването за възраст е 64 г. 1 м., а за осигурителен стаж - 38 г. 6 м.", "date": "2018.09.13", "title": "Над 1500 души са платили средно по 2222 лв., за да си купят стаж за пенсиониране"}
{"url": "https://www.dnevnik.bg/sviat/2018/09/13/3310525_mishel_obama_trugva_na_turne_za_da_predstavi_memoarite/", "text": "Бившата американска първа дама  Мишел Обама  обяви, че ще потегли на турне в 10 американски града, за да представи мемоарната си книга Becoming, предаде агенция \"Ройтерс\". Турнето на Обама започва от нейния роден град Чикаго на 13 ноември. Тогава книгата излиза в САЩ. Същия ден излиза и преводът ѝ на 28 чужди езика. Мишел Обама  ще пътува до Лос Анджелис, Бостън, Далас, Ню Йорк и други градове. Презентацията на книгите в 10-те града ще бъде на стадиони с капацитет до 23 000 зрители, които обикновено са използвани за концерти на големи изпълнители. Прекарах последната година и половина в размисли за моята история и тези размисли бяха възможно най-честни и задълбочени, и сега съм развълнувана от това пътуване из страната и от възможността да споделя моята история с читателите тази есен, разказва бившата първа дама. По време на турнето тя ще има \"откровени и интимни разговори\" с аудиторията, съобщават организаторите на проявата \"Лайв нейшън\". Във видео във \"Фейсбук\"  Мишел Обама  казва, че мемоарите ѝ са \"историята за нейните банални откровения, за нейните малки победи и травми, за нейните обикновени надежди и тревоги\". Бившата първа дама и организацията, стояща зад турнето за рекламиране на книгата, обявиха, че ще дарят 10 процента от билетите от всяко шоу на училища, благотворителни организации и общностни групи. Билетите за турнето започват да се продават от днес. Мишел Обама и бившият американски президент Барак Обама сключиха договор с издателство \"Пенгуин Рандъм Хаус\" месец след като Обама напусна Белия дом през януари 2017 г. Според договора двамата се ангажират да напишат две отделни книги. Сделката бе за рекордната сума от 65 милиона долара, съобщиха тогава медии. Издателят не потвърди тази информация. Все още не се знае кога ще излезе книгата на Барак Обама.", "date": "2018.09.13", "title": "Мишел Обама тръгва на турне, за да представи мемоарите си"}
{"url": "https://www.dnevnik.bg/sport/2018/09/13/3310534_bulgariia_veche_gleda_kum_novi_dve_golemi_domakinstva/", "text": "В разгара на световното първенство по художествена гимнастика в София българската федерация вече обмисля нови големи домакинства. Министърът на младежта и спорта Красен Кралев е обсъдил възможностите с президента на Международната федерация по гимнастика (FIG) Моринари Ватанабе, обявиха от пресслужбата на министерството. В разговора двамата са поставили много висока оценка на организацията на световното. \"Радващо е, че интересът към художествената гимнастика в световен мащаб се повишава, за което заслуга има и България\", каза Ватанабе. Обсъдена е възможността България да кандидатства за домакинство на европейското първенство през 2021 г. и на световното през 2022 г., което ще е и квалификация за олимпийските игри в Париж през 2024 г. \"Много е важно да поддържаме интереса към художествената гимнастика, защото това е един от най-успешните ни спортове, който се практикува от много деца\", посочи Кралев. За домакинството на световното, което върви в момента, държавата даде около 1.4 млн. лева на българската федерация. Настоящото световно е първа квалификация за игрите в Токио през 2020 г., като квоти получават първите три ансамбъла в многобоя. Световната купа в София през 2020 г. ще е квалификация за Токио 2020 в индивидуалното. Ватанабе каза, че FIG ще помогне на българската художествена гимнастика със състезателни килими. Президентът на българската федерация Илиана Раева благодари на него и на Кралев и посочи, че българският отбор има фенклуб с около 500 членове в японската община Мураяма, където състезателките имат подготвителни лагери с мисъл за олимпийските игри.", "date": "2018.09.13", "title": "България вече гледа към нови две големи домакинства в художествената гимнастика"}
{"url": "https://www.dnevnik.bg/biznes/2018/09/13/3310603_cenata_na_hliaba_moje_da_se_uvelichi_suobshti/", "text": "Има предпоставки цената на хляба да се увеличи. Влияние оказва увеличението на цената на природния газ и електричеството. Това каза министърът на земеделието и храните Румен Порожанов в село Могилово, цитиран от БНТ. \"Темата за цената на хляба е наистина чувствителна. В момента имаме едни достигнати нива на пшеницата, които са близо 350 лв. на килограм, при стартиране на кампанията от около 250-295 лв., което в увеличение от близо 20%. Има реални предпоставки в рамките на производството на хляба да се увеличава цената\", заяви Порожанов. Той ще се срещне и с финансовия министър Владислав Горанов, за да дискутират ДДС за хляба. Порожанов коментира, че през последните години консумацията на хляб у нас е спаднала от 109 кг на човек от населението на осемдесет и няколко килограма на човек. \"Започнал  съм разговори с веригите . Ще предложа на премиера, след като направя индивидуалните срещи, да направим и при него среща именно по цените на хляба\", добави министърът. Очакваното производство на пшеница  през тази година е 5.4 млн. тона, показват данни на Министерството на земеделието, храните и горите, представени на Консултативния съвет по зърното преди два дни. С около 25% по-високи са изкупните цени на пшеницата тази година. Средно хлебната се търгува по 354 лв./т при 270 лв./т през 2017 г. При фуражната цената е средно 318 лв./т сега при 254 лв./т преди година. Хлебният баланс е в нормата.", "date": "2018.09.13", "title": "Цената на хляба може да се увеличи, съобщи земеделският министър"}
{"url": "https://www.dnevnik.bg/politika/2018/09/13/3310530_aleksandur_manolev_razbiram_kakva_shteta_se_celi_i_ne/", "text": "Александър Манолев потвърди официално, че се отказва от номинацията за министър на транспорта и обяви, че е станал жертва на \"координирана атака от определена група, която със скалъпени твърдения се опитва да саботира работата му като министър\". Той направи няколкоминутно изявление за медиите в сградата на Министерския съвет, след което си тръгна, като отказа да отговаря на въпроси. Манолев не посочи медиа или публикация, нито конкретни факти, които отрича, но подчерта, че няма доказателства за тях. По-рано днес в  публикация на сайта на вестник \"Капитал\"  беше изнесено, че в миналото си той има инциденти на пътя, граничещи с хулиганство, както и интересни съдружници от сенчестия бизнес. \"Основният въпрос е защо някой сега реши да съшива подобни твърдения, след като от толкова време съм бил зам.-министър   и шеф на агенция  \", каза Манолев и допълни, че \"явно някой се притеснява от промените в сектора\", които са предстояли с избирането му, без да уточни какви. Номинираният за министър подчерта на няколко пъти, че е прагматичен човек и като такъв е взел решението си. По думите му бил атакуван не само той като кандидатура, но и целия кабинет. \"Имах открит и мъжки разговор с премиера и ресорния вицепремиер Валери Симеонов... Разбирам каква щета се цели и не мога да го допусна\", каза той. Манолев уточни, че все още не знае дали ще остане и зам.-министър на икономиката, тъй като не иска да взима решение под влияние на емоции. Посочи, освен това, че крайното решение по въпроса е на премиера. Допълни, че му предстоят срещи с адвокати, с които да обсъди как да защити името си в съда. Манолев трябваше да смени на поста транспортен министър Ивайло Московски. Гласуването на промените в кабинета, които включват още двама министри, беше  насрочено за тази сутрин , но се отложи, след като се разбра, че  президентът все още не е подписал указа , с който трябва да освободи от длъжност главния секретар на МВР, за да стане вътрешен министър.", "date": "2018.09.13", "title": "Александър Манолев: Разбирам каква щета се цели и не мога да го допусна"}
{"url": "https://www.dnevnik.bg/sviat/2018/09/13/3310567_chili_razreshi_na_14-godishni_da_smeniat_imeto_i_pola/", "text": "Чилийският парламент прие днес закон, позволяващ на лица, навършили 14-годишна възраст, да променят името и пола си в гражданските регистри, съобщи ДПА. Хората, които променят пола си в регистрите, няма нужда да се подлагат на операции за смяна на пола, постановява законът, приет с 95 гласа \"за\" и 46 \"против\" в Камарата на депутатите. Долната камара на чилийския парламент прие нормативния акт с по-голямо от очакваното мнозинство. Това накара правосъдния министър Ернан Лараин да каже: \"Достатъчно зрели сме вече като общество, за да предприемем тази стъпка.\" Консервативни депутати обаче обявиха, че ще сезират Конституционния съд във връзка с мярката. Законът позволява на навършилите пълнолетие да променят пола си с обикновена административна процедура. Хората на възраст от 14 до 18 години ще трябва да получат позволение от родителите си.", "date": "2018.09.13", "title": "Чили разреши на 14-годишни да сменят името и пола си в гражданските регистри"}
{"url": "https://www.dnevnik.bg/politika/2018/09/13/3310561_demokratichna_bulgariia_kakto_orban_borisov_obicha/", "text": "С гласуването вчера на евродепутатите, излъчени от ГЕРБ, в подкрепа на унгарския премиер Виктор Орбан, управляващата в България партия отново постави страната в малцинството и периферията на Европейския съюз. Това се казва в позиция на \"Демократична България\" по повод  гласуването вчера в Европейския парламент на резолюция,  изискваща от страните членки да констатират \"съществуването на ясен риск Унгария да извърши тежко нарушение на ценностите, на които се основава ЕС\" в рамките на чл. 7 от Договора за ЕС. Как гласуваха българските евродепутати четете  тук.  \"Демократична България\" подчертава, че единственият българин в Европейската народна партия, гласувал срещу авторитаризма на Орбан, бе Светослав Малинов от \"Демократична България\", член на ДСБ, докато петима депутати от ГЕРБ гласуваха срещу резолюцията като само Ева Майдел се въздържа. \"ГЕРБ гласуват така, защото се страхуват, че натискът върху Орбан може да се отрази и върху тях – следващите могат да са те. Голяма част от критиките към Унгария са валидни и за установения от Борисов режим на управление. Борисов също като Орбан обича европейските пари, но ежедневно атакува демократичните ценности. Корупцията, кражбите на еврофондове, потъпкването на върховенството на правото, на свободата на медиите и плурализма са емблемите на управлението на т.нар. Граждани за европейско развитие на България\", се посочва в изявлението. Според \"Демократична България поведението на представителите на БСП е задълбочило изолацията на България след като Георги Пирински и Петър Курумбашев не са гласували, а Момчил Неков е гласувал в полза на Орбан. След отказа на Борисов да експулсира дори един руски дипломат във връзка със случая Скрипал това е пореден случай, в който както управляващите от ГЕРБ и \"Патриотите\", така и фалшивата опозиция на бившите комунисти затвърждават убеждението в Европа, че България е троянски кон на Путин в Европейския съюз и пет пари не дава за неговите ценности и принципи, се посочва в декларацията.", "date": "2018.09.13", "title": "Демократична България: Както Орбан, Борисов обича еврофондовете, но не и ценностите"}
{"url": "https://www.dnevnik.bg/bulgaria/2018/09/13/3310565_roditeli_na_hora_s_uvrejdaniia_shte_imat_pravo_na_do/", "text": "Родители, полагащи продължителни грижи за свои болни деца или деца с увреждания, роднините на хора, които не могат да се грижат сами за себе си, както и приемни родители да имат право до 14 дни годишно специалист да поеме безплатно грижите, за да могат те да починат. Нова агенция да поеме контрола и качеството на предоставяните социални услуги, като да следи и за ефекта от всяка програма. Това са част от основните акценти и промени, които ще бъдат въведени със законопроекта за социалните услуги. Основните му концепции бяха представени днес на пресконференция в социалното министерство от министър Бисер Петков, представители на общините и на неправителствения сектор. Друга част от реформата предвижда повече регулации, изисквания, стандарти, но и по-добро заплащане на работещите в сферата на социалните услуги. Национална карта на социалните услуги, която да гарантира, че навсякъде в страната ще има сравнително еднакви, достатъчни поне базисни услуги, тяхното качество, както и че няма да се плаща за дейности, от които няма реална нужда. Предлага се сериозна децентрализация на социалните услуги. Общините да могат и съвместно да предоставят различни видове подкрепа. Както и да се договорят с частния сектор той да изгради и поддържа някои социални дейности, които са непосилни за общината. Работата по текстовете, продължила близо година в дискусии между институции и неправителствения сектор, се очаква да приключи в близките дни. След това готовият законопроект трябва да мине последно одобрение в голяма работна група към социалното министерство и отново да бъде подложен за публично обсъждане. Разчетите на ведомството са около 2020 г. новите регламенти да влязат в сила. Възможност за \"отпуск\" Законопроектът предвижда две нови услуги – хората, полагащи непрекъснати грижи за свои деца и родниин, които не могат да се грижат сами за себе си, все пак да имат възможност и право да си починат. Ще бъде дадена възможност да получат безплатно до 14 дни годишно човек, който да гледа този, за когото те се грижат. А при необходимост и до 30 дни общо. Това ще е опция както за родители, гледащи деца, така и за тези, полагащи грижи за вече пълнолетни членове на семейството си, които обаче не могат да се справят самостоятелно. \"Отпускът\" ще може да се взима и от приемни родители. За момента обаче не е изчистена точно процедурата кой, къде и как кандидатства и кой прави преценката и одобрява отпускането на тази подкрепа. Няма и разчети колко ще са нуждаещите се от подобна услуга, тъй като тя ще е за много широк кръг от хора, а не само за родителите на деца с увреждания, за които има някаква приблизителна статистика. Нова агенция за качеството и контрол В момента предоставяните услуги за деца и родители се контролират от агенцията за закрила на детето, а тези за възрастни – от инстпектората на Агенцията за социално подпомагане. Освен това предоставящи подкрепа за деца и семейства подлежат на лицензионен режим, а останалите само се регистрират. В бъдеще нова агенция ще следи и контролира всички услуги, тяхното качество, ефект, ще подпомага изработването на програми за развитието на качеството. И ще лицензира всички доставчици – както за деца, така и за възрастни. \"Все още дискутираме един основен и важен въпрос – как точно ще се измерват ефектът, качеството на услугата\", коментира на пресконференцията д-р Събина Събева, изпълнителен директор на фондация \"Международна социална служба – България\". Това можело да става веднага след приключването на дадена услуга, но можело да се отиде и по-дале,ч като се следи например в по-дългосрочен план как, дали и доколко въпросната подкрепа е променила живота на хората, получили услугата. Надя Шабани от Българския център за нестопанско право също подкрепи създаването на новото звено и мерките за повишаване на качеството, като отбеляза, че трябва да се има предвид колко бързо и резултатно социалните услуги отговарят и се справят с нуждите. Целта на агенцията ще е да следи не просто да се разкриват нови услуги, а да има такива, които отговарят на нуждите и са достатъчно ефективни, допълни тя. Национална карта на услугите Държавата вече ще финансира услуги, само ако те са включени в националната карта, така ще се дават пари за дейности, почиващи на обективни нужди, отбеляза социалният министър Бисер Петков. С нея ще се планира на национално ниво подкрепата, ще се следи в дадени региони да няма недостиг, чакащи. Идеята е да се гарантира сравнително еднакво качество и достъпност във всички райони от страната поне до минимален пакет услуги. Картата ще се изработи на базата на анализ на потребностите, като в това активно ще се включат всички общини. С картата държавата също така ще гарантира, че поне на областно ниво ще предоставя услуги, които са неатрактивни, тежки, трудни и общините рядко искат или могат да ги предоставят. Пример беше даден с услуги за хора с различни зависимости. Децентрализация и публично-частно партньорство Досега общините можеха да предоставят на неправителствения или частния сектор за управление различни социални услуги. Преди това обаче те трябва да изградят капацитета за тези услуги – домове, центрове и др. С новия закон се предвижда вече частната инициатива да може да започне още от самото начало, а общината да подкрепя това под формата на публично-частно партньорство. Така ще се дадат повече възможности за разкриване на нови услуги, които досега особено малките общини не са можели да си позволят. Друга идея в тази посока е общините да могат да се обединяват за предоставянето на различни видове подкрепа. А ако една община има капацитет да поеме и хората от съседната, тя ще получава и допълнително финансиране. Общините ще имат ключова роля при определяне и анализ на потребностите, а от общинските съвети ще зависят годишните планове за социални услуги. Досега това става по сравнително тромава процедура, която минава през изпълнителния директор на Агенцията за социално подпомагане. След реформата плановете само ще минават през предварително одобрение в агенцията. Освен това доставчиците на социалната услуга ще могат да правят индивидуална оценка на потребностите на хората, а за първи път ще се предостави и възможност при тежките и трудни услуги доставчиците сами да управляват случаите. За специализираните услуги ще има и допълнителни стандарти за камество и финансиране, което ще направи конкретното подпомагане доста по-гъвкаво и съобразено с потребностите. Повече достъп Досега хората трябваше да имат направление или заповед от дирекцията за социално подпомагане за ползване на конкретна социална услуга. Сега се предвижда процедурата значително да се облекчи, водещата роля да е на общините. А всеки, не само хората с увреждания, да може да получи консултация, информация и да бъде насочен към нужната му социална услуга. Хората ще могат сами да избират към кой доставчик на услугата да се насочат, а това няма да зависи от заповед на администрацията. Някои общодостъпни социални услуги ще бъдат и безплатни не само за децата и хората без доходи, а за всички. За момента обаче от социалното министерство не могат да уточнят какви точно ще бъдат тези безплатни услуги. А социалният министър Бисер Петков само каза, че те ще са услуги по информиране и консултиране. За стимулиране на работещите в сектора Планира се в закона да бъдат записани правила, критерии и норми, минимално образование и квалификация, супервизия, обучение и контрол за работещите в сектора на социалните услуги. Трябва да обсъдим обаче такива критерии, да ги направим така, че да не ги завишим прекалено и в един момент да се окаже, че няма как да намерим кой изобщо да работи, коментира Събина Събева. Допълни, че ръководената от нея фондация има над 150 социални работници, а всяка седмица напуска поне по един човек. Като често се местят на не по-добре платена, но на по-спокойна работа. Трябват ясен регламент, изисквания, обучения и контрол, но и баланс – адекватно заплащане спрямо натоварването и подкрепа, отбеляза Събева. Авторите на промените изразиха надежда, че след реформата средата ще се промени значително и работата в сектора ще е освен добре платена по-малко стресова и по-престижна.", "date": "2018.09.13", "title": "Родители на хора с увреждания ще имат право на до 14 дни \"отпуск\", предвижда законопроект"}
{"url": "https://www.dnevnik.bg/evropa/2018/09/13/3310578_i_chehiia_zastava_zad_orban_sreshtu_nakazatelnata/", "text": "Чешкото правителство застана зад унгарския премиер Виктор Орбан, след като вчера Европейският парламент  задейства процедура за санкции  срещу Будапеща заради риск от нарушаване на ценностите на ЕС, предаде \"Ройтерс\". Малко вероятно е да се стигне до  налагане на крайното наказание  и лишаване на Унгария от правото й на глас в ЕС, защото това изисква единодушието на държавите членки.  Полша по-рано заяви , че ще блокира санкциите срещу Будапеща. \"Този абсурд само води до негативно отношение към Европейския съюз. Вместо да се обединим, се прокарват тези политики\", каза премиерът Андрей Бабиш. \"Така че аз заставам зад (премиера) Орбан. Ние сме съюзници\", допълни той. Чехия е част от Вишеградската четворка, която включва също Словакия, Унгария и Полша.  Срещу последната  през декември миналата година Европейската комисия задейства същата наказателна процедура, каквато вчера бе инициирана от европарламента срещу Унгария. Междувременно Европейската комисия заяви, че споделя тревогите, залегнали в приетия доклад за Унгария, предаде БТА. По думите на говорител основателните опасения са свързани със защитата на основни права, с корупция, с независимостта на съдебната система и отношението към ромите. Попитан защо еврокомисията не е задействала по своя воля процедурата по чл. 7 от договора за ЕС, говорителят поясни, че всяка институция сама избира кои от средствата, с които разполага, да използва. Той отбеляза, че комисията е предприела няколко наказателни процедури срещу Будапеща. По неговите думи се очаква процедурите да допринесат за подобряването на обстановката в Унгария. Понякога изборът на средства се различава съобразно преследваната цел, добави той.", "date": "2018.09.13", "title": "И Чехия застава зад Орбан срещу наказателната процедура на европарламента"}
{"url": "https://www.dnevnik.bg/sviat/2018/09/13/3310596_germanskiiat_biznes_e_izgubil_43_mlrd_evro_za_2_godini/", "text": "Две трети от германските производители са били засегнати от кибератаки и това струва на най-голямата икономика в Европа близо 43 млрд. евро, или 50 млрд. долара. Това сочи доклад, публикуван от асоциацията на информационните технологии в Германия и цитиран от \"Ройтерс\". Асоциацията \"Битком\" е интервюирала 503-ма мениджъри и ръководители на звена за сигурността в германската индустрия. Организацията открила, че малките и средните предприятия, които са гръбнакът на икономиката, са особено уязвими. Според ДПА данните за размера на загубите са само за последните 2 години. \"Масов феномен\" Германските служби отдавна предупреждават за риск ключови технологии да се окажат в ръцете на чужди разузнавания, задигнати от фирми в най-голямата европейска икономика. Една трета от компаниите според това проучване обясняват, че са отчели каржби на служебни мобилни телефони. Четвърт обясняват, че са изгубили чувствителни данни. От анкетираните 19 на сто казват, че системите им са били подлагани на дигитален саботаж, а 11% казват, че са били подслушвани. Според замесник-председателя на контраразузнаването Томас Нанделвег нелегалният трансфер на технологии и знание е \"масов феномен\".", "date": "2018.09.13", "title": "Германският бизнес е загубил 43 млрд. евро за 2 години заради кибератаки"}
{"url": "https://www.dnevnik.bg/sport/2018/09/13/3310488_stil_i_avangard_psj_predstavi_ekip_na_eur_djordan_za/", "text": "По стилен начин френският шампион ПСЖ представи новия си екип за Шампионската лига. Той ще бъде брандиран с  логото на \"Еър Джордан\" , като част от партньорството между парижани и известната серия на \"Найки\". Екипът ще бъде в черно и бяло, като според президента на тима Насер ал Хелайфи дизайнът е \"авангардна препратка към парижките корени\". \"Еър Джордан\" ще доставя екипировката на ПСЖ в Шампионската лига до 2022 г. \"Сътрудничеството e логично продължение на нашия проект да превърнем ПСЖ в една от най-големите световни спортни марки. Партньорството надгражда върху дългогодишната ни работа с \"Найки\" и ще ни позволи да достигнем до нова публика, като в същото време предлагаме най-стилните клубни артикули на нашите лоялни фенове по света\", каза Ал Хелайфи. Бразилската звезда на отбора Неймар заяви, че свързва \"Еър Джордан\" с феноменалното и магическото. \"Отговорността да носим името на Джордан на фланелките си е огромна и гледаме напред към отличен сезон. И ПСЖ, и Джордан са шампиони, така че се надявам връзката да ни донесе много титли\". Освен екипа двете страни представиха линия дрехи и спортни обувки.", "date": "2018.09.13", "title": "Стил и авангард: ПСЖ представи екип на \"Еър Джордан\" за Шампионската лига (видео)"}
{"url": "https://www.dnevnik.bg/sviat/2018/09/13/3310614_rusiia_otnovo_uvurta_i_luje_za_solsburi_nastoiava/", "text": "Двамата руски граждани, които британската полиция посочи като заподозрените извършители на нападението с бойно отровно вещество през март в Солсбъри, са служители на военното разузнаване на Русия, заяви говорителка на правителството в Лондон по повод първото интервю на Александър Петров и Руслан Боширов, излъчено днес. \"Правителството е наясно, че тези мъже са офицери от разузнавателната служба на руската армия (ГРУ), използвали изключително токсично, незаконно химическо оръжие на улиците на нашата страна\", цитира думите ѝ \"Ройтерс\". \"На няколко пъти призовахме Русия да отговори за случилото се в Солсбъри през март. Днес - както се случваше и досега - те отговориха с увъртания и лъжи.\" Преди седмица британската позиция бе подкрепена от Франция, Германия и САЩ в съвместен ангажимент за работят заедно за \"прекратяване враждебните действия на чуждестранни разузнавателни мрежи\" и призив към Москва да разкрие програмата си за бойни нервнопаралитични вещества. \n     Париж, Берлин и Вашингтон декларираха, че стоят зад заключенията на британското разузнаване, че отровителите на Сергей Скрипал и дъщеря му Юлия са служители на руското военно разузнаване. Александър Петров и Руслан Боширов са обвинени задочно в опит за убийство. Декларацията от 6 септември намеква още, че одобрението за покушението е дошло от най-високите етажи на властта - от \"високопоставено правителствено ниво\".", "date": "2018.09.13", "title": "Русия отново увърта и лъже за Солсбъри, настоява Лондон"}
{"url": "https://www.dnevnik.bg/evropa/2018/09/13/3310623_germanec_poluchi_8-mesechna_uslovna_prisuda_za/", "text": "Германец бе признат за виновен заради хитлеристки поздрав по време на марш в Кемниц, където след смъртта на германец, намушкан от мигрант,  се стигна до демонстрации и сблъсъци , предаде \"Ройтерс\". Областният съд в източния град осъди 33-годишния мъж на осем месеца условно и му нареди да плати глоба от 2 хил. евро. Говорител на съда каза, че на мъжа е наложено и наказание пробация за три години. Мъжът освен това е осъден и за опит физически да нарани полицейски служител, който по време на протеста преди две седмици го доближил, след като той вдигнал ръката си в незаконния според германската конституция хитлеристки поздрав. Мъжът е участвал в марша в Кемниц на 1 септември, организиран от антиислямската група ПЕГИДА и крайнодясната партия \"Алтернатива за Германия\".", "date": "2018.09.13", "title": "Германец получи 8-месечна условна присъда за хитлеристки поздрав"}
{"url": "https://www.dnevnik.bg/sviat/2018/09/13/3310620_ostankite_na_franko_shte_bude_izvadeni_ot_mavzolei/", "text": "Само с 2 гласа \"против\" Конгресът в Испания прие указ на правителството, с който останките на диктатора Франсиско Франко ще бъдат ексхумирани от т.нар. Долина на падналите - мавзолей на жертвите на Гражданската война, предаде \"Ел Паис\". Решението, което е част от опитите на социалистическия кабинет на Педро Санчес за помирение с десетилетията на франкизма, се подкрепи от крайнолявата партия \"Подемос\" и няколко каталунски и баски партии в конгреса. Въздържаха се най-голямата група (тази на доскоро управлявалата Народна партия) и центристката \"Граждани\". Представители на Народната партия казаха, че най-вероятно гласувалите \"против\" са го направили заради техническа грешка. Решението бе спорно за някои, но други смятаха, че е крайно време Испания еднозначно да се раздели с почестите за военния диктатор Франко, управлявал от края на 30-те г. 1975 г. То идва на фона на дългогодишни критики към Народната партия, че не се е дистанцирала достатъчно от годините на франкизма. \"В Долината на падналите вече ще може да почиват само тленните останки на хора, загинали вследствие на Гражданската война\" и мемориалът ще е място за отдаване на почит на жертвите, се обяснява в указа на правителството. Според вицепремиера Кармен Калво останките ще бъдат предадени на членове на семейството, \"ако е възможно\". Ако внуците на Франко не искат тялото му, кабинетът ще се наеме да потърси \"достойно място\".", "date": "2018.09.13", "title": "Останките на Франко ще бъде извадени от мавзолей край Мадрид"}
{"url": "https://www.dnevnik.bg/evropa/2018/09/13/3310647_spor_za_shefa_na_vutreshnoto_razuznavane_suzdade_novo/", "text": "Германските социалдемократи, които са коалиционни партньори на канцлера Ангела Меркел, поискаха ръководителят на вътрешното разузнаване Ханс-Георг Маасен да бъде отстранен от поста, след като беше подложен на силни критики заради коментари за неотдавнашни протести на крайната десница в град Кемниц, предаде \"Асошиейтед прес\". Бъдещето на Маасен като началник на Федералната служба за защита на конституцията стана повод за ново напрежение в коалицията на Меркел. Социалдемократите призоваха той да напусне, след като вътрешният министър Хорст Зеехофер заяви пред парламента, че Маасен все още се ползва с неговото доверие. Убийството на германец миналия месец, за което бяха арестувани  иракчанин  и сириец, предизвика антиимигрантски протести в Кемниц,  прераснали на моменти в насилие . В коментар пред в. \"Билд\" миналата седмица Маасен постави под съмнение автентичността на видеозапис, показващ как демонстранти гонят и нападат чужденец. Той също така каза, че оглавяваната от него служба не разполага с надеждни доказателства, че чужденци са били преследвани по улиците, както заяви Меркел. Маасен казал на своя пряк началник Зеехофер за своите съмнения, преди да ги направи обществено достояние, но не уведомил канцлерството. Въпреки че са съюзници, Зеехофер и Меркел от три години периодично влизат в спорове за миграционната политика. Техни разногласия през юни заплашиха да сринат коалиционното правителство, което е на власт от март. Снощи Маасен беше разпитан от две парламентарни комисии. \"Той изчерпателно обясни, а от моя гледна точка - убедително, начина, по който е действал\", заяви Зеехофер пред депутатите. По думите му Маасен е опровергал \"конспиративните теории\" и \"убедително е заел позиция против десния радикализъм\". Меркел, изглежда, нямаше желание да прави проблем от коментарите на Маасен и каза пред парламента вчера, че няма смисъл от семантични обсъждания. Социалдемократите обаче заявиха, че решението на Зеехофер да остави на поста Маасен не може да е последната дума. Депутатът Ева Хьогъл каза, че службите за сигурност трябва да се ползват с пълното доверие на депутатите, а ако има дори най-малкото съмнение в това, значи има проблем и трябва да се действа по друг начин. Тя и други заявиха, че Маасен не е успял да възстанови доверието в своето ръководство. Генералният секретар на социалдемократите Ларс Клингбайл засили натиска, като написа в \"Туитър\", че според ръководството на неговата партия \"е напълно ясно, че Маасен трябва да си ходи\". По думите му \"Меркел трябва да действа веднага\". Лидерът на младежкото крило на социалдемократите, който неуспешно се бореше по-рано тази година срещу влизането на партията в управляваща коалиция с Меркел, намекна, че те би трябвало да напуснат правителството, ако Маасен остане на поста. Хьогъл обаче каза, че \"социалдемократите, разбира се, няма да напуснат коалицията заради г-н Маасен\".", "date": "2018.09.13", "title": "Спор за шефа на вътрешното разузнаване създаде ново напрежение в коалицията на Меркел"}
{"url": "https://www.dnevnik.bg/detski_dnevnik/2018/09/13/3310605_v_navecherieto_na_uchebnata_godina_v_risk_ot_otpadane/", "text": "В навечерието на новата учебна година в риск от отпадане от образователната система са около 60 хил. деца, колкото е средният брой на учениците в един випуск. Става въпрос за няколко групи деца - такива, които ходят рядко или въобще не ходят на училище; ученици, върнати в класните стаи от работещите от една година мобилни екипи, както и деца, които не са открити от екипите. По данни на образователното министерство към момента работят 1100 екипа, в които влизат около 7000 учители. Според министър Красимир Вълчев взаимодействието между институциите за връщане на отпадащи ученици в класните стаи е много важно. Екипите ще разчитат на информация на Националната агенция за приходите за евентуални трудови договори на родителите, за да успеят да намерят децата. Част от тях се очаква да са в чужбина. Фокусът на работа на екипите са учениците, които трябва да започнат нов етап в образованието - основно или средно. Има случаи, в които ученици се отказват да се запишат в осми клас, защото трябва да се преместят в друг клас. \"Трябва да прекъснем лесното възпроизвеждане на неграмотността от поколение на поколение и лошото отношение към образованието\", смята министър Вълчев. На 17 септември учебната година ще бъде открита в 2367 училища и 1844 детски градини. Закритите училища са 13, някои от които заради сливане. Над 680 хил. ще бъдат учениците, близо 60 хил. от които ще са първокласниците. Учебната година започва с 89 хил. учители и педагогически специалисти. Над 591 училища ще получат общо 2 млн. лева за шкафчета за учениците. Закупени са 111 хил. шкафчета за 114 хил. ученици от 1 до 7 клас, или за една трета от децата.", "date": "2018.09.13", "title": "В навечерието на учебната година в риск от отпадане от училище са 60 хил. деца"}
{"url": "https://www.dnevnik.bg/evropa/2018/09/13/3310672_sushtoto_ime_po-losho_kachestvo_evroparlamentut/", "text": "Ако дадена фирма разпространява продукт в различни държави членки, но съставът се различава между държавите, то продуктът не трябва да има същата опаковка и да бъде рекламиран по идентичен начин, заявиха членовете на Европейския парламент. Тестове и проучвания, извършени в няколко държави членки предимно от Централна и Източна Европа, доказват, че съществуват различия в състава на продукти, рекламирани и разпространявани с една и съща марка, с привидно идентична опаковка, което е в ущърб на потребителите. Тези различия са открити не само в състава на хранителни продукти, но често и в нехранителни продукти като препарати, козметика, тоалетни принадлежности и продукти, предназначени за бебета. Европейският парламент в четвъртък препоръча мерки, които да бъдат приложени на ниво на ЕС и на национално ниво за справяне с проблема с \"двойните стандарти\". Трансгранично сътрудничество Евродепутатите призовават за: - бързо трансгранично сътрудничество и обмен на данни, включително обмен във връзка с потенциално несъответстващи продукти и информация за възможни нелоялни практики между националните органи за защита на потребителите и органите в областта на храните, сдруженията на потребителите и комисията - обща методология за тестове за събиране на достоверни и сравними доказателства, които да спомагат за установяване колко сериозни и широко разпространени са практиките за разлики в качеството - резултатите трябва да бъдат публично достъпни в база данни и анализирани на най-ранната възможна дата, но не по-късно от края на 2018 г. Като приветстваха предложението на комисията от април 2018 г. \"Нов търговски механизъм за потребителите\", който изменя Директивата за нелоялните търговски практики, евродепутатите отбелязаха, че се нуждаят от допълнителни разяснения. \"Резултатът от законодателния процес трябва да бъде ясна дефиниция за това какво може да се смята като двоен стандарт и как трябва да се оценява и адресира всеки отделен случай\", коментираха евродепутатите. Лого за продуктите  \"Регионалните предпочитания не трябва да се използват като извинение за понижаване на качеството или за предлагането на различно качество на различни пазари\", отбеляза парламентът, подчертавайки, че производителите могат да предлагат различни продукти с различни съставки и качество в ЕС въз основа на обосновани съображения, при условие че напълно зачитат законодателството на ЕС. Евродепутатите приканват производителите да разгледат възможността за добавяне на лого на опаковките, което да показва, че съдържанието и качеството на даден продукт на дадена марка е еднакво в различните държави членки.", "date": "2018.09.13", "title": "Същото име, по-лошо качество: Европарламентът предлага мерки срещу двойния стандарт в продуктите"}
{"url": "https://www.dnevnik.bg/skorost/avtomobilna_industriia/2018/09/13/3310680_dve_kompanii_zapochvat_da_proizvejdat_elektricheski/", "text": "Две компании представиха проектите си за производство на електрически превозни средства в България на откритото днес в София изложение  \"Електро мобилити експо\" . Става въпрос за камиончета, подходящи за задачи в градска среда, като в единия случай се асемблират готови модели на китайска компания, а във втория - за оригинално производство с китайски компоненти. За съвместния проект на \"Севик - България\" и китайската \"Сентро\" се появи информация при  визитата у нас на китайския премиер Ли Къцян през юли . Става въпрос за камионче с дължина 3.7 метра и ширина 1.4 метра с товароносимост до 500 кг. Моделът \"Метро\" 500 се предлага с оловно-цинкови или литиево-йонни батерии, като производството ще е в \"Тракия Икономическа зона\" край Пловдив. Отговорникът за бизнесразвитието на \"Севик - България\" Емил Янков уточни, че ако проектът тръгне, плановете са до три години поне половината компоненти по камиончето да се произвеждат в България. Става въпрос основно за шасито, пластмасовите елементи и надстройките. Намеренията са България да се превърне в производствен център за камиончетата за пазарите в Източна и Централна Европа. Ориентировъчната цена на \"Метро\" 500 е 15 000 евро с оловно-цинковите батерии и около 18 000 евро за версията с литиево-йонни. От Иваняне с китайски части Българската компания \"Телком инженеринг\" пък показва на изложението камионче своя разработка с товароносимост до 400 килограма. Сглобяването става в софийското село Иваняне, като основните компоненти са внос от Китай. На базата на шаси с цена около 4500 лева могат да бъдат изградени версии с кабина и без кабина, и редица надстройки - фургон с капацитет между 1.7 и 2.4 кубика, платформа и т.н. Има и вариант върху фургона да се монтира соларен панел, който зарежда батериите за до 10 часа. На изложението могат да се видят и зарядни станции за електромобили, производство на \"Елпром ЕМЗ\" - Шабла. Те могат да бъдат както за домашна употреба, така и за монтаж на публични места. \"Тесла\" вече и под наем Друга любопитна новина от изложението дойде от компанията за автомобили под наем \"Топ рент-а-кар\". Съвсем отскоро в нейния автопарк вече присъства \"Тесла модел Ес\", която може да се наеме срещу 170 евро на ден, ако договорът е за поне пет дни. Компанията предлага за наемане още два електромобила - \"Рено Туизи\" и \"Рено Зое\". Царството на електричките Изложението \"Електро мобилити експо\" се провежда в \"София ринг мол\" до неделя. На първия етаж в търговския център са разположени леки и лекотоварни автомобили с електрическо задвижване, мотопеди, велосипеди и тротинетки на ток, както и зарядни станции.", "date": "2018.09.13", "title": "Две компании започват да произвеждат електрически камиончета в България"}
{"url": "https://www.dnevnik.bg/sviat/2018/09/13/3310694_pri_brekzit_bez_sdelka_britancite_shte_se_nujdaiat_ot/", "text": "Британците ще имат нужда от паспорт с поне три месеца валидност, за да пътуват в ЕС. Шофьорските им книжки няма да са валидни в Европейския съюз, но книжките на европейците ще важат във Великобритания. Ще плащат по-високи роуминг такси. Това са само част от последствията на Брекзит без сделка, за които британското правителство предупреди днес. Документите са част от съветите на кабинета как бизнесът и обществото да се подготвят за сътресенията, които ще настъпят, ако Великобритания излезе от ЕС без споразумение за бъдещите им отношения. В последните месеци Лондон ускори подготовката си за този сценарий, а министърът за Брекзит Доминик Рааб твърди, че той не е много вероятен. Хората, които искат да пътуват в Европа, носейки оръжията си, ще бъдат затруднени, тъй като вече няма да имат право на Европейски паспорт за огнестрелни оръжия. Британците са изправени също пред вероятността да плащат повече, за да използват мобилните си телефони в ЕС, тъй като ограниченията върху таксите за роуминг на данни може би вече няма да се прилагат. Британското правителство обаче ще разработи законодателство за ограничаване на месечните сметки до 45 британски лири.  Лондон отново ще започне да издава британски сини паспорти в края на 2019 година. За да пътуват в ЕС, британските граждани ще трябва да се уверят, че паспортите им са издадени през последните десет години и са валидни поне още три месеца.  Британското правителство освен това повече няма да участва в разработки по европейската навигационна система \"Галилео\".  Засега ирландските граждани ще имат право да влизат и остават на британска територия, а по границата между Ирландия и Великобритания няма да се извършва рутинен имиграционен контрол.  Британските организации ще трябва да гарантират, че ще могат да продължат да получават лични данни за клиентите си в ЕС.  Миналия месец британските власти публикуваха първите 25 от общо 80 технически бележки, които дадоха подробности за очакваните промени в митата, финансовите услуги, държавната помощ и лекарствата, ако Великобритания излезе от ЕС без сделка. Мнозина бизнес лидери и инвеститори обаче се опасяват, че политиците могат да не постигнат съгласие. При подобен сценарий за петата по големина икономика в света може да се стигне до отслабване на Запада, сътресения на финансовите пазари и нарушаване на търговията. ", "date": "2018.09.13", "title": "При Брекзит без сделка британците ще се нуждаят от паспорт, за да пътуват в ЕС"}
{"url": "https://www.dnevnik.bg/sport/2018/09/13/3310610_video_grubata_greshka_na_topalov_i_reakciiata_na/", "text": "Българският гросмайстор Веселин Топалов и Гари Каспаров привлякоха вниманието на зрителите на силния турнир в Сейнт Луис в изхода на третата си партия на блиц. Топалов, който имаше белите фигури, беше в силна позиция, а съперникът му беше притиснат от времето с оставащи 6 секунди. Тогава българинът сгреши при произвеждането на дама, като постави пешка на осма линия, след което натисна часовника на съперника си и чак след това замени пешката с дама, което е против правилата. Каспаров реагира мигновено и стана от стола си пред изненадания поглед на Топалов. Руснакът обаче обясни, че така или иначе е бил загубил партията и не е имал желание да обжалва. Ако не го беше направил, Топалов би получил предупреждение и времево наказание, а партията е щяла да продължи до логичния си край, пише chess24.com. Българинът се представя добре, като води с 8:4 срещу Каспаров след изиграването на още по две партии блиц и ускорен шах във втория ден на турнира.", "date": "2018.09.13", "title": "Видео: Грубата грешка на Топалов и реакцията на Каспаров в Сейнт Луис"}
{"url": "https://www.dnevnik.bg/sport/2018/09/13/3310662_gimnastichkite_specheliha_purvi_medal_v_otbornoto_ot/", "text": "България спечели сребърен медал в отборната надпревара от световното първенство по художествена гимнастика в София. Боряна Калейн, Катрин Тасева и Невяна Владинова донесоха първо отличие на страната в тази дисциплина от 2001 г. Преди 17 години на световното в Мадрид Симона Пейчева, Елизабет Паисиева и Юлиана Найденова изведоха България до бронз в отборното. Това обаче стана възможно след дисквалификацията на рускините Алина Кабаева и Ирина Чачина заради употреба на допинг. За последно българските гимнастички се класираха втори в отборната надпревара през 1995 г. във Виена благодарение на силното представяне на Мария Петрова и Диана Попова. В битката за медалите в отборното участват страните, които имат поне три представителки в индивидуалната надпревара. Класирането се определя, като се съберат осемте им най-добри резултата в квалификациите на отделните уреди. Калейн, Тасева и Владинова събраха 150.975 точки от осемте си най-добри изпълнения. Те отстъпиха единствено на рускините Александра Солдатова, Арина Аверина и Дина Аверина, които завършиха убедително начело със 161.325 точки. Италия спечели бронзовия медал, след като Александра Агургукулезе, Милена Балдасари и Алесия Русо събраха 147.550 точки. Италианките изпревариха състава на Израел с 0.250 точки, а Украйна допълни челната петица със 145.225 точки. Тази вечер ще бъдат раздадени още два комплекта медали - в индивидуалните финали на бухалки и лента. Калейн ще се бори за отличията на лента, а Владинова и Тасева ще участват във финала на бухалки. Калейн даде трети резултат в квалификациите на лента - 18.025 точки. По-добри съчетания изиграха само Линой Ашрам от Израел (18.550) и Солдатова (19.900). Другата българка, която участваше в пресявките на лента - Тасева, завърши 11-а и не успя да се класира за финала. В квалификациите на бухалки Тасева (19.200) и Владинова (18.750) дадоха съответно четвърти и пети резултат. Пред тях останаха сестрите Аверини и украинката Влада Николченко. Финалът на бухалки започва в 19.00 ч., а на лента - в 19.35 ч.", "date": "2018.09.13", "title": "Гимнастичките спечелиха първи медал в отборното от 17 години"}
{"url": "https://www.dnevnik.bg/evropa/2018/09/13/3310730_es_obmislia_izvunredna_sreshta_za_brekzit_prez_noemvri/", "text": "Лидерите на Европейския съюз ще обсъдят следващата седмица в Австрия дали да проведат специална среща за Брекзит през ноември, каза високопоставен дипломат на ЕС, цитиран от \"Ройтерс\". Той освен това отбеляза, че ЕС продължава подготовката за сценария при Брекзит без сделка. Дипломати и официални лица от ЕС коментираха, че правителствата са обсъждали дали да има специална среща за Брекзит в Брюксел на 13-15 ноември, тъй като редовната среща на 18 октомври ще бъде твърде ранна, за да се одобри евентуална сделка с Великобритания по договора за оттегляне. Дипломатът заяви, че държавните и правителствени ръководители ще проведат допълнителни дискусии за евентуалната ноемврийска среща в Залцбург в сряда и четвъртък следващата седмица. Той бе попитан и за коментара на британския министър за Брекзит Доминик Рааб, че провал на сделката за договора ще значи, че Великобритания  няма да плати десетките милиарди евро , които се съгласи да изпрати на Брюксел. Дипломатът отговори, че ако няма споразумение, много от договорените условия ще бъдат невалидни. Той обаче подчерта, че има правно основание, според което Великобритания все пак ще дължи пари на ЕС в рамките на условията на съществуващите задължения, произтичащи от еврочленството й. Междувременно шотландският министър за конституционните отношения Майкъл Ръсел заяви, че Великобритания трябва да удължи времето за преговори за излизането си от ЕС, за да избегне цената на  Брекзит без сделка .", "date": "2018.09.13", "title": "ЕС обмисля извънредна среща за Брекзит през ноември"}
{"url": "https://www.dnevnik.bg/sviat/2018/09/13/3310753_turska_televiziia_e_globena_za_homoseksulno_video_na/", "text": "Върховният съвет за радио и телевизия в Турция (RTUK) глоби със 17 000 лири (около 2300 евро) телевизионния канал AS TV за излъчването на клип с песен на американската поп звезда Пинк. Причината е, че според регулатора във видеото има \"еротични танцови изпълнения с хомосексуално естество\". Става дума за песента \"Тайни\" (Secrets), а проблемът на RTUK е излъчването в часови пояс, когато пред екрана може да има малки деца и тийнейджъри и това да им повлияе негативно, допълва \"Ройтерс\". AS TV е регионална телевизия от западния град Бурса. Регулаторът вече е налагал подобни глоби, включително  за излъчване на клип с Риана . Наказания е имало и заради сцени с целувки, нецензурни изрази и дори за репортаж от конкурс за таланти, в който момичета на 7-11 години танцуват по къси панталонки, а зрители се оплакаха, че това било \"насилие над деца\". От март насам RTUK има право да следи и контролира и съдържанието в интернет, достъпно от турска територия.", "date": "2018.09.13", "title": "Турска телевизия е глобена за \"хомосексуално видео\" на Пинк"}
{"url": "https://www.dnevnik.bg/bulgaria/2018/09/13/3310763_nova_gramada_na_nedovolstvoto_shte_bude_strupana_pred/", "text": "Нова \"грамада на недоволството\" пред сградата на варненската общинска администрация подготвят организаторите на протестите в памет на  прегазения в понеделник на пешеходна пътека в града Мартин Чикалов . Флашмобът, организиран във Фейсбук, е насрочен за утре в 18 ч. по време на планираното и в столицата велошествие \"Поход за живот\". \"Газенето на велосипедисти и пешеходци по тротоари и пешеходни зони стана епидемия, пишат организаторите на утрешния протест във Варна. Искаме безопасен живот! Искаме справедливост! Искаме спазване и прилагане на законите. Искаме спиране на незаконните гонки със залагания, провеждани без притеснения пред очите на полицията. (...) Искаме законодателни промени, по-високи глоби, налагането и събирането им!\". Вчера колеги на Мартин Чикалов, който беше балетист във Варненската опера, организираха  шествие, в което взеха участие няколкостотин граждани.  Част от тях струпаха камъни пред кметството в града, но рано тази сутрин те бяха разчистени. Първата грамада от камъни пред централния вход на общинската сграда във Варна беше издигната в дните след смъртта на Пламен Горанов. Той се самозапали на 20 февруари 2013 г. в разгара на най-масовите протести във Варна след 1989 г. с искане за оставката на тогавашния кмет на града Кирил Йорданов и целия общински съвет. Горанов почина във варненската военноморска болница на 3 март с.г. Три дни по-късно Йорданов подаде оставка, но общинските съветници отказаха да го последват и завършиха пълния си мандат. В навечерието на кандидаткметската си кампания през лятото на 2015 г. Иван Портних беше заявил публично, че моралното право да реши какво да се случи с грамадата от камъни пред общината ще има новият общински съвет в града. \"Тази грамада ни напомня за това кой е работодател на кмета, общинските служители и общинския съвет, каза тогава Портних като кандидат на ГЕПБ за кмет на града. Тя беше направена от хората и като реакция към общинския съвет. Минавайки през избори, новият местен парламент би имал моралното право да вземе решение какво точно да стане с нея\". Три месеца по-късно – на 31 януари 2016 г., общинската администрация, оглавявана вече от спечелилия първия си пълен мандат наследник на Йорданов - Иван Портних,  тихомълком премахна грамадата . Като претекст за набързо организираното разчистване послужи спешен ремонт на тротоара пред общината. Оттогава до днес както Портних, така и общинските съветници във Варна оставят  без реакция всеки граждански опит за изграждането на паметен знак на мястото, където беше издигната грамадата .", "date": "2018.09.13", "title": "Нова \"грамада на недоволството\" ще бъде струпана утре пред кметството във Варна"}
{"url": "https://www.dnevnik.bg/bulgaria/2018/09/13/3310726_durjavata_gotvi_promeni_v_upravlenieto_na/", "text": "Повече правомощия на ректорите, квота за млади преподаватели в органите за академично самоуправление и участие на външни заинтересовани страни в академичните съвети на университетите. Това са част от идеите на образователното министерство за промяна на управлението на висшите учебни заведения, които се очаква да бъдат представени до края на месеца. В същото време министерството възнамерява да предложи държавата да регулира приема и в частните университети, като това ще доведе до намаляване на предварително планираните места, обяви министърът на образованието и науката Красимир Вълчев днес. За следващата академична година ще бъде допълнително намален и приемът в професионални направления в държавните университети, в които остават незаети места или няма търсене на пазара на труда. Ректорите с договор с министъра  Образователното министерство ще предложи промени в Закона за висшето образование, според които ректорите на университетите, които ще продължат да се избират от общите събрания на висшите учебни заведения, ще трябва да подписват публични  договори за управление с министъра . Целта според Красимир Вълчев е не министърът да се меси в академичната автономия, а ректорите да бъдат по-отговорни към широките обществени интереси. В тези договори ще бъде регламентирано задължение да се увеличава приемът на студенти в специалности с по-висока оценка или с очакван недостиг на пазара на труда. В момента  държавата дава повече пари за прием в приоритетни специалности , но университетите ги разпределят и по други направления. Очаква се ректорите да получат повече правомощия, в т.ч. да могат сами да преразпределят щатни бройки в университетите. С мотив, че младите преподаватели ще останат най-дълго във висшите учебни заведения, се предвижда да има специална квота за тях във всички органи на академичното самоуправление. Според министър Вълчев техните заплати трябва да бъдат увеличени, тъй като са по-ниски от учителските. Външни заинтересовани страни ще бъдат вкарани в академичните съвети на университетите, като ще имат право на съвещателен глас, предвиждат още готвените промени. Сред тях ще бъдат и представители на общините. Приемът на студенти още ще намалява Държавата предлага законови поправки, с които на практика ще бъде намален приемът в частните университети. Промените предвиждат за всяка следващата академична година вузовете да могат да искат разкриване на до 15-20% повече места от заетите през предходната. Тази година обявените за прием места в частните университети са 14 335, а реализираният прием към момента е 6778, или около 47%. Ако поправките в закона бъдат приети до 30 април с.г., приемът в частните вузове ще бъде намален с около 40%. Според министър Красимир Вълчев правителството ще продължи да намалява приема и в някои неприоритетни направления в държавните университети. Сред тях са \"Икономика\", \"Администрация и управление\", \"Туризъм\", \"Психология\", \"Право\" и др. И тази година висшите учебни заведения обявиха  допълнителен прием  след трето класиране. Очакваният брой на завършващите средно образование т.г. бе 56 737 младежи, а държавата субсидира обучението на 45 781 студенти в 37 държавни университета.  Предвиждат се още промени в програмната акредитация на професионалните направления в университетите, сред които тя да се прави едновременно във всички вузове. Освен това да участват и образователни одитори.", "date": "2018.09.13", "title": "Държавата готви промени в управлението на университетите и намаляване на приема и в частните вузове"}
{"url": "https://www.dnevnik.bg/bulgaria/2018/09/13/3310750_choveshkiiat_faktor_sgafil_s_putnicite_ot_beirut_shte/", "text": "Уволнената служителка е пряко отговорна за смесването на пътниците от Бейрут с пътници, проверени по стандарта за сигурност на ЕС. Това заяви на брифинг изпълнителният директор на \"Летище София\" Владимир Рапонджиев, цитиран от \"Фокус\". Вчера стана известно, че пътници, пристигнали в София от ливанската столица, не са били проверени и част от тях продължили транзитно за други държави от ЕС. Това не е първият подобен инцидент за тази година, за който властите признават след медийни публикации. През  март п ътниците на полет от Париж , изпълняван от авиокомпания \"България ер\", бяха допуснати на територията на страната без задължителната гранична и паспортна проверка. През   юли не беше проверен и  частен самолет , кацнал от Габрово и отлетял впоследствие за Гърция. От днешните обяснения на шефа на летището се разбира, че самолетът на \"България ер\" кацнал на 3 септември и започнала обработката \"по процедура, каквато имаме за недопускане на пътници от трети страни да се смесят с пътници по стандарта за сигурност на ЕС\". Процедурата била известна на служителите от дирекция \"Сигурност\" и други дирекции, но в конкретния случай служителка допуснала пътниците да преминат край нея и да влязат в зона, в която не е трябвало да бъдат. Затова, по думите на Рапонджиев, именно тя е пряко отговорна за смесването на пътниците от Бейрут с пътници, проверени по стандарта за сигурност на ЕС и затова е уволнена. Директорът каза, че след анализ въпросната процедура е променена, така че да има и технически средства, които да гарантират, че няма да има повече подобни инциденти. Един служител на дирекция \"Сигурност\" е уволнен, двама са с последно предупреждение, ръководител на отдел е понижен и ръководител на отдел е наказан със забележка. Директорът и заместникът му са с мъмрене.", "date": "2018.09.13", "title": "\"Човешкият фактор\" сгафил с пътниците от Бейрут, ще му помага техническо средство"}
{"url": "https://www.dnevnik.bg/sport/2018/09/13/3310671_fifa_planira_da_ogranichi_sdelkite_s_futbolisti_pod/", "text": "ФИФА планира да ограничи броя на сделките с футболисти под наем, съобщи \"Билд\". Според информацията на германското издание международната футболна федерация обсъжда въвеждането на ново правило. То ще ограничи клубовете да преотстъпват до осем играчи наведнъж. Изключение ще има единствено за играчите под 21 години, които са продукт на школата и са обвързани с дългосрочни договори. Пращането под наем на тези футболисти ще бъде неограничено. С ограничаването на сделките под наем ФИФА ще се опита да спре практиката на някои клубове, които привличат и отдават голям брой играчи, за да извлекат финансова изгода или да убият конкуренцията. Най-дейни в сделките под наем са италианските клубове. За сезон 2017-2018 в Серия А е имало 498 играчи под наем, като 45 от тях са били на шампиона \"Ювентус\". В момента \"Аталанта\" има 77 футболисти, които са преотстъпени в други отбори. Рекордът се държи от \"Парма\", който през 2013 г. имаше 379 картотекирани играчи. В Англия традиционно отборът с най-много отдадени под наем играчи е \"Челси\". В момента сините от Лондон са преотстъпили 40 футболисти в други отбори.", "date": "2018.09.13", "title": "ФИФА планира да ограничи сделките с футболисти под наем"}
{"url": "https://www.dnevnik.bg/sviat/2018/09/13/3310555_peshterna_risunka_v_jujna_afrika_moje_da_e_nai-starata/", "text": "Учени съобщиха, че са открили най-старата известна рисунка на скален къс в Южна Африка, предадоха \"Ройтерс\" и Би Би Си. Едва различимите червени линии са направени преди около 73 хил. години според  изследване, публикувано в сп. \"Нейчър\" . По всяка вероятност е направена с пигмент охра. За някои рисунката може да изглежда като хаштаг, но вероятно е била \"по-сложна\", каза за \"Ройтерс\" археологът Кристофър Хеншълуд, според когото тя е заемала доста по-голяма повърхност от тази на намерения къс. В пещерата Бломбос по южното крайбрежие на Южна Африка, на 300 км от Кейптаун, са намерени и много други предмети - мъниста, фрагменти, също гравирани с охра, и комплект за създаване на бои отпреди 100 хил. години. \"Не бихме го нарекли изкуство, но определено става въпрос за абстрактен дизайн и почти със сигурност е имала значение за създаващия я, а вероятно е формирала и част от общата символна система, възприемана от други хора в групата.\" Хомо сапиенс се появява за пръв път в Африка преди около 315 хил. години.", "date": "2018.09.13", "title": "Пещерна рисунка в Южна Африка може да е най-старата в света"}
{"url": "https://www.dnevnik.bg/skorost/2018/09/13/3310446_fotogaleriia_ot_tesla_do_trotinetka_na_tok_na/", "text": "Тротинетки, велосипеди, мотопеди, леки и лекотоварни автомобили на ток могат да се видят на изложение в \"София ринг мол\". \"Електро Мобилити Експо\" продължава до неделя включително, а входът е свободен.", "date": "2018.09.13", "title": "Фотогалерия: От \"Тесла\" до тротинетка на ток на изложение в София"}
{"url": "https://www.dnevnik.bg/bulgaria/2018/09/13/3309942_bulgariia_ne_obmislia_merki_sreshtu_rusiia_sled_novite/", "text": "България нe планира да предприеме мерки срещу Русия по случая \"Скрипал\", след като  Великобритания обвини двама руски граждани  за нападението срещу Сергей Скрипал и дъщеря му Юлия на 4 март 2018г. в английския град Солсбъри. Това е позицията, съдържаща се в отговори на Министерството на външните работи и на вицепремиера Красимир Каракачанов на въпроси на \"Дневник\". В края на март правителството реши,  че няма да гони руски дипломати в знак на подкрепа за Великобритания в скандала ѝ с Русия заради  отравянето на двойния агент Сергей Скрипал , както направиха редица страни от Европейския съюз и САЩ. Аргументът на премиера Бойко Борисов тогава беше, че страната очаква повече доказателства, преди да предприеме подобна стъпка. Той даде да се разбере, че смята за напълно достатъчна проява на солидарност гласуването на България в Съвета на Европейския съюз и в НАТО, които  разкритикуваха Русия за отравянето . След обявяването на решението вицепремиерът Томислав Дончев  уточни , че позицията може да се промени в зависимост от развоя на събитията. Другият вицепремиер - Красимир Каракачанов, тогава  коментира : \"Ако има безспорни доказателства за вината на Русия, естествено е, че България може да промени своята позиция. И никой не може да ни се сърди, ако решим да екстрадираме руски дипломати при доказване вината на руската страна\". Досега Москва категорично отрича официалните власти да имат нещо общо със случая и непрекъснато обвинява Запада в раздухване на антируска кампания без никакви основания. Потърсени за коментар дали може да се очаква промяна на официалната българска позиция след  последните изявления на британското правителство , от Министерството на външните работи отговориха: \"Към този момент не се обсъждат едностранни действия на България по отношение на Русия, свързани с последните разкрития по случая \"Скрипал\". \"Въпросът не е разискван на Министерски съвет\", каза пред \"Дневник\" вицепремиерът с ресор сигурност Красимир Каракачанов. Той добави, че темата трябва да се разисква от правителствения Съвет по сигурността. До момента обаче няма насрочено заседание по темата, съобщи той. Съветът по сигурност се свиква и ръководи от премиера, а в основния му състав влизат още министрите на външните работи, отбраната, вътрешните работи, главният секретар на МВР, началникът на Генералния щаб на армията и шефовете на разузнавателните и контраразузнавателните служби. Прокуратурата в Лондон обяви миналата седмица, че двама руски граждани,  Александър Петров и Руслан Боширов , са виновни за атаката с нервнопаралитично бойно вещество в нчалото на март в Солсбъри. Премиерът Тереза Мей каза пред парламента час по-късно, че те  най-вероятно работят за военното разузнаване  на Русия. Кремъл отхвърли обвиненията като  недопустими , но няколко държави  подкрепиха позицията  на Лондон. Великобритания обвини руската държава за отравянето на семейство Скрипал почти веднага след нападението и прогони 23 руски дипломати на 14 март. САЩ и други държави от ЕС (макар и не всички) направиха същото в следващите дни с десетки руски служители. България подкрепи декларации на ЕС и НАТО в подкрепа на Великобритания и извика посланика си в Москва за консултации.", "date": "2018.09.13", "title": "България не обмисля мерки срещу Русия след новите обвинения по случая \"Скрипал\""}
{"url": "https://www.dnevnik.bg/sviat/2018/09/13/3310667_za_izrael_i_palestincite_opitut_za_mir_otpredi_25_g_e/", "text": "Палестинците се готвят да свалят флага на закритата си мисия във Вашингтон и никой не може да прогнозира кога ще се върнат в града, където точно преди четвърт век на огряната от слънце морава на Белия дом бе честван един дипломатически триумф. На 13 септември 1993 г. палестинският и израелският лидер се срещнаха във Вашингтон, за да подпишат първото от т.нар. Споразумения от Осло, което да бъде основа за подписването в срок от пет години на траен мирен договор и създаването на две държави една до друга. Домакин на срещата им бе тогавашният президент на САЩ Бил Клинтън. Тримата мъже, които през следващата година щяха да бъдат удостоени с Нобеловата награда за мир - израелският премиер Ицхак Рабин и външният министър на Израел Шимон Перес, председателят на Организацията за освобождение на Палестина Ясер Арафат - не доживяха мира. Сега, когато отношенията между президента на САЩ Доналд Тръмп и палестинците, които гледат на него като на несъмнен съюзник на десния премиер на Израел Бенямин Нетаняху, са пред скъсване, сделката от Осло изглежда като останка от отминала ера. И сякаш подчертавайки слабостите на първоначалната Декларация на принципите от Осло, проблемите, които тогава бяха оставени за решаване на по-късен етап, и днес, 25 години по-късно, отново са във водещите новини. Сред тях са статутът на Ерусалим, който и двете страни искат за своя столица, израелските селища в окупираните земи, които палестинците искат за своята държава, взаимно приемливи гаранции за сигурност, както и въпросът за договаряне на границите. \"Смятам, че днес [споразуменията от] Осло са мъртви\", казва Ясер Абед Рабо, който е бил сред тесния кръг палестински политици около Арафат, посветени в тайната, че израелски и палестински преговарящи започват през 1992 г. да се срещат в Норвегия. Днес 73-годишният Абед Рабо признава, че неговата страна е допуснала грешки. Малцина дори говорят за мирен процес. Според проучване на общественото мнение от миналия месец подкрепата на решението за две държави е спаднало до 43 на сто сред израелските евреи и палестинците, най-ниските нива от близо две десетилетия на съвместни израелско-палестински анкети. \"Няма защо да оплакваме един призрак\", казва Абед Рабо. \"Трябва да имаме нова стратегия - да не се отказваме от правото на палестинския народ за самоопределение, да не се отказваме от правото да изградим своя независима държава, но да се опитаме да намерим начини и средства за постигането на тези цели, различни от начините и средствата, които сме използвали в миналото\", казва той. Но Йоси Бейлин, един от израелските преговарящи в Осло, казва, че параметрите на евентуално заключително споразумение са добре известни. \"Постигането на сделка не би трябвало да отнеме много време, ако включите правилните хора\", каза за \"Ройтерс\" 70-годишният Бейлин. \"Тръмп не е решаващ фактор, променящ играта, той съсипва процеса... но няма да е вечно там (в Белия дом). И мисля, че в края на краищата, както беше и в Осло, нещата ще зависят от двете преговарящи страни. Ако ние и палестинците искаме да постигнем мир, ще го постигнем\", добави той. Първи трудности  След като Рабин и Арафат неловко се ръкуваха на Южната морава на Белия дом, първите надежди за мир бързо бяха разбити. Две години по-късно Рабин беше убит от израелски краен националист, противник на мирната му политика. Тя вече бе подложена на изпитание от избиването от еврейски заселник на 29 палестински богомолци в Хеброн на Западния бряг, както и от самоубийствените бомбени нападения на \"Хамас\" и \"Ислямски джихад\", в които загинаха 77 цивилни и войници в Израел и окупираната ивица Газа. През годините мирният процес затъваше във взаимни обвинения за неизпълнени обещания и нови нападения на въоръжени палестинци, в продължаващата експанзия на заселническата политика, ограничения върху придвижването, арести и военни удари на Израел. В края на 2017 г. ООН обяви, че 611 хил. израелци живеят в 250 селища на Западния бряг и в Източен Ерусалим, окупирани от Израел през войната от 1967 г. Повечето държави смятат тези селища за незаконни, което се оспорва от Израел. Израелско-палестинските мирни преговори се разпаднаха през 2014 г.  Тръмп обеща \"сделка на века\"  за приключване на продължаващия от десетилетия конфликт. Нетаняху казва, че бъдещата палестинска държава трябва да бъде условия, които според палестинците показват, че той не е искрен, когато говори за постигане на мир. Палестинците кипнаха, когато през декември Тръмп призна Ерусалим за столица на Израел, а през май премести там от Тел Авив посолството на САЩ. Тези стъпки накараха палестинците да бойкотират  мирните усилия на Вашингтон , оглавявани от Джаред Къшнър, старши съветник и зет на Тръмп. Следващите ходове на администрацията на Тръмп бяха да спре стотици милиони долара помощи за агенцията на ООН, която подкрепя палестинските бежанци и болниците в Източен Ерусалим, и да закрие мисията на Организацията за освобождение на Палестина във Вашингтон, открита през 1994 г. В Газа, която ислямистката организация \"Хамас\" управлява от 2007 г., две години след изтеглянето оттам на Израел един от лидерите ѝ Махмуд ал Захар казва, че споразуменията от Осло не са били мирен договор, а \"стопроцентова капитулация\" за палестинците. А според Луси Бар-Он, 60-годишна израелска медицинска сестра, неуспехът да се продължи по пътя на мира е бил предопределен от временните договорености, които само са окуражили хардлайнерите: \"Те спечелиха - екстремистите от израелска страна и тези от палестинска страна\", казва тя. /БТА", "date": "2018.09.13", "title": "За Израел и палестинците опитът за мир отпреди 25 г. е далечен спомен"}
{"url": "https://www.dnevnik.bg/sviat/2018/09/13/3310779_surbiia_iska_garancii_za_chlenstvo_v_es_prez_2025_g_za/", "text": "Сърбия ще иска гаранции, че ще стане член на Европейския съюз, преди да подпише каквото и да било споразумение с Косово. Това каза сръбският президент Александър Вучич в интервю за \"Ройтерс\". Акцентите от разговора, които агенцията публикува,  следват провала на диалога  между Вучич и косовския му колега Хашим Тачи. Няколко седмици преди срещата в Брюксел, която трябваше да се проведе на 7 април, те задочно обсъждаха  възможността да постигнат споразумение  чрез промяна на границите. Според западни дипломати обаче обществената съпротива в Сърбия и липсата на политическа подкрепа за позициите на Тачи в Косово са ги накарали да са по-предпазливи. Критиците на евентуална промяна в границите казват, че тя няма да реши проблемите, а ще създаде нови, като позволи очертаване на нови граници по етнически признак в региона. \"Ако някога постигнем споразумение (с Косово), Сърбия ще има нужда да получи ясни гаранции, че ще стане член на Европейския съюз през 2025 г.\", каза Вучич. По-рано тази година стратегията на еврокомисията за Западните Балкани очерта Сърбия като страната с най-добра перспектива за членство до 2025 г., но даде да се разбере, че \"перспектива\" не означава задължително присъединяване. Застъпници на евентуалната сделка между Белград и Прищина настояваха, че тя задължително ще включва признаване на Косово съгласно международното право.", "date": "2018.09.13", "title": "Сърбия иска гаранции за членство в ЕС през 2025 г., за да сключи сделка с Косово"}
{"url": "https://www.dnevnik.bg/citat_na_deniia/2018/09/13/3310778_citat_na_denia_rusiia_e_miroljubiva_durjava/", "text": "Думите са на руския президент Владимир Путин и са  произнесени при полевия преглед  на войските на полигона Цугол в началото на най-активната част от мащабните военни маневри \"Восток 2018\". На тях за пръв път в модерната история на Русия присъстват около 3000 служители на Китайската народна армия, както и представители на въоръжените сили на Монголия. Путин повтори вече известните данни за \"около 300 000 военнослужещи, десетки хиляди единици въоръжение и военна техника\". \"Нашата армия и флот за пръв път се явяват на такъв сложен и мащабен изпит\", каза той. Анализатори обаче поставят тези данни под въпрос и смятат, че реално са задействани не повече от половината от споменатите 300 хиляди души, което пак остава значителен брой хора. Президентът припомни и за сражението при Халхин-Гол с японската имперска армия през 1939 г. и че \"в годините на Втората световна война нашите страни бяха съюзници срещу агресора, а днес решават важна обща задача - заедно осигуряват стабилността и сигурността в евразийското пространство\". Държавният глава приветства присъствието на 87 наблюдатели от 59 държави и напомни на руските военни, че дългът им е да бъдат \"готови да отстояват суверенитета, сигурността и националните интереси на нашата страна, а ако се наложи - и да подкрепят съюзници\".", "date": "2018.09.13", "title": "Цитат на деня: Русия е миролюбива държава"}
{"url": "https://www.dnevnik.bg/politika/2018/09/13/3310788_siderov_za_manolev_na_vseki_moje_da_mu_se_izvadiat/", "text": "Има една доста концентрирана атака, на когото се сетим могат да му извадят неща от 15-20 години, които така да се навържат, че той да изглежда лош\", каза лидерът на \"Обединени патриоти\" Волен Сидеров, цитиран от \"Фокус\". Думите на Сидеров са по повод \"предварителната\" оставка на заместник-министъра на икономиката Александър Манолев, който трябваше да заеме поста на Ивайло Московски в министерството на транспорта. Няколко часа преди Манолев да заяви,  че се отказва от поста , публикация на \"Капитал\" показа, че  Манолев е имал съдружия  с фигури от сенчестия бизнес и транспортни инциденти, при един от които е загинала жена. Сидеров съобщи, че коалиционният съвет, на който трябва да бъде обсъдено ново име за транспортен министър, е насрочен за понеделник. \"Квотата не се променя и не виждам основание да търсим квотни рокади. ГЕРБ ще трябва да посочат друг кандидат и много по-внимателно да се вгледат в биографията му\", каза още председателят на групата на \"Обединени патриоти\" в парламента. Манолев трябваше да смени на поста транспортен министър Ивайло Московски. Гласуването на промените в кабинета, които включват още двама министри, беше  насрочено за тази сутрин , но се отложи, след като се разбра, че  президентът все още не е подписал указа , с който трябва да освободи от длъжност главния секретар на МВР, за да стане вътрешен министър.", "date": "2018.09.13", "title": "Сидеров за Манолев: На всеки може да му се извадят неща, за да изглежда лош"}
{"url": "https://www.dnevnik.bg/bulgaria/2018/09/13/3310787_sudut_ostavi_v_aresta_desislava_ivancheva_i_dade_hod/", "text": "Специализираният наказателен съд даде ход на делото срещу бившия кмет на столичния район \"Младост\" Десислава Иванчева и обвинените за нейни помагачи Биляна Петрова и Петко Дюлгеров. Тримата отговарят пред магистратите за искан и взет подкуп в особено големи размери. Съдът отхвърли искането им да бъдат освободени от ареста. Първоначално съдия Иво Хинов се произнесе по искането на адвокатите делото да бъде прекратено и върнато на прокуратурата. Съдът не се съгласи с аргументите на защитата, че подсъдимите не са имали достатъчно време да се запознаят с материалите по делото и че обвинителният акт е неясен. Адвокат Мартин Марковски, който защитава Иванчева, изтъкна още, че прокуратурата не им е предоставила възможност да разгледат всички банкноти, които бяха намерени в колата, шофирана от Иванчева по време на ареста през април. Адвокатът каза, че са искали да сверят банкнотите и техните серийни номера. Той добави, че са могли да видят само три банкноти от намерените в колата 56 хил. евро. Съдът обаче не уважи това възражение на защитата. Съдебният състав прие, че тримата подсъдими трябва да стоят в ареста, за да не повлияят на свидетелите по делото - служителите в районната община. Макар според съдебна експертиза престоят на Иванчева в ареста да може да влоши здравословното й състояние, съдът прецени, че е по-важно тя да стои там, докато бъдат разпитани общинските служители. Съдия Хинков подчерта, че ако състоянието на Иванчева се влоши или Петко Дюлгеров организира всичко по належащата се по думите му операция, съдът може да измени мерките им за неотклонение в по-леки. Съдът реши още двете жени да бъдат преместени от ареста към сливенския затвор в столичния арест, за да могат да организират по-лесно защитата си. Следващото заседание е на 8 октомври, за когато са призовани да бъдат разпитани бизнесменът Александър Ваклин, сигнализирал властите за корупция в общината, съпругата му и тяхна служителка, а веднага след тях ще бъдат разпитани общинските служители.", "date": "2018.09.13", "title": "Съдът остави в ареста Десислава Иванчева и даде ход на делото срещу нея и двамата й помагачи"}
{"url": "https://www.dnevnik.bg/skorost/2018/09/13/3310836_folksvagen_obiavi_kraia_na_legendarniia_brumbur/", "text": "След близо 70 години производство и легендарен статут на автомобилния пазар компанията \"Фолксваген\" потвърди в четвъртък, че прекратява производството на модела, по-известен като \"Бръмбар\". Новината съобщи ръководителят на американското поделение Хинрих Вьобкен. Той потвърди, че засега няма планове моделът да бъде заменен с нещо друго. Но допълнението \"никога не казвай никога\" бе изтълкувано като намек, че все пак в бъдеще може да се появи разработка, вдъхновена от \"бръмбара\", както се случи с I.D. Buzz, напомнящ за прочутия микробус от хипи епохата. Навремето \"Бръмбарът\" стана толкова популярен в САЩ, че заради него германците построиха първата си фабрика в Северна Америка. Сега предпочитанията на младите шофьори към SUV моделите станаха основната причина последната такава кола да слезе от конвейра в Пуебла в Мексико през юли 2019 г. Това не означава, че с \"бръмбара\" е свършено - има достатъчно спекулации, че той ще се завърне като електромобил и това може да е моделът I.D. Neo, очакван на пазара през 2020 г. Желаещите да си купят някоя от последните бройки през 2019 г. трябва да приготвят сума в рамките на 26-30 хиляди долара.", "date": "2018.09.13", "title": "\"Фолксваген\" обяви края на легендарния \"бръмбар\""}
{"url": "https://www.dnevnik.bg/sport/2018/09/13/3310843_plamen_konstantinov_nadiavame_se_da_stignem_do/", "text": "Волейболистите не трябва да преживяват дълго загубите, а да започнат да мислят за следващите мачове. Така реагира националният селекционер Пламен Константинов след  първата загуба на тима от Иран с 1:3 във втория двубой от турнира . Специалистът заяви, че по-спокойната игра на Иран е повлияла за крайния резултат. \"Трябва да отдадем заслуженото и на Иран. Изиграха един много стабилен мач, много равен мач, с по-малко грешки от нас. Ние бяхме по-нервни от началото, а те играха по-спокойно, което се отрази най-вече и на сервиса ни. Мисля, че това е основното, което не ни се получи. Те пък имаха стабилно посрещане и от там дойде разликата\", каза селекционерът. Константинов  отдаде голям принос за победатана Иран и на разпределителя на съперника Маруф. \"Той е голям разпределител и уверено водеше мача\". \"Опитът също изигра важна роля. Особено срещу такива по-млади момчета, които ние имаме. Не можеш да си позволиш дълго да преживяваш една или две грешки. Продължаваш към следващия мач\", каза още треньорът. \"Предстоят ни нови мачове. Силно се надявам да постигнем две победи срещу Пуерто Рико и Куба, за да влезем по-уверени в срещата с Полша. Там ще търсим поправителен\", завърши селекционерът.", "date": "2018.09.13", "title": "Пламен Константинов: Надяваме се да стигнем до поправителен срещу Полша"}
