{"url": "http://www.dnevnik.bg/sviat/2017/09/05/3036786_putin_naredi_da_se_otpravi_sudeben_isk_sreshtu_sasht/", "text": "Президентът на Русия Владимир Путин е наредил на министерството на външните работи да отправи съдебен иск срещу администрацията във Вашингтон във връзка с имотите, които властите наредиха да бъдат опразнени от руски дипломати и собствеността им бе поета от САЩ, съобщи говорителят Дмитрий Песков. Песков не посочи пред кой съд смята Русия да търси правата си. Това става броени часове след пресконференция на руския държавен глава в Китай, на която той заплаши с подобен ход, както и с намерението си да изгони от Русия още 155 американски дипломатически служители. \"Да видим колко ефективно работи прехвалената американска правораздавателна система\", каза той. Но адвокат от кантората Double Bridge Law предупреди пред московския в.\"Ведомости\", че имущественият иск може да се сблъска с проблеми и изобщо да не бъде допуснат до разглеждане. Според Сергей Усоскин искът би могло да бъде отправен пред международен или американски съд. Първият вариант е възможен само при наличие на изрично споразумение между двете страни по този въпрос, а такова няма. \"Подобна е практиката, когато американските съдилища разглеждат искове на други държави, но дори д абъде допуснат такъв от страна на Русия, то за Кревъл има опасност в процеса да се даде върховенство на националното над международното право. А в крайна сметка може да се окаже, че всички действия на администрацията на Доналд Тръмп са напълно законни според американското право. Друг проблем е, че имущественият спор може да бъде преценен като политически и съдията да откаже да му даде ход. Трети капан за Русия е повдигането на насрещни искове от САЩ по повод забраната да се използват дипломатически обекти в Москва.", "date": "2017.09.05", "title": "Путин нареди да се отправи съдебен иск срещу САЩ"}
{"url": "http://www.dnevnik.bg/sviat/2017/09/05/3036623_shveciia_e_reshena_da_deportira_afganistanska/", "text": "Швеция е на път да депортира афганистанска столетница, след като молбата на 106-годишната жена за убежище е била отхвърлена, предаде \"Асошиейтед прес\". Бибихал Узбеки е с висока степен на инвалидност и едва говори. Столетницата, носена от своя син и внук, издържала рискованото пътуване до Швеция, прекосявайки планини, пустини и гори. Нейната \"одисея\" влезе във водещите новини през 2015 г., в разгара на притока на мигранти и бежанци в Европа от Сирия, Ирак, Афганистан и други страни. Две години по-късно Бибихал живее с 11 членове на своето семейство в Хува, малко село в Централна Швеция.  Официалното известие, че молбата за убежище на столетницата е отхвърлена, пристигнало по време на Рамазана. Семейството не й казало лошата новина, но тя станала подозрителна заради лошото настроение на своите внучки и накрая роднините й разкрили истината. Оттогава здравето на Бибихал се влошило. Семейството обжалвало отхвърлянето на молбата й за убежище. Шведската миграционна агенция потвърдиха пред АП, че са взели решение за експулсиране на столетницата. \"Високата възраст сама по себе си не е основание за даване на убежище\", коментира институцията в изявление. В Швеция кандидатите за убежище, чиито молби са били отхвърлени, имат право на до три обжалвания - процедура, която може да отнеме дълго време.  Много европейски държави не дават убежище на афганистанци от райони на страната, смятани за безопасни. Молбата на Бибихал била отхвърлена именно с такъв аргумент. Преди да поеме към Швеция, семейството на столетницата живеело осем години нелегално в Иран, след като напуснало Афганистан заради войната и несигурността.", "date": "2017.09.05", "title": "Швеция е решена да депортира афганистанска столетница"}
{"url": "http://www.dnevnik.bg/sport/2017/09/05/3036800_frum_napravi_goliama_krachka_kum_krainata_pobeda_vuv/", "text": "Лидерът в колоездачната  Обиколка на Испания  Крис Фрум направи нова крачка към крайната победа в състезанието. Той спечели 40-километрото бягане по часовник от пистата в Навара до Логроньо с време от 47 минути. Въпреки успеха обаче конкурентите му остават по-близо от очакваното. Противно на предварителните прогнози британецът не размаза конкуренцията с огромна разлика, но постигнатото му позволи да увеличи аванса си в генералното класиране. Най-близко до Фрум завърши Вилко Келдерман от  \"Сънуеб\" , който изостана на 29 секунди, а Винченцо Нибали беше с 57 секунди по-слабо време. Акулата от Месина вече е на 1.58 минути зад  Фрум  в генералното класиране, а Келдерман е на 2.40. Силно каране направи Алберто Контадор, който финишира пети в етапа на 59 секунди зад победителя. Представянето на Ел Пистолеро го изкачи до петото място в генералното класиране, на малко над 2 минути от подиума. Фрум караше предпазливо в началото на етапа, където трасето беше технично и изпъстрено с много завои по пистата около Навара. На първата контрола той губеше 23 секунди от Келдерман, но в оставащата част от дистанцията, която изискваше силни крака направи почти минута на холандеца. Това е втори етапен успех за британеца в тазгодишното състезание след победата в деветия етап. Утре предстои 17-ият етап – първото планинско изпитание за колоездачите в третата решителна седмица. Колоната ще измине 180 км между Виядиего и Лос Мачукос. С близо 3000 метра обща денивелация и три височини, етапът ще предложи нови размествания в класирането. Първата височина е 8.3 км дълга със среден наклон от 5.7% и втора категория. В заключителните 30 километра е сериозното изпитание, започващо с 10 километровата височина Пуерто де Алисас, която е от първа категория и със среден наклон от 6%. Финалът е на бруталното изкачване Мачукос, което е от Висша категория. Височината е дълга 7.2 км със среден наклон от 8.7%, но в началото има рампи от 25-26%.", "date": "2017.09.05", "title": "Фрум направи голяма крачка към крайната победа във \"Вуелта\""}
{"url": "http://www.dnevnik.bg/citat_na_deniia/2017/09/05/3036791_citat_na_denia_trump_ne_mi_e_bulka_che_da_me/", "text": "Така руският президент Владимир Путин отвърна на репортерски въпрос дали е разочарован от американския си колега Доналд Тръмп. \"В дейността си Тръмп се ръководи от националните интереси на своята страна, а аз - на моята. Много разчитам да ни се удаде, както е казвал и президентът на САЩ, да намираме някакви компромиси при решаването на двустранните и международните проблеми, за да се решават те в интересите както на американския, така и на руския народ, и в интересите на много други страни, имайки предвид голямата ни отговорност за международната сигурност\", каза Путин в края на визитата си в Китай. Путин отбеляза, че смята за некоректно да обсъжда развитието на вътрешнополитическата ситуация в САЩ. \"Това не е наша работа, това си е работа на Съединените щати\", каза той, цитиран от ТАСС.", "date": "2017.09.05", "title": "Цитат на деня: Тръмп не ми е булка, че да ме разочарова"}
{"url": "http://www.dnevnik.bg/photos/2017/09/05/3036704_fotogaleriia_britanec_suzdade_malkata_velikobritaniia/", "text": "Гари Блекбърн, 53-годишен дърводелец от Великобритания, от 32 години живее в градчето Крецхаус в Германия. Той е превърнал дома си в изложба на британски сувенири.", "date": "2017.09.05", "title": "Фотогалерия: Британец създаде \"Малката Великобритания\" в Германия"}
{"url": "http://www.dnevnik.bg/zelen/2017/09/05/3036606_na_taini_mesta_v_sofiia_se_izmervat_vrednite_emisii_ot/", "text": "На четири места в София са разположени мобилни станции, които измерват нивата на фини прахови частици въглеводороди, въглероден окис и азотен оксид, които отделят автомобилите. Замерванията са започнали вчера (4 септември) и ще продължат до 15 септември, съобщи Столичната община, която е инициатор на акцията. От общината казаха пред \"Дневник\", че местата, на които са разположени измервателните станции са тайна, за да не се пречи на нормалното движение на автомобилите и резултатите да са реални. Измерванията се извършват от испанската лаборатория RSLab съвместно с \"Пътна полиция\" и екип на общината. Измерването на вредните емисии се прави, без автомобилите да бъдат спирани. Вместо това устройства на системата излъчват инфрачервени и ултравиолетови лъчи в определен обсег и така отчитат нивата на фини прахови частици, въглеводороди, въглероден окис и азотен оксид,  които са основните замърсители на въздуха . Уредите заснемат регистрационните номера на колите и отчитат техните марки, вид двигатели и година на производство. Технологията може да измерва емисиите от 100 автомобила на час. След приключването на измерванията собствениците, чиито автомобили отделят замърсители над нормата, ще получат уведомления. Глоби няма да бъдат налагани. От Столичната община казаха още, че ще се търси подкрепа от КАТ, така че информацията за замърсяващите превозни средства да се изпраща до пунктовете за годишни технически прегледи, където да се обръща повече внимание на конкретните автомобили. Испанската лаборатория е в столицата по покана на екипа на \"Зелена София\" , който подготвя кандидатурата на града за зелена столица на Европа. Австрийската компания \"Капш\", която се занимава с телекомуникационни системи и технологии, също е партньор на проекта. От 2006 г. компанията има представителство в България. През февруари Пътна полиция към Столичната дирекция на вътрешните работи и Изпълнителна агенция \"Автомобилна администрация проведоха  съвместна акция за измерване отделяните от автомобилите вредни емисии . Проверките бяха част от кампанията  програмата на Столичната община  за справяне с висооко замърсяване на въздуха в града.", "date": "2017.09.05", "title": "На тайни места в София се измерват вредните емисии от автомобилите"}
{"url": "http://www.dnevnik.bg/bulgaria/2017/09/05/3036807_nov_pojar_e_imalo_v_edin_ot_izgorelite_tjutjunevi/", "text": "Нов пожар е горял в един от  изпепелените миналия август тютюневи складове  в Пловдив, предаде Би Ти Ви. Сигналът за пожара е подаден призори, като пристигналите огнеборци бързо са го загасили. От пловдивската полиция са потвърдили за инцидента, но не са уточнили коя точно сграда от ансамбъла паметници на културата е горяла. Тепърва ще се установява дали пожарът е случаен или умишлен. За пожара в тютюневите складове, при който миналата година бе унищожена и една от най-красивите сгради от архитектурния комплекс - складът \"Кудоглу\",  е обвинен клошар , който обитавал мястото.", "date": "2017.09.05", "title": "Нов пожар е имало в един от изгорелите тютюневи складове в Пловдив"}
{"url": "http://www.dnevnik.bg/regioni/2017/09/05/3036809_sudut_okonchatelno_ostavi_v_aresta_pastira_obvinen_za/", "text": "Благоевградският съд остави окончателно в ареста пастира, обвинен за подпалването на  големия пожар в Кресненското дефиле . Съдът се мотивира, че има опасност  Костадин Митев  да се укрие и изтъкна като мотив за постоянния арест големите щети, нанесени от пожара. Пред магистратите мъжът отново заяви, че е невинен. Близките му твърдят, че той е набеден за пожара, а сестра му Мария Алюминова предположи пред Би Ти Ви, че той е бил бит и затова първоначално е направил самопризнания. Междувременно община Кресна започна дарителска кампания за възстановяване на района след пожара, който унищожи  10 къщи и хиляди декари гора . Необходими са между 30 и 40 хил. лева. Събират се и вещи от първа необходимост за пострадалите, а желаещите могат да помогнат и с труд. На телефони 0893 015892, 0893 015893 и 0893 015894 граждани и институции могат да получат конкретна информация за нуждите на пострадалите и за нанесените щети. Открита е и банкова сметка в подкрепа на пострадалите.", "date": "2017.09.05", "title": "Съдът окончателно остави в ареста пастира, обвинен за пожара в Кресна"}
{"url": "http://www.dnevnik.bg/biznes/2017/09/05/3036810_sobstvenikut_na_angry_birds_izliza_na_fondovata_borsa/", "text": "Финландската софтуерна компания Ровио (Rovio), създател на популярната игра \"Енгри бърдс\" (Angry Birds), обяви, че планира да пусне акции на фондовата борса в Хелзинки след успеха на едноименния комедиен филм и продуктите си, съобщава БТА. Мажоритарният собственик - холандският холдинг \"Трема интернешънъл\" (Trema International), и другите акционери ще пласират част от книжата си чрез първично публично предлагане. Освен това Ровио възнамерява да продаде нови акции за 30 млн. евро на частни и институционални инвеститори. След цялостен спад на продажбите и орязване на около 16% от персонала през 2014 г., компанията ускори диверсификацията си, припомня АФП. През 2016 г. обаче излезе филмът \"Енгри бърдс\", който пожъна огромен успех и с 350 млн. долара приходи подпомогна финансовите резултати на Ровио. Приходите на компанията \"Ровио ентъртейнмънт\" (Rovio Entertainment) скочиха с 94% през първата половина на 2017 г. до 152.6 млн. евро при чиста печалба от 13.3 млн. евро. Ровио управлява и тематични паркове \"Енгри бърдс\" в няколко страни, сред които Финландия, Китай и Испания.", "date": "2017.09.05", "title": "Собственикът на Angry birds излиза на фондовата борса"}
{"url": "http://www.dnevnik.bg/sport/2017/09/05/3036814_fenove_na_botev_svaliha_doverieto_si_kum_rukovodstvoto/", "text": "Привържениците на \"Ботев\" от Клуба на привържениците на \"Ботев\" Пловдив (КПБП) и фракцията \"Бултрас\" обявиха, че свалят доверието си към ръководството на клуба. В основата им е проблемът около стадион \"Христо Ботев\". Според запалянковците клубът не е направил достатъчно, за да се намери решение. \"Изминаха повече от три години, откакто любимият ни клуб и верните му привърженици са далеч от дома си. Три години, изпълнени с очаквания, дати, инвеститори, обещания, срещи, разяснения, цесии и какво ли още не. Липсваха единствено реалните действия и резултати\", започват привържениците в обръщението си. Те посочват, че са търсили разговори с хората, поели ангажимент за завръщането на стадион \"Христо Ботев\", но не са получили отговор. Затова обявяват, че търпението им е свършило. \"Разбрахме, че има начини. Разбрахме, че има неизползвани възможности, разбрахме, че няма достатъчно хора в тези ръководства, подготвени и всеотдайни за постигане на основната и единствена цел - завръщането ни на стадион \"Христо Ботев\", допълват феновете. Те уточняват, че оказват пълна подкрепа към треньорското ръководство и футболистите от отбора. По времето на предишния собственик Цветан Василев започна изграждане на стадион \"Христо Ботев\", но след фалита на КТБ работата спря. От тогава \"канарчетата\" играят в Коматево мачовете си от Първа лига и в Бургас тези от евротурнирите.", "date": "2017.09.05", "title": "Фенове на \"Ботев\" свалиха доверието си към ръководството заради проблема със стадиона"}
{"url": "http://www.dnevnik.bg/tehnologii/2017/09/05/3036813_lenovo_shte_plati_35_mln_dolara_po_izvunsudebno/", "text": "Водещият производител на лаптопи \"Леново\" (Lenovo Inc) ще плати 3.5 млн. долара и ще промени начина на продажба на компютрите си като част от извънсъдебно споразумение, постигнато с федералните власти и 32 американски щата, включително Ню Джърси, предаде БТА. Споразумението, оповестено днес, урежда въпроса около твърденията, че компанията с централа в Северна Каролина е продавала устройства с предварително инсталиран софтуер, излагащ на риск лична информация на ползвателите. Данните са били уязвими на хакерски атаки. Софтуерът Вижуъл Дискавъри (VisualDicovery) е бил качен на стотици хиляди лаптопи, за да поддържа \"изскачащи\" реклами. Според споразумението \"Леново\" ще получи съгласието на потребителите да използва софтуера и ще осигури разумен начин клиентите да се откажат, да им бъде деактивирано или изцяло премахнато програмното осигуряване.", "date": "2017.09.05", "title": "\"Леново\" ще плати 3.5 млн. долара по извънсъдебно споразумение за рисков софтуер"}
{"url": "http://www.dnevnik.bg/sport/2017/09/05/3036817_mladejkite_nacionali_se_provaliha_sreshtu_ljuksemburg/", "text": "Младежкият национален отбор по футбол започна с тежка загуба пътя си в квалификациите за Евро 2019 в Италия и Сан Марино. Българите отстъпиха с 0:1 от Люксембург в Стара Загора. Единствения гол отбеляза Лори Тинели в 90-ата минута. Воденият от Антони Здравков състав владееше повече топката и отправи повече удари. Това се оказа недостатъчно, за да бъде поставено успешно начало в квалификациите. Другите съперници в групата са Казахстан, Словения, Франция и Черна гора. Победителят в групата се класира директно, а вторият ще получи нова възможност да продължи към финалите. Първата добра възможност за гол се откри пред Александър Георгиев в 20-ата минута. Той стреля с глава, но вратарят на гостите спаси. Пет минути по-късно Флориан Бонер се оказа сам срещу Християн Василев, но с една ръка стражът изби. До края на първото полувреме и двата отбора опитаха да застрашат съперника при статични положения, но без успех. След почивката България пое инициативата. Резервата Янис Карабельов, Серкан Юсеин и Георгиев пропуснаха, като най-добра беше възможността пред Георгиев. В последните секунди резервата Тинели донесе успеха на Люксембург. Той стреля от дъгата пред наказателно поле, топката се отклони в крак на български играч и влезе до дясната греда. В оставащото време при контраатака гостите можеха да вкарат и втори гол, но не се възползваха.", "date": "2017.09.05", "title": "Младежките национали се провалиха срещу Люксембург на старта на евроквалификациите"}
{"url": "http://www.dnevnik.bg/bulgaria/2017/09/05/3036830_cvetan_vasilev_obiavi_che_prokuraturata_go_e_iznudvala/", "text": "Собственикът на фалиралата Корпоративна търговска банка (КТБ) Цветан Василев обвини българската прокуратура, че го е рекетирала за 15 млн. евро, за да няма проблеми с правосъдието. Банкерът разказа това във  втората част на интервю, дадено заедно със съпругата му Антоанета Василева , за предаването на Люба Кулезич \"Честно казано\" по Би Ай Ти. Той заяви, че 1 млн. евро са му били поискани още през 2014 г. преди поставянето на банката под особен надзор, за да не бъдат повдигани обвинения срещу съпругата му и дъщеря му. В средата на август дъщеря му  Радосвета Василева бе обвинена в пране на пари  в особено големи размери. Банкерът не спомена имена, като посочи, че ще ги обяви в следващо интервю. Василев и съпругата му разказаха, че откакто са в Белград представители на държавното обвинение им пращали послания, за да им внушат да избягат към южни страни, например ЮАР. \"Имаше обаче една друга насока – пак клан на прокуратурата, която работеше само на финансова основа. Там имахме предложения: Дайте едни 15 млн. евро и няма да имате проблеми. Това още от юни месец. Още от юни 2014 г.\", заяви Василев и продължи, \"Още тогава, около 20 юни, за първи път дойде изнудване за пари чрез българската прокуратурта, за да не бъдат обвинени съпругата ми и дъщеря ми. Забележете, тогава те нямат никакви доказателства, тогава се атакува банката, банката дори още не е поставена под особен надзор, не се знае дали ще бъде спасявана, или не, но те пратиха послания, че за да не бъдат обвинени г-жа Василева и Радосвета, те искат пари. На въпрос на водещата колко пари са им поискани тогава, той каза: \"Тогава поискаха 1 млн. евро за това да не бъдат обвинявани Антоанета и Радосвета.\" \"Фактор от ГЕРБ не ни е посещавал, но са ни пращали послания фактори от ГЕРБ, както разбира се и Борисов\", добави Василев. Той разказа за свои срещи със Сергей Станишев и съпругата му, замеси името на президента 2012-2017 г. Росен Плевнелиев, който според него бил наясно, че се готви удар срещу банката. Цветан Василев още веднъж повтори тезата си, че банката е била фалирана с участието на прокуратурата и службите и с бездействието на правителството и БНБ.", "date": "2017.09.05", "title": "Цветан Василев обяви, че прокуратурата го е изнудвала за 15 млн. евро"}
{"url": "http://www.dnevnik.bg/sviat/2017/09/05/3036819_london_obmislia_vednaga_sled_brekzit_da_spre/", "text": "Правителството на Великобритания иска да прекрати свободното движение на граждани от ЕС веднага след като влезе в сила Брекзит в края на март 2019г. Освен това Лондон планира въвеждане на мерки, с които бързо да намалее броят на неквалифицираните мигранти от ЕС, включително чрез кратък срок на разрешителни за престой при заварено положение и процедури, затрудняващи изтеглянето на членове на семейството. Това са част от плановете, съдържащи се в  секретен проект на документ  от над 80 страници на вътрешното министерство, публикуван във вторник от в.\"Гардиън\". Идеите в текста със сигурност ще зарадват привържениците на решителни мерки при раздялата с ЕС, но не отговарят на притесненията, изразявани от бизнеса, че след това трудно ще намира както квалифицирани, така и ниско квалифицирани работници, от които ще се нуждае в новата ситуация. Документът още не е одобрен от тесния кръг министри около премиера Тереза Мей, след което подлежи на преговори с ЕС, но показва начина на мислене в правителството. Тя и преди е казвала, че свободното движение трябва да спре, когато страната напусне съюза, но досега не е посочвала с какво мисли да замести сегашната миграционна система. \n     \"Казано съвсем ясно, това означава, че за да бъде смятана полезна за цялата страна, имиграцията трябва да носи полза не само на самите имигранти, но и вече живеещите във Великобритания да са по-добре\", се казва в текста с дата от миналия месец. - на гражданите от ЕС, работещи във Великобритания с ниска квалификация, ще бъде позволено да останат не повече от още 2 години; - за високо квалифицираните европейци срокът ще е по-дълъг - 3 до 5 години; - на фази да се въведе нова миграционна система, слагаща край на правото за заселване във Великобритания на повечето мигранти от ЕС; - ограничаване на възможностите за събиране на роднини, което може да доведе до фактическото разделяне на хиляди разделени семейства; \"в момента на практика няма никакви ограничения за това докъде може да се простира роднинската връзка за граждани от ЕС, поради което предлагаме разрешението да остане само за съпруг/съпруга и децата плюс партньор от устойчива връзка\"; - европеец, който иска да изтегли семеен партньор от държава извън ЕС, ще трябва да печели минимум 18 600 паунда годишно; това са ограничения, които вече действат за британци и след Брекзит ще се разпространят и над граждани от ЕС; - прекратяване върховенството на Съда на Европейския съюз по семейни въпроси; - задължително показване на задграничен паспорт (а не само на национална лична карта) на желаещите от ЕС да влязат във Великобритания; предполага се, че този престой ще трае 3-6 месеца; - европейците, желаещи да останат за повече от няколко месеца ще трябва да се снабдят с биометрично разрешително, т.е. ще дават пръстови отпечатъци във Великобритания; - разрешение за постоянно пребиваване няма да се издава на европейци, идващи да търсят работа; - за мигранти, които се самоиздържат, ще бъде въведен специфичен \"праг на доходите\"; През август нетната имиграция във Великобритания достигна най-ниското равнище от 3 години насам, като най-големият отлив е от европейски граждани - както защото напускат, така и защото по-малко пристигат. Но въпреки това 246 000 души за последните 12 месеца са много повече от плановете на правителството за \"десетки хиляди мигранти\", които Тереза Мей иска да има на границите, за да управлява Лондон имиграцията.", "date": "2017.09.05", "title": "Лондон обмисля веднага след Брекзит да спре свободното движение на граждани на ЕС"}
{"url": "http://www.dnevnik.bg/sport/2017/09/05/3036818_prodadenite_futbolisti_sa_bili_nadceneni_s_30_po_vreme/", "text": "Футболистите, които са били продадени по време на летния трансферен прозорец, са надценени средно с 30%, показва анализ на Международния център за спортни изследвания (CIES Football Observatory). От организацията основават изчисленията си на прогнозни цени на всеки играч, направени чрез алгоритъм. Според данните най-надценен е Килиан Мбапе. Френският национал  премина от шампиона \"Монако\" в ПСЖ , като засега е с договор за отдаване под наем за една година. Очаква се продажбата му да стане факт следващото лято за 180 млн. евро, което е почти два пъти над изчислената пазарна цена. Втори в класацията е Усман Дембеле, преминал от \"Борусия\" (Дортмунд) в \"Барселона\". От CIES са посочили като стойност на сделката 147 млн. евро. В тройката попада друг играч, продаден от \"Монако\" - Бенжамен Менди, подписал с \"Манчестър сити\" за 57.5 млн. евро. В челната десетка в класацията за най-голяма разлика между пазарна и платена цена има и един случай на футболист, привлечен много под прогнозната стойност. Това е Мохамед Салах, за когото \"Ливърпул\" даде 50 млн. евро на \"Рома\" или с 19.4 милиона по-малко от очакваното. Анализът посочва, че петте големи първенства в Европа - в Англия, Италия, Испания, Германия и Франция, са направили трансфери за рекордните 5.9 млрд. евро. Това е с цели 41% повече от миналата година. Убедителен първенец очаквано е Висшата лига с похарчени 1.550 млрд. евро през лятото. След това се нареждат Серия А и Лига 1. Бундеслигата отчита свой рекорд с 612 млн. евро, а Примера дивисион се нарежда на пето място с 610 милиона. Общо за календарната година Испания е преди Германия, но с минимална разлика. Това лято  бяха поставени куп рекорди , най-впечатляващият от които е свързан с трансфера на Неймар в ПСЖ. Парижани платиха 222 млн. евро на \"Барселона\". \"Манчестър сити\" стана клубът, дал най-много за трансфери в рамките на един трансферен прозорец. \"Гражданите\" инвестираха над 230 млн. евро в нови играчи. Бумът в трансферите повдигна въпроса за въвеждането на евентуални промени. Плащането на сумата в клаузата за откупуването на Неймар доведе до критики срещу сегашната система, като профсъюзът на футболистите предупреди, че така се нарушава балансът между клубовете. УЕФА започна разследване срещу ПСЖ за евентуално погазване на финансовия феърплей, но  отрече да се води такова срещу \"Манчестър сити\" . Президентът на УЕФА  Александър Чеферин каза , че основната задача на организацията е да намери решение на проблема с увеличаващата се пропаст между богатите и всички останали клубове.", "date": "2017.09.05", "title": "Продадените футболисти са били надценени с 30% по време на трансферния прозорец"}
{"url": "http://www.dnevnik.bg/politika/2017/09/05/3035899_sus_i_bez_razsledvane_-_po_kakvo_se_razlichavat/", "text": "След поредица от обсъждания и двата проекта бяха разкритикувани от представители на съдебната власт и неправителствения сектор, като особено остри бяха критиките на проекта на ГЕРБ. До степен, че трябва да се пренапише изцяло. По какво все пак си приличат и се различават двата проектозакона. \"Дневник\" представя някои общи и различни моменти в тях, без да претендира за изчерпателност.  Разликите По-съществено значение имат разликите между тях, които се изразяват най-общо в това, че БСП вижда антикорупционния орган като разследващ, а според ГЕРБ той трябва да налага само административни санкции. Освен това според ГЕРБ шефът на структурата, наречена комисия, трябва да се назначава от Народното събрание, а според левицата, която назовава новия орган специализирана агенция \"Антикорупция\", трябва да се назначава от президента, като равноотдалечен от партиите и от трите власти. Третата съществена разлика е, че ГЕРБ вижда новият антикорупционен орган като стъпил основно върху дейността на сегашната Комисия за отнемане на незаконно придобито имущество (КОНПИ), която не е включена в антикорупционния орган според проекта на БСП. ГЕРБ е нарекъл органа Комисия за противодействие на корупцията и отнемане на незаконно придобитото имущество. БСП - специализирана агенция \"Антикорупция\". В проекта на ГЕРБ е заложена възможността за оперативно-издирвателна дейност, т.е. ако я сравним с работата по разкриване на престъпления, това е предварителната полицейска работа, преди да се е намесил прокурор и да е започнало разследване. При \"извършена или предстояща\" корупция или заплаха за такава комисията ще извършва оперативно-издирвателна дейност \"чрез специфични способи и средства, чрез специални разузнавателни средства, както и посредством граждани, приели доброволно сътрудничество с органите на комисията при изпълнение на функциите им\", се казва в проекта на правосъдното министерство. Проверката за установяване на несъответствие в имуществото пък ще обхваща период от 10 години назад. Антикорупционният орган може да иска разкриване на банкова, застрахователна и търговска тайна, както и друга информация за проверявания. Ако по време на проверката комисията намери данни за престъпления, тя ще изпраща информацията на прокуратурата. За установени други нарушения ще бъдат налагани имуществени санкции. В проекта на БСП е предвидена друга функция на новия орган. Агенцията \"Антикорупция\" извършва - е записано в проекта на левицата. Дейността по разследване се осъществява от разследващи агенти при условията и по реда на Наказателно-процесуалния кодекс /НПК/.  Разследващите агенти се определят със заповед на председателя на агенцията. На тях не могат да се възлагат други дейности извън дейността по разследване на престъпления. В този проект също е заложена идеята да се ползват доброволните сътрудници за подпомагане на дейността ѝ. При осъществяване на оперативно-издирвателната дейност и разследването органите на агенцията ще имат правомощия по Закона за Държавна агенция \"Национална сигурност\". Разследването ще се наблюдава от прокурор, обясни лидерът на БСП Корнелия Нинова при общественото обсъждане на проекта. В него обаче не се предвиждат каквито и да е промени в структурата и дейността на държавното обвинение. Проектът на левицата не предвижда налагане на глоби. Създаване на нов единен независим орган, който да обединява функциите на съществуващи публични органи и звена с основната роля да извършва реални проверки на декларациите за имущество и интереси, да осъществява производства за установяване на конфликт на интереси и да извършва отнемането на незаконно придобито имущество, е записано в законопроекта на ГЕРБ. Бъдещата комисия ще стъпи на базата на сега действащата Комисия за отнемане на незаконно придобито имущество, като към нея се вливат Комисията за предотвратяване и установяване на конфликт на интереси и на Центъра за превенция и противодействие на корупцията и организираната престъпност към Министерския съвет (БОРКОР), съответното звено от Сметната палата. Според Цачева в република с парламентарно управление председателят на този единен орган следва да се избира от Народното събрание и останалите му членове. В проекта на левицата се предвижда с корупцията да се заеме ресорната специализирана антикорупционна дирекция в ДАНС, която да бъде извадена от агенцията. Не се предвижда да бъде включена КОНПИ.", "date": "2017.09.05", "title": "Със и без разследване - по какво се различават антикорупционните закони на ГЕРБ и БСП"}
{"url": "http://www.dnevnik.bg/sport/2017/09/05/3036190_s_duh_na_investicii_zvezdite_ot_nba_vlagat_milioni_v/", "text": "Забравете за частни самолети, огромни яхти или екзотични острови... Част от звездите от  Националната баскетболна асоциация (НБА)  вече не харчат парите си за скъпи играчки, а инвестират. Ако доскоро елитните спортисти предпочитаха да влагат изкараното в недвижими имоти, сега те се превръщат в бизнесмени. Последният, който реши да се насочи към бизнеса, е Кевин Дюрант. Крилото на \"Голдън стейт уориърс\" имаше основна заслуга за титлата на \"воините\" през миналия сезон и беше избран за Най-полезен играч на финалите. Дюрант вече е акционер в компанията Rubrik, която предлага облачни услуги за съхраняване на данни. \"Мисля, че това е точният момент да започна бизнес и да се впусна в една съвсем различна материя. Чувствам се много мотивиран и мисля, че работя с много добър екип\", каза Дюрант пред USA Today. Сумата, която той влага в проекта, не се назовава. Той ще бъде съветник на борда за стратегически маркетингови инициативи. Дюрант ще вземе участи в конференцията за технологии VMworld в Лас Вегас. Бизнес извън спорта Кевин Дюрант далеч не е единственият баскетболист, който инвестира част от спечелените милиони в хай-тек бизнес. Напред по този показател е Андре Игуодала. Съотборникът на Дюрант в \"Голдън стейт\" с право е наричан от всички в лигата \"швейцарското ножче\", защото е сред най-универсалните играчи. Игуодала обаче е също толкова универсален и извън паркета. \"Запалих се в момента, когато подписах с \"Голдън стейт\". Мисля, че роля изигра и фактът, че сме в Калифорния, Силициевата долина е тук и се запознах с хора от този бранш. Сега докато някои си почиват преди сезона, аз имам срещи и различни бизнес конференции\", споделя Игуодала. Началото е в придобиване на бизнес за дрехи втора употреба. Баскетболистът е недоволен, че \"високи и кльощави мъже\" не могат да си намират дрехи лесно, затова се впуска в този бранш. Само след няколко месеца работа фирмата му Venture е придобита от Ebay срещу многократно по-голяма сума от инвестираната. Следва пренасочване към високите технологии, за да се стигне до големите акули в бизнеса. Гардът притежава акции в Apple, Facebook, Twitter и дори \"Тесла\". \"Преди да започнеш някакъв бизнес, винаги трябва да знаеш с какво се захващаш. Получих този съвет лично от Уорън Бъфет и гледам винаги да го спазвам\", добавя баскетболистът. Благодарение на предприемаческите си качества Игуодала и неговият партньор в бизнеса Клайн Томас в момента са сред най-търсените лектори на социалната мрежа LinkedIn. Двамата пътуват из САЩ, за да участват в различни семинари. Освен, че  \"Голдън стейт\"  е най-добрият отбор в НБА, \"воините\" могат да се похвалят и с най-много бизнесмени в състава си. Голямата звезда Стеф Къри не остава по-назад, като инвестира огромни средства в социалната мрежа Slyce, в която е съосновател. Плеймейкърът на шампионите си партнира с бившия си съотборник в колежа \"Дейвидсън\" Брайънт Бар. Платформата на Къри представлява връзка между фенове и атлети, за да могат те да общуват по-лесно. \"Освен това имаме и чат, който ще изкачи комуникацията на съвсем различно ниво\", твърди Къри. Колкото повече, толкова повече Крилото на \"Ню Йорк никс\"  Кармело Антъни  може да остане без нито една титла в кариерата си, но пък сметка на това показва, че знае как да управлява печеливш бизнес. Баскетболистът, който e десеткратен участник в Мача на звездите, основа преди няколко години основа компанията Melo7 Tech Partners. Чрез консорциума Антъни има инвестиции в общо 28 фирми, повечето от които са в различни сфери. Последната изглежда наистина внушителна – 170 млн. долара в компанията за матраци Casper. Интересното е, че дялове купуват още Кайри Ървинг, Игуодала, най-добрият сноубордист в света Шон Уайт, както и звездата от Холивуд Кевин Спейси. Крупен акционер е и Кобе Брайънт, който прекрати кариерата си. Петкратният шампион с \"Лос Анджелис лейкърс\" е вложил 100 млн. долара в различни технологични и медийни компании в Лос Анджелис. Негов партньор в това начинание и ментор по бизнес въпросите е Джеф Стибъл. Предприемачът е определян за един от гениите на Америка в капиталовите инвестиции и е чест автор в \"Ню Йорк Таймс\". Подготовка за живота след края на кариерата Огромните суми, които печелят звездите от НБА по време на кариерите си, са достатъчни да се осигурят няколко поколения напред. Заради зачестилите случаи на бързи фалити след края на кариерите обаче от Лигата взеха решението да пращат играчите на курсове. \"Играчите се обучават заедно и по този начин са готови за живота след баскетбола. Те се опознават много по-добре и доста от тях започват съвместен бизнес\", казва Дарън Хейтнър, спортен адвокат във Форт Лодърдейл, Флорида, който представлява играчи от НБА като Драймънд Грийн и Иман Шъмпърт. Някои баскетболисти се насочват към неща, които са им по-близки. Аарън Гордън от \"Орландо\" инвестира голяма сума в приложение, което помага на спортистите за физическата им подготовка. Крис Бош, който е завършил Техническия университет в Джорджия и има специалност по графичен дизайн и компютърни науки, също се насочва към новите технологии. \"Инвестициите са много специална материя, която не е за всеки. Да, тези момчета печелят много пари докато играят баскетбол, но това не е гаранция, че ще продължават да печелят когато станат и бизнесмени. Те се нуждаят от добър екип, който да им помага\", казва още Хейтнър. Сред звездите от НБА има и отрицателни примери като Антоан Уокър и Гилбърт Аринас. И двамата правят стабилни кариери, а след това инвестират по над 100 млн. долара, без да успеят да реализират печалба.", "date": "2017.09.05", "title": "С дъх на инвестиции: Звездите от НБА влагат милиони в различни бизнеси"}
{"url": "http://www.dnevnik.bg/sviat/2017/09/05/3036146_eto_kak_merkel_nokautira_opoziciiata/", "text": "Отказът от ядрената енергия \"Когато виждам колко много атомни централи се строят по света, си мисля, че ще е твърде жалко, ако ние се откажем от  атомната енергия \", заяви Ангела Меркел през 2009 г. Обаче през 2011 г., стори точно това. Под впечатлението от  атомната катастрофа във Фукушима  тя промени курса си радикално и обяви бърз и окончателен отказ от ядрената енергетика. Нещо, за което партията на Зелените се застъпваше от десетилетия. Оттогава насам Ангела Меркел е на мнение, че \"рисковете от ядрената енергия не могат да бъдат сигурно овладени\". Край на наборната военна служба - засега! Меркел посегна и на друга \"свещена крава\" -  наборната военна служба , която тя отмени през 2011 година - за ужас на консервативните кръгове в собствената ѝ партия. Много от по-младите хора в Германия тогава фаворизираха професионалната армия, което не убегна от вниманието на канцлера. Така моделът \"граждани в униформа\" засега е замразен. Семейната политика Ангела Меркел силно раздразни много от консерваторите в ХДС и с друго свое решение, с което внесе значителни корекции в семейната политика на християндемократите. Моделът \"татко носи, мама меси\" беше на практика отменен - особено след масовото откриване на детски ясли за децата под три години. По този начин Меркел реагира на новите изисквания на трудовия пазар и обществото. Левицата беше тази, която поставяше искането за осигуряване на достатъчно места в детските ясли и градини, но тяхното искане беше осъществено от консервативния канцлер. Изненадата \"брак за всички\" Темата \"брак за всички\" показва колко гъвкава е тя в политическо отношение. Предаването на ZDF \"Политбарометър\" поднесе в началото на лятото един изненадващ социологически резултат. Оказа се, че 73% от германците приветстват разрешаването на  еднополовите бракове . Дори в лагера на ХДС/ХСС одобрението за тях достигна 64 на сто. Ангела Меркел винаги е била против еднополовите бракове, но социалдемократите и свободните демократи поставиха като условие за евентуална коалиция след изборите за Бундестаг промяна в закона. Само няколко дни по-късно Ангела Меркел промени категоричното си \"не\" и обяви, че депутатите трябва да гласуват по съвест. На 30 юни  Бундестагът гласува с голямо мнозинство  възможността за \"брак за всички\". Меркел впрочем гласува \"против\", с което подчерта, че не е променила позицията си. По този начин тя превзе още една чужда тема в предизборната борба. Германия все пак е имиграционна държава Десетилетия наред понятието \"имиграционна страна\" беше премълчавано и избягвано. ХДС и ХСС бяха постигнали консенсус по въпроса, че Германия не бива да е имиграционна държава. Те се самозалъгваха, че чужденците в Германия са само временно живеещи \"гастарбайтери\". Индустрията и социолозите години наред обясняваха, че поради ниската раждаемост, Германия има спешна нужда от мигранти. Всъщност почти всеки четвърти гражданин в страната има миграционни корени. На практика Германия отдавна е миграционна страна. Сега вече и официално. Германия е втората най-предпочитана от чужденците страна, след САЩ. И в това отношение Ангела Меркел напипа пулса на времето и всъщност изпълни исканията на лявата опозиция. \"Ислямът е част от Германия\" Това твърдение не принадлежи на Ангела Меркел, но и то се радва на нейната благословия. Нейният съпартиец  Кристиан Вулф  го изрече през октомври 2010 година, когато беше федерален президент. Неговото становище беше силно оспорвано и в двете християндемократически партии. Меркел обаче застана зад него, отказвайки се от една от основните позиции на консерваторите и отклонявайки политиката силно наляво. Бежанската политика С нея беше свързана най-голямата изненада. Ангела Меркел  отвори вратите за всички бежанци  и през лятото на 2015 г. в Германия пристигнаха стотици хиляди. Първоначално много германци бяха въодушевени, а много от съпартийците на канцлера бяха озадачени от настроенията в страната. Но когато властите и многото доброволни помощници вече не можеха да се справят с бежанския поток, Ангела Меркел отново промени позицията си. И досега тя отхвърля поставянето на горна граница за прием на бежанци, но междувременно е за това да бъдат  репатрирани афганистанците , търсещи убежище в Германия. Климатът също стана нейна тема И въпросите на климата Ангела Меркел превърна в \"своя\" политическа тема. Благодарение на този факт тя си спечели признание не само у дома, но и по цял свят. Особено откакто  Доналд Тръмп  се отказа от П арижкото климатично споразумение , Ангела Меркел минава за закрилник на природата. Социолозите твърдят, че това се харесва на германците. А консервативният канцлер за пореден път си присвои една изконна тема на Зелените, с което ги обезличи и маргинализира.", "date": "2017.09.05", "title": "Ето как Меркел нокаутира опозицията"}
{"url": "http://www.dnevnik.bg/photos/2017/09/05/3036024_fotogaleriia_koi_obitava_mrejata_natura_2000/", "text": "Това е най-едрата пойна птица. Понякога по-едра и от някои грабливи птици. Размахът на крилете достига до 130 см. Характерният силен и рязък крясък се чува в планините, горите и дори по скали край морето. Съберат ли се мъжка и женска птица в двойка, остават заедно до смъртта на една от тях. Много често досажда на площадките за подхранване на лешояди, където \"краде\" от труповете на умрели животни. В защитената зона от мрежата \"Натура 2000\" попадат прочутият с вината си Мелник и с неговата Кордопулова къща и природните образования \"Мелнишки пирамиди\".", "date": "2017.09.05", "title": "Фотогалерия: Кой обитава мрежата \"Натура 2000\""}
{"url": "http://www.dnevnik.bg/sviat/2017/09/05/3036194_dnes_trump_moje_da_otmeni_zashtitata_na_imigranti/", "text": "Днес президентът на САЩ Доналд Тръмп се очаква да отмени едно от най-големите постижения на предшественика си Барак Обама – програма, която дава право на работа и висше образование на имигранти, доведени в Америка като деца. Очаква се Тръмп да даде на Конгреса половин година, за да предложи алтернатива на програмата \"Отложено действие за пристигналите в детството\" (DACA). Тази стъпка се смята за компромис на фона на силната подкрепа за тази схема сред републиканците. Източници на \"Ройтерс\" и Би Би Си обаче предупреждават, че не е изключено държавният глава да промени намерението си в последния момент. Програмата \"Отложено действие за пристигналите в детството\" (DACA) бе създадена от Обама през 2012 г. и обхваща около 800 000 души – малка част от общо осемте милиона нелегални имигранти. Кого иска да прогони Тръмп От DACA могат да се възползват хора на възраст до 30 години, чиито родители са ги довели в САЩ като деца. Условията за това – да са влезли в Америка преди да навършат 16 г., да не са били осъждани в нито едно сериозно престъпление или в не повече от три дребни; да са завършили гимназия. След като преминат проверка на Федералното бюро за разследване (ФБР), те имат право да работят законно, а правителството отлага действия по миграционния им статут за срок от две години, след което те имат право да подадат молба отново. Тази програма не позволява на участниците да получат гражданство, нито им дава право на социални помощи или на финансово съдействие за постъпване в университет. Целта на Обама бе да защити от депортация млади хора с добро поведение, които са израснали в Америка и на практика не познават държавата, от която произхождат. Законът Наричани  накратко \"мечтатели \", по името на обвързания с програмата закон, чиято абревиатура DREAM означава именно \"мечта\", те живеят предимно в Калифорния, Тексас, Ню Йорк и Флорида. Актът за развитие, облекчаване и образование за непълнолетните чужденци (DREAM) бе предложен още през 2001 г. от двама сенатори – демократа Дък Дърбин и републиканеца Орин Хач, но така и не бе одобрен от Конгреса. Идеята на закона бе чрез постепенни стъпки да позволи на тези хора право на жителство, а по-късно – и на постоянно пребиваване, в замяна на обучение в колеж, университет или служба в армията. Обама направи решителна стъпка към осъществяването на това, като въведе програмата DACA. Неизвестност По време на кандидатпрезидентската си кампания Тръмп превърна отмяната ѝ в едно от  ключовите си обещания , но оттогава определя тази стъпка като \"труден въпрос\", а в петък каза, че \"обича \"мечтателите\". Очаква се базата на Тръмп да не е доволна от решението на президента да даде възможност за алтернативно законодателство. Според \"Политико\" Тръмп информирал председателя на Камарата на представителите  Пол Райън  за решението си още в неделя, два дни след като Райън призовал държавния глава да не отменя програмата, защото подобна стъпка ще направи бъдещето на много младежи неясно. \"Това са деца, които не познават друга държава, които са доведени тук от родителите си и нямат друг дом\", каза той. Освен в Конгреса идеята за спиране на DACA срещна съпротива и от бизнеса. Миналата седмица шефовете на \"Майкрософт\" и \"Фейсбук\" Сатя Надела и  Марк Зукърбърг  изпратиха до президента писмо с данни за приноса на \"Мечтателите\" към икономиката. Изпълнителният директор на \"Епъл\" Тим Кук написа в \"Туитър\", че 250 от колегите му в компанията спадат към същата група. Финансовият министър Стивън Мнучин обаче отхвърли притесненията, че подобна стъпка би имала неприятни последици за бизнеса, и каза за \"Фокс нюз\", че не се притеснява за икономическото въздействие. \"Законите ни не трябва да наказват хората за действията на родителите им. Единственото престъпление, в което са участвали \"мечтателите\", е, че са били доведени тук от родителите си. За мнозина това се е случило преди повече от десет години, когато са били много малки. Решението не е било тяхно. Америка е единствената държава, която познават, и работят здраво, за да допринесат към обществото и икономиката ни. Да, имаме закони и трябва да ремонтираме имиграционната си система, но наказанията трябва да са пропорционални на нарушенията. Да провалим живота на тези млади хора, като ги депортираме или ги принудим да живет в страх, не е правилният път напред\", отговори  Зукърбърг  във \"Фейсбук\", след като потребител настоя, че незаконната имиграция трябва да се наказва. Тръмп и Конгреса За щастие на Тръмп, той няма нужда от помощта на Конгреса, за да изпълни това си обещание, коментира коресподентът на Би Би Си в САЩ Антъни Цуркър. Тежестта на това да защитят \"мечтателите\" ще падне върху конгресмените, които ще трябва да предприемат действие в идните шест месеца. Тази задача ще затрудни Конгреса, в който тепърва трябва да се обсъждат бюджета, мерките за възстановяване след урагана \"Харви\", вдигането на тавана на дълга и данъчната реформа. Отмяната на DACA може да разгневи много избиратели преди междинния вот за Конгреса догодина. \"Но така той задоволява базата си привърженици и си измива ръцете. Лоялистите са наградени, а партията да върви по дяволите\", отбелязва Цуркър.", "date": "2017.09.05", "title": "Днес Тръмп може да отмени защитата на имигранти, които искат да учат и работят легално"}
{"url": "http://www.dnevnik.bg/detski_dnevnik/2017/09/05/3028676_deset_statii_koito_roditelite_na_uchenici_e_dobre_da/", "text": "Дълго чакано и планирано, лятото минава бързо и докато човек се обърне, новата учебна година вече чука на вратата с всички си задължения, подготовка, тичане, писане на графици и организиране на занимания. В бясното темпо, с което започва да тече животът от средата на септември, родителите често пропускат или подценяват важни детайли от отношенията си с децата, които могат да се окажат причина за възникването на трудности и проблеми. Екипът на \"Детски Дневник\" подбра от архива десет статии за нещата, които да не забравяте, докато семейството се подготвя за първия учебен ден. Подбрали сме разнообразни текстове - за родителите на първолаците, на децата в плашещия пети клас и на гимназистите в сложна възраст. Приятно четене! 1.  Как да превърнем първия учебен ден в приятен спомен 2.  Три задължителни прегледа преди първия учебен ден 3.  Пет неща, които учителите очакват от родителите на първолаците 4.  Трудният пети клас: промените за родителите 5.  Добрият дневен режим - удобство, не наказание 6.  Пет кратки правила за справяне с мотаенето 7.  Родителският кошмар: някой тормози детето и то мълчи 8.  Тревожните родители, или можеш ли да спасиш детето от живота 9.  Трудно ли е да се говори с децата за секса и наркотиците? 10.  Пет съвета за безопасно ползване на интернет", "date": "2017.09.05", "title": "Десет статии, които родителите на ученици е добре да прочетат"}
{"url": "http://www.dnevnik.bg/sport/2017/09/05/3036279_federer_postigna_18-a_poredna_pobeda_v_turnir_ot/", "text": "Колебливото начало на US Open е зад гърба на Роджър Федерер и той продължава да повишава нивото си с течение на мачовете. Швейцарецът преодоля без особени проблеми Филип Колшрайбер 6:4, 6:2, 7:5 за 1.49 часа и се класира на четвъртфиналите. За разлика от първите си две срещи, в които трябваше да минава през максималните пет сета, този път Федерер повтори играта си от третия кръг срещу  Фелисиано Лопес  и беше безкомпромисен. За 51-и път в кариерата си Маестрото влиза сред най-добрите осем в турнир от Големия шлем, а следващият му съперник е  Хуан Мартин Дел Потро . Швейцарецът изгуби едва шест точки в петте си сервис гейма в първия сет и проби веднъж съперника си, за да поведе с 6:4. Във втората част той беше още по-стабилен, губейки само четири точки и записвайки два пробива. Колшрайбер, който преди този мач имаше 11 загуби от 11 срещи с Федерер, опита всичко в третия сет, като се държа до 5:5. В двубоя швейцарецът показа най-доброто от себе си и нито веднъж не даде точка за пробив на съперника си. \"Чувствах се много добре и мисля, че ключов фактор беше стабилният ми сервис. Виждаме, че един пробив ти носи успех в даден сет, така че за мен беше важно, че не загубих много точки\", каза Маестрото след мача. Той постигна 18-ата си поредна победа в турнирите от Големия шлем през този сезон, след като спечели титлите на Australian Open и  \"Уимбълдън\" . Освен това Федерер е на крачка от участие на седми пореден полуфинал в турнир от Шлема. Следващият съперник на Федерер е негов стар познайник. Дел Потро сложи край на серията от пет поредни титли на швецареца в Ню Йорк, побеждавайки го на финала през 2009 г. \"Радвам се, че го виждам отново в тура, той е страхотен играч. Още помня нашия епичен финал през 2009 г. и нямам търпение да играем\", добави Федерер. Дел Потро си осигури участие на четвъртфиналите след маратонски мач с Доминик Тийм. Той спаси два мачбола и превъзмогна вирус, който го мъчи в последните дни, за да победи австриеца. Дел Потро надделя с 1:6, 2:6, 6:1, 7:6 (1), 6:4 за 3.37 часа. Шампионът от 2009 г. даде всичко от себе си и за втора година поред е сред най-добрите осем: \"Не знам какво да кажа след такава битка. Бях болен в последните два дни и просто опитах да дам каквото ми беше останало\", каза аржентинецът. Тийм без никакви проблеми поведе с 2:0 след много стабилна игра и видими колебания от Дел Потро. Все пак аржентинецът се събра и спечели третата част, за да рухне отново в четвъртия сет. В него австриецът поведе с 5:2 и имаше два мачбола, водейки с 40:15. Точно тогава Дел Потро намери сили в себе си и успя да докара нещата до тайбрек, в който беше безкомпромисен – 7:1. Това пречупи световния №6 и аржентинецът спечели петия сет с 6:4.", "date": "2017.09.05", "title": "Федерер постигна 18-а поредна победа в турнир от Големия шлем за сезона"}
{"url": "http://www.dnevnik.bg/bulgaria/2017/09/05/3035918_vladislav_tomov_kandidat_za_sudebniia_suvet_ot_volia/", "text": "Владислав Томов е другият кандидат на партия \"Воля\" за член на Висшия съдебен съвет, наред с Ангелинка Николова. Двамата откликнаха през юли на поканата на гражданския сектор - по инициатива на Български институт за правни инициативи /БИПИ/ и  се явиха на изслушване със задаване на въпроси,  включително от медии. Целият професионален път на Владислав Томов, който е започнал като младши прокурор през 1998 г. в гр. Сандански, е минал в системата на прокуратурата  От 2001 г. след конкурс е в Районна прокуратура - Варна, там работи и в момента. В концепцията си Томов акцентира наред с предлагани промени в конкурсите за назначаването, също и за необходимост \"Към настоящия момент - пише Томов, разликите в основните месечни заплати на съдии, прокурори и следователи в различните нива е от порядъка на 500 лв. А получаваните добавки за ранг са малки и не се отразяват върху възнаграждението.\" Според него е несправедливо подценен трудът на редовите магистрати от първоинстанционните /районните - бел. ред./ съдилища и прокуратури, особено на онези в Пловдив, Варна и Бургас, които са също толкова натоварени колкото и софийските им колеги. Да се даде повече тежест на писмения изпит, който продължава 5 часа, и да се намали значението на устния, за който комисията отделя съвсем малко време, а оценката е с решаващо значение за крайното класиране, пледира кандидатът. Според него устният изпит трябва да се превърне в интервю само с две опции - \"издържал\" и \"неиздържал\", като отрицателната задължително се мотивира. Чрез интервюто - смята Томов, членовете на комисията можели да преценят по-добре уменията на кандидатите да вземат оперативни решения, дали познават етичния кодекс, как си представят етичното поведение и най-вече да се види мотивацията им за заемане на длъжността. Оптимизацията на районните прокуратури не бива да бъде провеждана под общ знаменател, а с отчитане на спецификата на всеки район, на особеностите в криминогенната обстановка и тенденциите в развитието на средата за сигурност, казва прокурорът. И допълва, че \"преди да се вземе ешеие за закриане на една или друга прокуратура, следва да бъде изготвен анализ на дейността й,като бъде отчетена нейната функционална обвързаност с МВР\". Владислав Томов е декларирал по една втора, а за два обекта по една шеста от два апартамента във Варна и три в Благоевград, всички са посочени като наследство. Притежава като семейна имуществена общност и два автомобила: \"Хюндай\", закупен през 2013 г. за 37 хил. лв., и \"Мазда\" - 2005 г., за 14 хил. лв. Семейството има и 4 банкови депозита общо около 150 хил. лв., всичките на името на съпругата му.", "date": "2017.09.05", "title": "Владислав Томов, кандидат за съдебния съвет от \"Воля\": Да се намали разликата в заплащането на магистратите"}
{"url": "http://www.dnevnik.bg/sport/2017/09/05/3036208_fotogaleriia_izkustvoto_da_si_futbolen_fen_v/", "text": "На мач като на мач... но в шотландски стил. Запалянковци разглеждат значки преди срещата на националния отбор срещу Малта на \"Хемпдън парк\" от квалификациите за световното в Русия. Шотландия победи с 2:0 и събра 14 точки, като продължава да преследва второто място и участие в баражите.", "date": "2017.09.05", "title": "Фотогалерия: Изкуството да си футболен фен в Шотландия"}
{"url": "http://www.dnevnik.bg/tehnologii/2017/09/05/3036292_nokia_8_razdviji_pazara_na_visokiia_klas_smartfoni/", "text": "Шведският производител на смартфони \"Ейч Ем Ди Глоубъл\" (HMD Global) пусна в продажба \"Нокиа 8\" (Nokia 8). Новото устройство се очаква да даде начало на ценова война във високия сегмент на пазара на смартелефони, отбелязва ДПА, цитирана от БТА. Смартфонът с 5.3-инчов екран струва 600 евро. Като нов водещ модел на \"Нокиа\", той ще се конкурира пряко с \"Айфон 8\" (iPhone 8) и със \"Самсунг Галакси Ес 8\" (Samsung Galaxy S8) в луксозната категория. \"Нокиа 8\" е с модерен процесор \"Снапдрагон 835\" (Snapdragon 835). Разполага с 4 гигабайта RAM памет и 64 гигабайта памет. Екранът е с QHD резолюция. Смартфонът има комбинация от цветна и монохромна камера. Оптиката е на \"Цайс\" (Zeiss). Възможно е едновременно записване и с предната, и със задната камера, а клипове могат да се гледат заедно, използвайки двустранното изображение - особено полезно за излъчване на живо. Производителят обещава и по-добър пространствен звук за 360-градусовото видео чрез технология от камерата OZO. Телефонът има три интегрирани микрофона, работещи едновременно, за да улавят съраунд звука. Смартфонът използва операционна система Android 7.1 Nougat. Всеки месец ще има осъвременяване от съображения за сигурност, както е и при по-малките модели на \"Нокиа\" - 3,5 и 6.", "date": "2017.09.05", "title": "\"Нокиа 8\" раздвижи пазара на високия клас смартфони"}
{"url": "http://www.dnevnik.bg/na_put/2017/09/05/3036113_i_brachniiat_zov_na_blagorodniia_elen_moje_da_e/", "text": "И брачният зов на благородния елен може да е туристическа атракция. За осма година поред в Беловежкия природен парк в Полша за слушането му се създава специална организация. Благородният елен е полигамно животно и сватбува през септември. Брачният му зов е неподражаем рев, който може да се чуе на стотици метри. От началото на септември до средата на октомври администрацията на парка разрешава престой на туристите на специално означени площадки, откъдето те могат да се наслаждават на звуците, издавани от мъжкарите. Те са най-гласовити обикновено на свечеряване или по изгрев слънце затова е разрешено посетителите да идват в 4 ч. сутринта и да си тръгват в 23 ч. Идеята е да се слуша, не да се гледа. Съорганизатор на проявата екологично сдружение, което използва случая да обърне внимание върху допуснатата от властите сеч в природния парк и е призив за ограничаване на лова през този период. По данни от сайта на парка в Беловежката гора живеят около 1400 екзепляра. Вижте във видеото на полския режисьор Артур Хоман в началото на текста какво би могло да е усещането по време на подобна екскурзия. ", "date": "2017.09.05", "title": "И брачният зов на благородния елен може да е туристическа атракция"}
{"url": "http://www.dnevnik.bg/sport/2017/09/05/3036305_pele_ronaldo_triabva_da_vkara_1283_gola_za_da_e_pred/", "text": "Кристиано Роналдо записва рекорд след рекорд срещу името си в последните години, но това не е достатъчно на Пеле да го признае. Краля на футбола има 77 гола за Бразилия, а световните медии веднага откроиха факта, че  португалецът вече е със 78 за своята родина . \"Видях неговия гол, с който той ме задмина. Хубаво попадение, поздравявам го за това постижение. Сега обаче трябва да вкара общо 1283 гола, за да бъде пред мен\", каза Пеле. Краля на футбола държи рекорда за най-много голове и изглежда, че едва ли скоро някой ще се доближи до него. За момента Роналдо има 608 гола на клубно и национално ниво. Световен рекордьор по най-много голове за национален отбор е Али Даеи, който има 109 попадения в 149 срещи за Иран. Иначе съвсем скоро Роналдо може да изпревари Пеле по друг показател. Клубният тим на португалеца \"Реал\" (Мадрид) е в серия от  70 поредни срещи  с отбелязан гол.  Рекордът се държи от \"Сантош\"  на Пеле през 1961-62 г. – 74 последователни срещи. В предстоящите мачове с \"Леванте\", \"Реал Сосиедад\", \"Бетис\" и срещу АПОЕЛ (Никозия) в Шампионската лига, мадридчани могат да изравнят постижението.", "date": "2017.09.05", "title": "Пеле: Роналдо трябва да вкара 1283 гола, за да е пред мен"}
{"url": "http://www.dnevnik.bg/bulgaria/2017/09/05/3036315_armiiata_triabva_da_se_vkljuchi_v_opazvaneto_na/", "text": "Министърът на отбраната и вицепремиер Красимир Каракачанов заяви пред БНТ, че армията трябва да се включи в опазването на обществения ред. Според него могат да се проведат съвместния учения със служители от вътрешното министерство, които ще осигурят сработеност при общи действия. Той аргументира искането си със зачестилите атентати в Европа. По думите му след тях армията винаги се включва в охраната на града след терористичната атака. \"Трябва ли да се случи и при нас нещо такова, за да реагираме? Все пак ни предстои и председателство на Съвета на Европейския съюз, за което трябва да се подготвим много добре\", отбеляза Каракачанов. Вицепремиерът взе отношение и по темата с интеграцията на ромите. По негови данни 206 хил. деца в България са неграмотни, повечето от които от ромския етнос. Каракачанов обяви, че трябва да се помисли как да се стимулира раждаемостта според образователната степен, която притежават родителите, като не уточни дали намеква за изискване за определен тип образование при желание да имаш дете. Той поиска и криминализиране на недопускането на деца на училище, продаването на малолетни булки и просията. \"Тези хора трябва да ги вкараме в училище. Неграмотните не са полезни на никого. Има второ поколение неграмотни, които скоро ще се окажат голям проблем\", добави вицепремиерът.", "date": "2017.09.05", "title": "Армията трябва да се включи в опазването на обществения ред, обяви Каракачанов"}
{"url": "http://www.dnevnik.bg/sviat/2017/09/05/3036319_zashto_polsha_pak_zagovori_za_reparacii/", "text": "Полското правителство настоява за репарации от Германия. Малко преди годишнината от нападението на Хитлер срещу Полша правителствената ръководителка Беата Шидло отново подхвана тази тема. \"Ние сме жертва на Втората световна война и нашите страдания не са възмездени по никакъв начин. Днес Полша напомня за справедливостта, която никога не й беше въздадена\", заяви Беата Шидло след заседания на управляващата партия \"Право и справедливост\" (ПиС). На противниците на полските искания за репарации тя препоръча да си припомнят \"уроците на историята\". Отказът от репарации от 2004 година За последен път Полша настоя за изплащане на репарации от страна на Германия през 2004 година. Водената от Ярослав Качински партия имаше мнозинство в парламента и искаше да принуди посткомунистическото правителство да проведе преговори за репарации. Тогавашният премиер Марек Белка отхвърли това предложение. Навремето полското правителство ясно и категорично се отказа от всякакви искания за изплащане на репарации. Сега политиците от \"Право и справедливост\" искат Марек Белка и другите отговорни навремето политици да бъдат съдени. По време на първото правителство на \"Право и справедливост\" (2005 - 2007г.) въпросът за репарациите не беше повдиган. Темата отново се завърна на политическата сцена, след като депутатът от ПиС Аркадиуш Муларшчик поръча на научния отдел на Сейма да провери дали могат да бъдат прокарани исканията за излащане на репарации по съдебен път. Досега правният отдел не беше в състояние да изясни темата в предвидения за това срок. Повечето политици от ПиС са убедени, че Полша има право на репарации. Съответно остро се изказа и министърът на отбраната Антони Мачеревич по повод годишнината от Варшавското въстание през 1944 година. \"Днес германците могат да изкупят ужасната вина, която имат към Полша и към човечеството. Няма съмнение, че германците дължат репарации на Полша\", заяви той за държавноконтролираната телевизия TVP. Отказът от репарации от 1953 година В края на 2016 година и председателят на партията Ярослав Качински заяви, че въпросът за репарациите между Германия и Полша не е решен. \"Тази сметка не беше уредена през 1970-те години и все още е актуална в юридическо отношение. Нашият отказ от репарации никога не е бил регистриран от ООН\" заяви той, визирайки полската декларация за отказ от репарации от 1953 година. Водещите полски политици от ПиС твърдят, че подписаният тогава с Източен Берлин отказ на Полша от репарации, не е бил суверенно действие, а плод на съветски натиск. Те привеждат и аргумента, че бившата ГДР била нещо по-различно в сравнение с обединена Германия. Въпреки че в текста на декларацията става дума за Германия, а не за ГДР. Договорът две плюс четири Според Берлин, всичко това протоворечи на т. нар. договор \"Две плюс четири\" от 12 септември 1990 година между Федералната република и бившата ГДР и четирите сили победители във Втората световна война. Този договор направи възможно повторното обединение на Германия и изключи всичките 65 противници във войната, в това число и Полша, от всякакви бъдещи репарационни искания. Преди това всички договори между Федералната република и социалистическа Полша включваха това извънредно правило в мирния договор, който трябваше да изясни и въпроса за рапарациите. Това важи и за подписания от Вили Бранд и Юзеф Циранкевич двустранен \"Договор за основните принципи за нормализиране на двустранните отношения\" от декември 1970 година. В този договор Бон признава и границата Одер-Ниса. Вътрешнополитическите сметки В правителствените кръгове в Полша се говори за непробиваеми юридически експертизи и за обезщетения на стойност между 845 и 5 500 милиарда евро. Тези суми трябвало да бъдат обезщетение за материалните разрушения и за шестте милиона избити поляци, евреи и християни. Между 1939 и 1945 година всеки шести жител на Полша е загубил живота си в следствие на насилническите действия на СС, Гестапо и Вермахта. А фактът, че точно сега се надигат гласове за изплащане на репарации може да се обясни с вътрешнополитическите цели на ПиС. С антигерманската карта правителството на ПиС се опитва да сплоти собствените си редици, след масовите протести срещу планираната от него правосъдна реформа. Освен това опитният стратег Ярослав Качински е наясно, че Германия навлиза в горещата фаза на предизборната борба и Берлин ще се опита с всички средства да осуети подобни удари под пояса от страна на Варшава. Сигурно заради това повечето управляващи политици в Берлин не се осмеляват да критикуват остро Полша за това, че загърбва демокрацията, и неизменно призовават за разбиране и търпение. Изглежда, че тази стратегия не носи голям успех.", "date": "2017.09.05", "title": "Защо Полша пак заговори за репарации"}
{"url": "http://www.dnevnik.bg/razvlechenie/2017/09/05/3036354_noviiat_bulgarski_film_vezdesushtiiat_trugva_po_kinata/", "text": "\"Вездесъщият\" - нов български филм от режисьора на Love.net Илиян Джевелеков ще тръгне по кината от 13 октомври. Официалната премиера е на 10 октомври в Зала 1 на НДК. Темата на \"Вездесъщият\" е постоянното наблюдение. Главният герой е писател и собственик на рекламна агенция със странна мания - да следи всички около себе си със скрита камера. В ролята е Велислав Павлов, познат от \"Дзифт\", \"Източни пиеси\" и много театрални постановки.  Теодора Духовникова е неговата съпруга, психоаналитик, която вярва в личното пространство, разказа преди време \"Нова телевизия\", която е копродуцент на филма. Освен това участват Весела Бабинова, Тони Минасян, Анастасия Лютова, Михаил Мутафов, Борис Луканов, Ирмена Чичикова, Георги Стайков, Валери Рангелов, Мария Славчева. \"Вездесъщият\" повторно събира екипа, работил по Love.net - Матей Константинов – сценарист, Емил Христов – оператор, Георги Димитров – художник и Александра Фучанска – монтажист. Филмът е подкрепен от Националния филмов център. Илиян Джевелеков е режисьор, сценарист и продуцент на документалния филм \"Куба е музика\" от 2009 г. и продуцент на \"Дзифт\" на Явор Гърдев.Love.net - комедия за любовта във виртуалния свят, която се пресича с действителния, бе един от успешните български филми на 2011 г. с 210 хиляди зрители, припомня \"Нова телевизия\". Филмът тръгва по всички кина, а билетите за премиерата вече са в продажба в билетния център на НДК и мрежата на \"Тикетпортал\".", "date": "2017.09.05", "title": "Новият български филм \"Вездесъщият\" тръгва по кината през октомври"}
{"url": "http://www.dnevnik.bg/sviat/2017/09/05/3036351_bivsh_izraelski_ministur_be_arestuvan_zaradi_skandala/", "text": "Израелската полиция обяви днес, че е арестувала бивш министър и високопоставен съветник, заподозрени, че са замесени в предполагаема корупционна афера, свързана със закупуването на четири германски подводници, предаде \"Франс прес\". Елиезер Сандберг, заемал поста министър на науката през 2003 г. и министър на инфраструктурата през 2004 г., е бил разпитан през деня. Срокът на задържането му е бил удължен до сряда, съобщи израелската полиция. Рами Тайеб, съветник на сегашния министър на енергетиката Ювал Стейниц, също е бил арестуван и разпитан. Срокът на неговото задържане също е удължен до сряда. Във връзка със скандала, който разтърсва Израел от няколко месеца, е арестуван и трети заподозрян, бивш високопоставен служител на Съвета за национална сигурност. Засега името му не се съобщава. По-рано тази година и премиерът Бенямин Нетаняху бе  разпитан  след началото на разследване за покупката на новите  германски подводници  и твърдения, че адвокатът на Нетаняху е представлявал компанията ThyssenKrupp по време на преговорите.", "date": "2017.09.05", "title": "Бивш израелски министър бе арестуван заради скандала с германските подводници"}
{"url": "http://www.dnevnik.bg/sviat/2017/09/05/3036359_nejelanieto_na_niakoi_strani_da_se_boriat_s_klimata/", "text": "Китайският президент Си Цзинпин разкритикува  протекционизма  и нежеланието за борба с промените в климата. Страните трябва да работят в тясно сътрудничество за изграждане на една отворена световна икономика и да не губят от поглед нарастващите рискове и натиска за понижаване на растежа, призова Си, цитиран от \"Ройтерс.\" На среща на лидерите от групата БРИКС с други развиващи се държави той се обяви също за ребалансиране на глобализацията, за да стане тя по-устойчива. Си Цзинпин наблегна и на рисковете за световната икономика заради нежеланието на някои страни да се борят с промените в климата, предаде \"Асошиейтед прес\". Той не спомена изрично Съединените щати, които бяха извадени от своя президент Доналд Тръмп от Парижкото споразумение за ограничаване на глобалното затопляне. Тръмп освен това казва, че редица търговски споразумения заплашват работни места в САЩ. Си Цзинпин говори при откриването на среща на лидерите от БРИКС (Бразилия, Русия, Индия, Китай и Република Южна Африка) с техните колеги от редица развиващи се страни, посочва АП.  Китайският президент обеща страната му да предостави 500 милиона долара за подпомагане на развиващите с държави да се справят с предизвикателства като глада, бежанците, климатичните промени и общественото здраве. Китай ще осигури през следващата година възможност за обучаване на 40 000 души, допълни той. Срещата във формат \"БРИКС плюс\", която се провежда по инициатива на китайското ротационно председателство, ще е последното събитие в програмата на  срещата на върха на БРИКС  в югоизточния китайски град Сямън, отбелязва ТАСС.  Следващата среща на високо равнище на групата ще се състои в Република Южна Африка, която ще поеме ротационното председателство на 1 януари 2018 г. /БТА", "date": "2017.09.05", "title": "Нежеланието на \"някои страни\" да се борят с климата крие рискове, каза китайският президент"}
{"url": "http://www.dnevnik.bg/sviat/2017/09/05/3036360_kosovskite_partii_se_razbraha_za_pravitelstvo_nachelo/", "text": "Косовска дясноцентристка коалиция, водена от Демократическата партия на Косово, подписа споразумение за формиране на правителство с малката партия Нов алианс за Косово, слагайки край на три месеца политическа безизходица след  изборите на 11 юни , съобщи \"Ройтерс\".  Най-накрая Косово започна да се движи - ние имахме някои големи забавяния и нашите институции сега ще бъдат формирани, заяви  Рамуш Харадинай  от дясноцентристката коалиция от партии,  съставени от бивши бунтовници , които се сражаваха през 1998-1999 г. срещу сръбските сили.  Чрез споразумението партиите заедно с етническите малцинства ще си осигурят 63 места в 120-местния парламент (от Новия алианс за Косово ще дойдат общо четири). Президентът Хашим Тачи се очаква да даде мандат на  Харадинай  да формира правителство до няколко дни. Според източници на \"Ройтерс\" се очаква парламентарната сесия, на която ще се избере председателят на парламента, да се състои още тази седмица. Депутатите  отлагаха с процедурни хватки  избора на председател в продължение на месеци, за да се избегне гласуването за кандидат-премиер и правителство, което би било следващата точка в дневния ред. Пречките са премахнати Малката партия Нов алианс за Косово е водена от Беджет Пацоли - влиятелен бизнесмен и бивш президент на страната, който според някои медии е най-богатият човек в Косово. Пацоли, който има швейцарски паспорт, спечели много договори с руското правителство за реставриране на държавни сгради в Москва през деветдесетте години, но преди десетина години премести бизнеса си от Москва в Казахстан. Не е ясно какъв пост ще заеме Пацоли в новото правителство. През 2011 г.  се наложи да напусне  президентския пост, след като изборът му бе  обявен за противоконституционен . \"Приключихме всички договорни отношения с Демократичната лига на Косово. Пътищата ни са разделени\", каза Пацоли пред журналисти, цитиран от \"Болкан инсайт\". Бизнесменът има предвид коалиционното споразумение, което беше подписано на 12 май с партията на досегашния премиер (бивш и изпълняващ длъжността) Иса Мустафа, лидер основаната от първия президент Ибрахим Ругова Демократична лига на Косово. Именно формирането на двата блока - този около Иса Мустафа и този около Рамуш Харадинай и бившия шеф на парламента Кадри Весели, пречеше за съставянето на мнозинство след изборите.  След дългоочаквания избор на новото правителство, който парализираше Косово от юни насам, трудностите тепърва предстоят - новият кабинет \"наследява\" безработица от над 30%, проблеми в здравеопазването и образованието и нова точка в отношенията със Сърбия, чиито власти направиха няколко предложения за диалог в последните седмици. ", "date": "2017.09.05", "title": "Косовските партии се разбраха за правителство начело с бившия премиер Харадинай"}
{"url": "http://www.dnevnik.bg/bulgaria/2017/09/05/3036393_iskaneto_na_vot_na_nedoverie_e_falshiva_novina_obiavi/", "text": "Към настоящия момент няма никаква предпоставка за вот на недоверие. Това е част от стратегията за фалшивите новини, за да се наслои усещането преди председателството ни на Съвета на Европейския съюз, че държавата ни не е стабилна. Това заяви зам.-председателят на ГЕРБ Цветан Цветанов пред \"Нова телевизия\". Той добави, че дори и да има подобно искане, то няма как да разклати правителството. Според него е напълно нормално опозицията в лицето на БСП да търси всякакви варианти да компрометира властта, но уточни, че \"не фалшивите новини издигат имиджа на една партия\". \"Убеден съм, че те (БСП - бел. ред.) искат  просто да изместят напрежението,  което имат във вътрешнополитически план. Виждате какви неща излизат – представители на техния пленум заявяват, че БСП са аут и не са алтернатива\", допълни Цветанов. Председателят на парламентарната група на ГЕРБ коментира и  двата проекта за антикорпуционен закон на неговата партия и на БСП.  Според него президентът няма конституционната компетентност да избира председател на бъдещата агенция. По думите му Народното събрание трябва да реши кой да застане на този пост, тъй като \"парламентът не се ръководи от Бойко Борисов, а от всички 240 народни представители\". Цветанов не подмина и случая със застреляния мъж във Виноградец по време на празнуване на рождения ден на 6-годишно дете.  Първоначално беше обявено , че именно детето е стреляло по мъжа с оръжието на председателя на общинския съвет в Септември Лазар Влайков, който е от структурите на ГЕРБ.  След разпитите  обаче половината свидетели твърдят, че Влайков е произвел изстрела. \"Не бива да се лепят етикети на цялата партия заради случая във Виноградец. След като няма никакво повдигнато обвинение, Лазар Влайков е останал невинен. Политическото решение, което взехме, е той да бъде изключен, да се разграничим от действията му и да бъде призован да напусне общинския съвет. Свалили сме доверието си да бъде председател на общинския съвет\", заяви Цветанов.", "date": "2017.09.05", "title": "Искането на вот на недоверие е фалшива новина, обяви Цветанов"}
{"url": "http://www.dnevnik.bg/sport/2017/09/05/3036366_shte_dam_neshto_specialno_na_indiiskite_fenove_obeshta/", "text": "Димитър Бербатов се готви за сезона в Индийската суперлига, където подписа с  \"Керала бластърс\" . Българският нападател обясни защо е избрал предложението на клуба и какво очаква от престоя си в  Индия . \"Големият фактор беше треньорът (Рене Мюленстийн - бел. ред.), познавам го от \"Манчестър юнайтед\" и, знаейки как гледа на футбола, не беше трудно да реша\", каза Бербатов пред Goal.com. Той разкри, че от \"Керала\" са показали голямо уважение към него и желание да го имат в състава си, което е наклонило везните. \"С Рене ще работим заедно за трети път, бяхме и във \"Фулъм\", той ме познава и знае какво обичам да играя. Той е наясно какво обичам на тренировките, за да се чувствам добре. Прилича си много със Сър Алекс и вярвам, че ще имаме успехи\", добави нападателят. Бербатов  обеща да направи нещо специално за феновете на \"Керала\". Тимът е двукратен финалист в Суперлигата, но се надява тази година да спечели титлата. \"Когато пълниш стадиона за всеки мач и има повече от 50 хиляди души, тогава футболистите трябва да дават нещо специално от себе си. Аз ще го направя, винаги се опитвам да играя красив футбол и да побеждавам\", завърши Бербатов.", "date": "2017.09.05", "title": "Ще дам нещо специално на индийските фенове, обеща Бербатов"}
{"url": "http://www.dnevnik.bg/biznes/2017/09/05/3036391_emiliian_gebrev_ministurut_na_ikonomikata_zlepostavia/", "text": "Собственикът на оръжейния завод \"Емко\" Емилиян Гебрев, който тези дни влезе в сблъсък с икономическия министър за собствеността върху друг военен завод - \"Дунарит\", заяви пред Би Ти Ви, че министър Емил Караниколов с опита си да национализира \"Дунарит\" злепоставя себе си, правителството, партията, която го е издигнала и \"задкулисния човек, който е един добър бизнесмен и депутат\". Гебрев заяви, че чрез \"Емко\" е собственик на 99.52% от \"Дунарит\", а в лично качество - на останалите 0.48%. Това обстоятелство е вписано в книгата на акционерите, но Агенцията по вписванията отказвала да го узакони въпреки решение на Великотърновския апелативен съд, който й указва да го извърши. Гебрев съобщи, че след фалита на КТБ е бил поканен да купи и подкрепи финансово \"Дунарит\", чрез който КТБ е финансирала други дружества и така предприятието се е оказало голям длъжник на банката. Припомни, че за сделката чрез увеличение на капитала е получено разрешение от Комисията за защита на конкуренцията. В същото време офшорното дружество \"Виафот\", изкупило част от дълга на \"Дунарит\" към банката, с години му създава пречки. \"Не знам кой стои зад \"Виафот\", не съм финансово разузнаване. До ден днешен никой не е казал какво дружество е \"Виафот\", министърът на икономиката трябва да даде отговор на въпроса кой стои зад него\", посочи Гебрев. Той припомни думите на министър Караниколов, че  \"военнопромишления комплекс не може да го вземе ИДИЛ\"  , докато в неговия случай всичко е прозрачно. Гебрев повтори, че \"Дунарит\" не е плащал на \"Виафот\", защото за вземането претендират синдиците на КТБ и не е искал един и същи дълг да бъде плащан два пъти. След като държавата изкупи въпросното вземане, веднага парите - 50 млн. лв., бяха преведени\", напомни той. Според Гебрев атаките към него са започнали, след като е станало ясно, че има интерес към \"Дунарит\". \"От кого ли не, цялата медийна машина, държавната ни администрация, която е подведена () Действащото лице е един министър на икономиката, разпоредителите сигурно са други. Но той компрометира партията, която стои зад него (бел. ред. - \"Атака\"), и задкулисния човек  който е един добър бизнесмен и депутат. И всички са злепоставени, фирмата пред клиентите ни, българското оръжейно производство, цялата страна\", изреди бизнесменът. Запитан има ли Делян Пеевски интереси в оръжейния бизнес,  каквито самият депутат от ДПС отрече  в изявление, Гебрев отговори: \"След като тази фирма (Виафот - бел. ред), която казват че е негова, толкова много се бори да придобие контрола, да. Но няма как да се докаже това пожизнено.\" Гебрев съобщи още, че през 2015 г. е имало опит той, синът му и двама директори в \"Дунарит\" да бъдат отровени и че живее втори живот единствено благодарение на професионализма на лекарите във Военномедицинската академия, които бързо успели да разпознаят каква е отровата. Бизнесменът коментира и повдигнатото от прокуратурата обвинение срещу себе си за организирана престъпна група във връзка с придобиването на \"Дунарит\". Според него прокурорите са подведени, защото сделката е станала прозрачно и след одобрение на КЗК и ще оттеглят обвиненията като вникнат в проблема. Упрекна обаче Комисията за отнемане на незаконно придобитото имущество, която действала във вреда на завода. Гебрев отрече да е близък със собственика на фалиралата КТБ Цветан Василев и съмненията за изтичане на капитали към Сърбия чрез \"Дунарит\". Подчерта, че дружеството е многократно проверявано и ако е имало източване, нямаше да може незабавно да се разплати с държавата.", "date": "2017.09.05", "title": "Емилиян Гебрев: Министърът на икономиката злепоставя кабинета, партията си и задкулисния бизнесмен и депутат"}
{"url": "http://www.dnevnik.bg/photos/2017/09/05/3036349_fotogaleriia_bruklin_prie_nai-golemiia_parad_v_severna/", "text": "В Бруклин, Ню Йорк, се провежда карнавалът Indian-American Carnival Day Parade. Това е най-големият парад в Северна Америка.", "date": "2017.09.05", "title": "Фотогалерия: Бруклин прие най-големия парад в Северна Америка"}
{"url": "http://www.dnevnik.bg/biznes/2017/09/05/3036415_nap_predlaga_spravki_za_duljimi_danuci_i_po_telefona/", "text": "От днес Националната агенция за приходите (НАП) предоставя данъчно-осигурителна информация по телефона. Справката за дължими данъци и осигуровки може да се ползва от клиентите, които притежават персонален идентификационен код (ПИК). От сутринта до 11 ч са се възползвали 50 души.", "date": "2017.09.05", "title": "НАП предлага справки за дължими данъци и по телефона от днес"}
{"url": "http://www.dnevnik.bg/sport/2017/09/05/3036420_chetiri_amerikanki_i_418-ata_v_sveta_stignaha/", "text": "За пръв път от 15 години четири американки достигнаха до четвъртфиналите на US Open. След като в седмия ден на турнира това направиха Винъс Уилямс и Слоунс Стивънс, през изминалата нощ към тях се присъединиха Мадисън Кийс и Коко Вандъуей. За последното толкова много американки бяха част от финалната осмица в Ню Йорк през 2002 г. - Серена Уилямс, Винъс Уилямс, Линдзи Дейвънпорт, Дженифър Каприати и Моника Селеш. Кая Канепи от Естония обаче сътвори най-голямата история в тазгодишния US Open. 32-годишната тенисистка, която заема 418-ото място в световната ранглиста и започна участието си от квалификациите, сензационно се класира за четвъртфиналите. Заради контузия в крака Канепи не беше играла повече от една година, преди да се завърне на корта през юли. Тя не беше участвала в турнир от Големия шлем от US Open 2015, а оттогава датираше и последната й победа в основна схема на състезание от календара на WTA. Канепи обаче се възроди на кортовете във \"Флашинг медоус\" и постигна седем поредни победи. През изминалата нощ естонката надигра рускинята Дария Касаткина с 6:4, 6:4 и стана едва втората квалификантка в цялата история, която достига до четвъртфиналите на US Open. Досега това беше правила само американката Барбара Геркен през 1981 г. За втори път в кариерата си след 2010 г. Канепи ще играе четвъртфинал в Ню Йорк. В опит да стане първата квалификантка в историята, достигнала до полуфиналите на US Open, тя ще се изправи срещу Мадисън Кийс. Кийс се наложи със 7:6 (2), 1:6, 6:4 в здрава битка с поставената под №4 Елина Свитолина. Двубоят продължи точно два часа, а загубата сложи край на надеждите на украинката да оглави световната ранглиста след надпреварата в Ню Йорк. 22-годишната Кийс достига до финалната осмица на US Open за пръв път в своята кариера. В предишните две години тя отпадна във фазата на осминафиналите - от Серена Уилямс през 2015 г. и от Каролин Вознячки през 2016 г. Това ще е третият й четвъртфинал в турнирите от Големия шлем. През 2015 г. американката победи Винъс Уилямс, за да се класира за полуфиналите на Australian Open, където отново на пътя и застана Серена Уилямс. Половин година по-късно Агниешка Радванска спря Кийс на прага на финалната четворка. Другият полуфинал в горната половина на схемата ще противопостави световната №1 Каролина Плишкова и Коко Вандъуей.  Плишкова прелетя към четвъртфиналите , като даде само един гейм на американката Дженифър Брейди. Чехкинята имаше нужда от едва 46 минути за успеха с 6:1, 6:0. С отпадането на Свитолина Плишкова остана единствената тенисистка, замесена в битката за първото място в световната ранглиста. Миналогодишната финалистка в Ню Йорк трябва отново да стигне до финала, за да остане на върха. В противен случай в понеделник женският тенис ще има нова номер 1 - Гарбине Мугуруса. В друг мач, противопоставил американка и чехкиня, Вандуъей победи Луцие Шафаржова с 6:4, 7:6 (2) след 99 минути игра. 25-годишната тенисистка от Ню Йорк, която досега не беше преминавала втория кръг на US Open, ще е част от финалната осмица на трети турнир от Големия шлем през 2017 г. Вандъуей игра полуфинал на Australian Open и четвъртфинал на \"Уимбълдън\", като беше спряна съответно от Серена Уилямс и Магдалена Рибарикова. Тя има още един четвъртфинал в Големия шлем - в Лондон през 2015 г., когато загуби от Мария Шарапова. Четвъртфиналите на US Open (1) Каролина Плишкова - (20) Коко Вандуъей (15) Мадисън Кийс - Кая Канепи (9) Винъс Уилямс - (13) Петра Квитова Слоунс Стивънс - (16) Анастасия Севастова", "date": "2017.09.05", "title": "Четири американки и 418-ата в света стигнаха 1/4-финалите на US Open"}
{"url": "http://www.dnevnik.bg/sport/2017/09/05/3036395_otbor_izkljuchi_dvama_koloezdachi_ot_vuelta_zashtoto/", "text": "Френският отбор AG2R изключи Александър Жениез и Нико Денц от колоездачната  Обиколка на Испания . Двамата бяха пратени в домовете си по време на почивния ден в понеделник, след като ръководството видя записи как се държат за колата на тима. \"След разглеждане на запис, който показва как двама от нашите състезатели (Александър Жениез и Нико Денц) се държат за автомобила на отбора по време на  етапа в неделя , решихме да ги отстраним от по-нататъшно участие на \"Вуелта\", пише в съобщението на тима. От AG2R поднесоха специални извинения към организаторите на \"Вуелта\", феновете и спонсорите на отбора за поведението на двамата колоездачи. Германецът Денц, който е на 23 години, участва за пръв път в голяма колоездачна обиколка. Жениез е ветеран с 11 големи обиколки зад гърба си, но това не е първо провинение за него. По време на  \"Джиро д’Италия\"  през миналата година, докато караше за FDJ, французинът беше заснет от фен край пътя отново да си помага по такъв начин. Тогава Жениез беше глобен с 200 франка. \"Направих грешка, като реших да се хвана за колата. Последното изкачване беше много тежко, но това не ме оправдава по никакъв начин, аз трябва да се съобразя с решението\", каза състезателят, който има две етапни победи на \"Вуелта\" през 2011 г. Подобни инциденти не са новост за Обиколката на Испания. През 2015 г.  Винченцо Нибали  беше изключен от \"Вуелта\" след помощ от сервизната кола на тима си във втория етап. Тогава обаче организаторите и Международния колоездачен съюз (UCI) взеха решението, а санкцията беше по-тежка. Спортният директор Александър Шефер също беше изгонен от състезанието, а \"Астана\", за който караше тогава Нибали, остана с една кола за следващите два етапа. Жениез и Денц не са първите изгонени колоездачи от отбора си по време на тазгодишната \"Вуелта\". През първата седмица  Уорън Баргил беше изключен от \"Сънуеб\" , след като отказа да помага на съотборника си Вилко Келдерман. Състезанието продължава днес с 16-ия етап - 40-километрово бягане по часовник от пистата в Навара до Логроньо. Очаква се  Крис Фрум  да увеличи аванса си в генералното класиране.", "date": "2017.09.05", "title": "Отбор изключи двама колоездачи от \"Вуелта\", защото са се държали за кола"}
{"url": "http://www.dnevnik.bg/bulgaria/2017/09/05/3036425_bulgarskata_gazova_asociaciia_zavede_delo_sreshtu/", "text": "Българската газова асоциация (БГА) обвини Комисията за енергийно и водно регулиране (КЕВР) в \"манипулативни игри с цената на природния газ\". В разпространено до медиите писмо от асоциацията посочват, че изводът им е направен на базата на анализ на бизнес средата и действащата нормативна уредба. Според председателя на организацията Пламен Павлов крайната цена на суровината за потребителите се увеличава необосновано с около 5%. За да коригират проблема, от браншовата организация са направили предложения пред държавните институции за 10 изменения и допълнения на 3 основни закона – Закона за енергетиката, Закона за устройството на територията и Закона за обществените поръчки. \"Поради липса на адекватна реакция и с цел защита на обществения интерес БГА е завела дело във Върховния административен съд против наредбата на КЕВР с цел промяна на модела за формирането на крайната цена на газта. Специалистите от асоциацията оспорват включването на компонента \"задължения към обществото\" в цената към потребителя\", пише в позицията на газовата асоциация. Според тях увеличаването на крайната цена на природния газ за потребителите пречи на развитието на газовия сектор в страната, а  посочената добавка е била направена по директива на ЕС  през 2014 г., за да вмени на енергийните предприятия определени задължения по сигурността на снабдяването, защита на околната среда и енергийната ефективност. Тези разходи обаче не би трябвало да се прехвърлят в тежест на крайния потребител, както е в момента. От браншовата организация настояват компонентът \"задължения към обществото\" да отпадне изцяло. Асоциацията изисква и бърза либерализация на газовия сектор, въвеждане на входно–изходен тарифен модел и развитие на националния пазар. По-късно днес енергийният министър Теменужка Петкова ще даде пресконференция по темата за входно–изходния тарифен модел.", "date": "2017.09.05", "title": "Българската газова асоциация заведе дело срещу енергийния регулатор заради манипулация на цените"}
{"url": "http://www.dnevnik.bg/biznes/2017/09/05/3036417_ikonomikata_raste_s_36_za_godina_i_s_1_za_trimesechie/", "text": "През второто тримесечие на 2017 г. брутният вътрешен продукт (БВП) възлиза на 24.149 млрд. лв. по текущи цени. Преизчислен в евро, БВП е съответно 12.347 млрд., като на човек от населението се падат 1741 евро, или 3405 лева. Сезонно изгладените данни показват растеж от 3.6% на БВП в сравнение със съответното тримесечие на предходната година и 1% спрямо първото тримесечие на 2017 година. Делът на услугите достига 66% През второто тримесечие относителният дял на аграрния сектор в добавената стойност на икономиката увеличава равнището си с 0.2 процентни пункта спрямо същото тримесечие на предходната година до 4.1%. Индустриалният сектор намалява относителния си дял в добавената стойност на икономиката с 0.6 процентни пункта до 29.5%. Относителният дял на добавената стойност, реализирана от дейностите в сферата на услугите, се увеличава до ниво от 66.4% при 66% през съответния период на предходната година. За крайното потребление през периода се изразходват 75.4% от произведения БВП. Инвестициите (бруто образуване в основен капитал) формират 21.3% от произведения БВП. Външнотърговското салдо от стоки и услуги е положително. Спрямо същото тримесечие на предходната година брутната добавена стойност се увеличава с 3.7%. По отношение на компонентите на крайното използване основен принос за регистрирания положителен икономически растеж има крайното потребление с ръст от 4.2%. Износът на стоки и услуги се увеличава с 6.5%, а вносът на стоки и услуги се увеличава със 7.7%. Тримесечни изменения  През второто тримесечие на 2017 г. БВП нараства спрямо предходното тримесечие с 1% според сезонно изгладените данни. Брутната добавена стойност в икономиката нараства с 0.9%. По предварителни данни крайното потребление нараства с 0.4%, а бруто образуването в основен капитал - с 2.3% спрямо предходното тримесечие. Износът и вносът на стоки и услуги увеличават равнището си спрямо предходното тримесечие - съответно с 2 и 1.1%.", "date": "2017.09.05", "title": "Икономиката расте с 3.6% за година, и с 1% за тримесечие"}
{"url": "http://www.dnevnik.bg/sviat/2017/09/05/3036414_rusiia_shte_sudi_sasht_za_izzemane_na_konsulski_imoti/", "text": "Съединените щати грубо нарушиха имуществените права на Русия при закриването на консулски служби и Министерството на външните работи в Москва ще отнесе случая до съда, каза президентът Владимир Путин на среща на групата БРИКС в Китай. \"Като начало ще поръчам на външното министерство да се обърне към съда. Да видим колко ефективно работи прехвалената американска система\", обяви Путин, цитиран от \"Интерфакс\" и \"Комерсант\", без да уточни за кой съд говори. \"Че американците съкратиха броя на нашите дипломатически учреждения - това е тяхно право. Друг въпрос е, че това се направи по толкова груб начин. Не прави чест на нашите американски партньори\", каза руският президент. \"Що се отнася до сградите и съоръженията (на руската дипломатическа мисия в САЩ), това действително е нещо безпрецедентно. Американската страна лиши Русия от правото да ползваме свое имущество. Това е явно нарушение на имуществените права на руската страна\", каза още държавният глава, цитиран от ТАСС. По думите му Русия си запазва и правото да намали броя на американските дипломатически представителства, но засега няма да го направи. \"Ако трябва да сме точни, ако говорим за пълен паритет, трябва да има не  455 американски дипломати  в Русия, а със 155 по-малко. Запазваме си правото да вземем решение и за броя на американските дипломати в Москва. Ще видим как ще се развие ситуацията по-нататък.\" Путин поясни, че 155 руснаци, акредитирани като дипломати в ООН, работят като представители на Русия в международна организация, а не пред американските власти. В края на миналата седмица Държавният департамент на САЩ обяви, че Русия  трябва да закрие генералното си консулство  в Сан Франциско и руските търговски представителства във Вашингтон и Ню Йорк, които се използват и като помощни консулски служби. Мярката беше в  отговор на руското решение  за изгонване на стотици американски дипломати и конфискация на дипломатически имоти. Предприемайки това действие в края на юли, Москва обяви, че с него ще изравни броя на американските дипломати в Русия с този на руските в Съединените щати. Американските власти също така обискираха сградите във Вашингтон и  Сан Франциско  и ги определиха като \"инспекция\", но руското външно министерство протестира срещу начина, по който тя беше извършена. Още преди тази стъпка говорителят на министерството Мария Захарова каза, че тя ще включва обиск и \"нахлуване в консулско учреждение и жилища на дипломатически работници, които принуждават да излязат навън, за да не пречат на агентите на ФБР\". \"Затова те наредиха всички служители и техните семейства, включително пеленачетата, до 10-12 часа да напуснат заеманите помещения. Това създава пряка заплаха за сигурността на граждани на Русия.\" Кремъл нарече затварянето на дипломатическите служби  \"грабеж\"  и заяви, че между двете държави се навива \"спирала на напрежението\".", "date": "2017.09.05", "title": "Русия ще съди САЩ за изземане на консулски имоти и може да съкрати още американски дипломати"}
{"url": "http://www.dnevnik.bg/biznes/2017/09/05/3036428_proizvoditelnostta_na_truda_se_uvelichava_s_32_za/", "text": "По предварителни данни през второто тримесечие на 2017 г. брутният вътрешен продукт (БВП) на един зает се увеличава с 3.2% в сравнение със същото тримесечие на предходната година. Показателят показва по-голям ръст в сравнение с първите три месеца на годината, когато той се увеличи с 2.6%. Заетите в икономиката са 3.619 млн., а общият брой отработени часове е 1.512 млрд. Структурата на заетостта по икономически дейности през второто тримесечие на 2016 и 2017 г. показва увеличение на относителния дял в сектора на услугите. На един зает се падат 6672.20 лв. от текущия обем на брутния вътрешен продукт, като всеки зает създава средно 16 лв. БВП за един отработен час. Брутната добавена стойност средно на един зает през второто тримесечие на 2017 г. реално се увеличава с 3.2% и с 3% за един отработен човекочас спрямо съответното тримесечие на предходната година. По предварителни данни равнището на производителността на труда в индустриалния сектор е 6973.9 лв. брутна добавена стойност средно на един зает и 16.20 лв. за един отработен човекочас. В сектора на услугите всеки зает произвежда средно 5982.3 лв. БДС, като за един отработен човекочас се създават средно 14.30 лв. от текущия обем на показателя. Най-ниска е производителността на труда в аграрния сектор - 1165.3 лв. брутна добавена стойност на един зает и 2.90 лв. за един отработен човекочас.", "date": "2017.09.05", "title": "Производителността на труда се увеличава с 3.2% за година"}
{"url": "http://www.dnevnik.bg/bulgaria/2017/09/05/3036433_borisov_zaminava_za_gurciia_za_da_dogovori_jp_vruzkata/", "text": "Министър-председателят Бойко Борисов замина на посещение в гръцкия град Кавала. Там той ще се срещне с министър-председателя на южната ни съседка Алексис Ципрас и ще участва в церемония по подписването на Меморандум за разбирателство между България и Гърция за развитието на железопътната връзка Солун - Кавала - Александруполис - Бургас - Варна - Русе, съобщиха от правителствената пресслужба. Документът регламентира подготвителните работи и съвместното управление на коридора от двете държави. Проектът предвижда свързването на река Дунав, Черно и Егейско море със скоростен железопътен коридор, както и развитие на пристанищата, които са част от основната транспортна мрежа. Предвидено е още и изграждането на двойна електрифицирана жп линия с внедрена ERTMS система за управление на железопътния трафик. След като коридорът бъде завършен, ще се постигне пълна мултимодалност чрез комбиниране на пътен, железопътен, воден и речен транспорт, отбелязват от правителството. Очаква се проектът да привлече големи инвеститори от Близкия и Средния изток, Китай, Русия и други големи пазари. Меморандумът ще бъде подписан утре от транспортния министър Ивайло Московски и от гръцкия министър на инфраструктурата Христос Спирдзис. В официалната делегация, придружаваща премиера, е включен и вицепремиерът Томислав Дончев.", "date": "2017.09.05", "title": "Борисов заминава за Гърция, за да договори жп връзката между Дунав, Черно и Егейско море"}
{"url": "http://www.dnevnik.bg/citat_na_deniia/2017/09/05/3036434_citat_na_denia_kak_da_vodish_dialog_s_hora_koito/", "text": "С тези думи руският президент Владимир Путин окачестви американски политици, без да уточнява имена, коментирайки повишеното дипломатическо напрежение между Вашингтон и Москва  на пресконференция в Китай . Според Путин за въпросните хора \"нищо не може да се направи\": \"Американската нация - това е велик народ, ако могат да търпят такъв брой хора с ниско ниво на политическа култура\", добави още Путин, цитиран от ТАСС. Според сайта на контролираната от Кремъл телевизия RT (бившата Russia Today) президентът е имал предвид коментарите през 2007 г. на тогавашния американски държавен глава Джордж Буш, който на среща на Азиатско-Тихоокеанското икономическо сътрудничество (на английски APEC) в Австралия първо благодари на Сидни, че \"е такъв добър домакин за среща на ОПЕК\", и после разказа как бившият австралийски премиер Джон Хауърд е посетил \"австрийски войски\" в Ирак.", "date": "2017.09.05", "title": "Цитат на деня: Как да водиш диалог с хора, които бъркат Австрия с Австралия"}
{"url": "http://www.dnevnik.bg/sport/2017/09/05/3036458_bashtata_na_mesi_e_podpisal_noviia_mu_dogovor_tvurdi/", "text": "Президентът на \"Барселона\" Жозеп Мария Бартомеу разкри, че  Лионел Меси  е подписал нов договор с клуба. В последните дни в испанската преса се появиха спекулации, че звездата на каталунците не е подновил контракта си и може да напусне. \"Договор с Меси има, няма никаква драма около това, както се твърди. Ние имаме три договора: единият е с \"Фондация Меси\" и е подписан от брат му и баща му, имаме още споразумение за имиджовите му права, както и за трудовия договор. Той е подписан от баща му Хорхе, който има право да го направи\", съобщи Бартомеу преди \"Мундо Депортиво\". Президентът на \"Барселона\" обясни, че договорът е подписан в края юни. Тогава Меси сключи брак с половинката си Антонела. Любопитното е, че на сватбата бяха поканени голяма част от футболистите на каталунците, но нито един от шефовете. Според информацията на изданието клаузата за откупуване на Меси е на стойност 300 млн. евро. Бартомеу не разкрива сумата, но обяснява, че в \"Барселона\" нямат притеснения. \"Ние искаме футболисти, които се чувстват добре в нашия отбор, които са мотивирани да играят за \"Барселона\". Не става въпрос само за клауза, в миналото се опитвахме да убедим Сеск,  Алексис Санчес  и Педро да останат, но те не искаха. В такива случаи клаузата няма значение\", обясни Бартомеу. Президентът на каталунците говори и по горещата тема с  Неймар . Бразилецът премина в ПСЖ за 222 млн. евро, но продължава да спори с клуба заради дължима сума по клауза лоялност. В последните седмици двете страни размениха остри думи, а нападателят дори смята да съди \"Барселона\". \"Не мога да кажа, че Неймар ни е предал, но не постъпи правилно. Ако искаш да напуснеш, трябва да го заявиш открито, а той нито един път не дойде да ни предупреди. Същото се отнася и за мениджъра Мингея, той не е говорил, поне не с мен.\" Бартомеу не пропусна да се заяде и с \"Реал\" (Мадрид), който според всички специалисти превъзхожда каталунците, а и записа две победи от началото на сезона в Ел Класико. \"Реал\" не превъзхожда \"Барселона\". Може да са ни победили два пъти поред, но това им се случва за първи път, откакто Роналдиньо дойде при нас. Те бяха много зад нас в продължение на 10 години\", завърши босът на каталунците.", "date": "2017.09.05", "title": "Бащата на Меси е подписал новия му договор, твърди президентът на \"Барселона\""}
{"url": "http://www.dnevnik.bg/bulgaria/2017/09/05/3036460_desetki_rabotnici_izliazoha_na_protest_pred_narodnoto/", "text": "Десетки служители на голяма хранителна верига и телекомуникационна компания излязоха на протест пред Народното събрание заради неизплатени заплати. Те поискаха по-високи санкции за некоректните работодатели и забрана фирми, които дължат възнаграждения на свои служители, да бъдат прехвърляни на трети лица, съобщава БНТ. Част от протестиращите се оплакаха, че вече няколко години си търсят правата, но така и не са им изплатени част от дължимите заплати. Според тях стотици хора са в тяхното положение. Протестиращите уточниха, че са се обърнали към всички отговорни институции, сред които са осигурителният институт, приходната агенция, Инспекция по труда и омбудсманът Мая Манолова, която се включи в недоволството им. Има констатирани нарушения и предписания към тях, но възнагражденията им така и не са изплатени. Хората, които са потърпевши от своите некоректни работодатели, настояват за затягане на контрола срещу бизнеса, който злоупотребява.", "date": "2017.09.05", "title": "Десетки работници излязоха на протест пред Народното събрание заради неизплатени заплати"}
{"url": "http://www.dnevnik.bg/bulgaria/2017/09/05/3036440_chastnite_ohraniteli_se_opasiavat_che_mvr_shte_gi/", "text": "Частните охранители се оплакаха, че последните два законопроекта на вътрешното министерство - за частната охрана и Закона за МВР, показват, че ведомството се връща към практиката да развива търговска дейност и по този начин става конкуренция на бизнеса им. На специална пресконференция по темата становище изразиха индустриалният клъстер \"Сигурност\", Българската камара за охрана и сигурност и Съюзът на фирмите за охрана и сигурност.  Законът за МВР - връща практиката за търговска дейност на ведомството Поредните предложения за промени в Закона за МВР предвиждат полицията да може да охранява обекти въз снова на сключен договор, включително със сигнално-охранителна и друга техника. По време на изпълнение на договора МВР ще назначава нови служители за целта. Същото ще важи и за пожарната, която ще може да осъществява пожарогасителна и спасителна дейност след договор със заинтересованите. С предложените изменения се разширяват правомощията на служителите, работещи по трудово правоотношение в МВР. Те ще могат да осъществяват и охрана на обекти, които не се управляват от министерството, както и охрана на границата. Те ще имат право и да задържат хора при изпълнение на функциите си. Повече за предложенията четете  тук . Това частните охранители разтълкуваха като връщане на практиката за извършване на търговска дейност от ведомството, което е длъжно да гарантира спазване на обществения ред и сигурността като държавен орган. Освен това с назначаването на нови служители за охрана на обектите и разширяване на правомощията на наетите по трудово правоотношение в МВР се създава пряка конкуренция на частните охранители. Те коментираха, че по принцип няма проблем в конкуренцията, но когато тя идва от структурата, която издава лицензите им, това вече не е просто конкуренция.  Законът за частната охранителна дейност - пряка намеса на държавата в бизнеса В края на юли кабинетът одобри изменения и в Закона за частната охранителна дейност. Те според браншовите организации са само козметични и не са стъпка към нужната реформа в сектор \"Сигурност\". В същото време законопроектът урежда поредица от лицензионни режими, които вместо да олекотят административната тежест върху бизнеса, я увеличават, коментира Татяна Иванова, председател на клъстера \"Сигурност\". Повече за проекта четете  тук . По думите ѝ законопроектът е в разрез с европейското законодателство в областта на конкуренцията и с това, че се въвеждат дискриминационни мерки във вътрешния пазар. Иванова коментира, че това е пряка намеса на държавата в бизнеса. Проектът предвижда и наказания за фирмите, които не се включат в браншови организации. Това според Иванова е доброволен акт и не може да бъде вменено като задължение, още по-малко да се налагат санкции при неизпълнението му с отнемане на лиценза на някоя фирма. Новият закон за частните охранители ще създаде нестабилност в сектора, където работят около 120 хил. души. А новите мерки ще засегнат предимно по-малките охранителни фирми, коментира още Иванова. Същевременно на тях ще се вменяват правомощия по охрана на обществения ред. \"Няма как да се \"аутсорсват\" дейности на частните охранителни фирми към МВР\", обясни Иванова. По думите ѝ частните охранители винаги са били партньори на МВР, но не могат да се изземват функции на ведомството, както и обратно - МВР не може да се намесва на пазара на охранителни услуги.", "date": "2017.09.05", "title": "Частните охранители се опасяват, че МВР ще ги конкурира нелоялно"}
{"url": "http://www.dnevnik.bg/biznes/2017/09/05/3036464_agenciiata_za_prihodite_prodava_40_tona_banani/", "text": "Националната агенция за приходите продава близо 40 тона банани с произход Колумбия в две партиди от по 1080 кашона, съобщиха от ведомството. Всеки, който желае да се включи в наддаването, може да огледа стоката днес (5 септември) и на 7 септември в Стопанския двор на село Подгумер. Началната цена за едната партида банани е 36 828.78 лв. и 36 047.44 лв. за другата, което означава по 1,84 лв. за килограм. Валидни обаче ще са и всички предложения за цена, не по-ниска от 50% от тази стойност, т.е. 92 стотинки за килограм, уточняват от Агенцията. За продажбата на бананите има протокол за извършена проверка от Българската агенция за безопасност на храните. Предложенията ще се разгледат на 8 септември. Обявата за търга, както и всички условия и реда за включване в наддаването може да се видят на интернет страницата на НАП в  раздел \"Продажби\" . Бананите са конфискувани от звеното \"Фискален контрол\" на НАП.", "date": "2017.09.05", "title": "Агенцията за приходите продава 40 тона банани"}
{"url": "http://www.dnevnik.bg/photos/2017/09/05/3036367_fotogaleriia_igra_na_praha/", "text": "Хиляди хора се събраха в малкото градче Мансурия, което се намира на юг от столицата на Мароко Рабат, за да присъстват на един от най-старите конни фестивали в света - \"Табурида\".", "date": "2017.09.05", "title": "Фотогалерия: Игра на праха"}
{"url": "http://www.dnevnik.bg/sviat/2017/09/05/3036446_sudut_v_strasburg_kompaniite_mogat_da_chetat/", "text": "Отсъждането, направено по дело на румънец, уволнен преди 10 години за използването на служебен профил в чат приложение за лични цели, създава прецедент за много подобни случаи, в които служители се оплакват от наблюдение на работната си кореспонденция, пише агенция \"Ройтерс\". Решението обаче променя и позицията на същия съд от януари миналата година, когато ЕСПЧ потвърди правото на работодателя да следи дейността на служителите си, извършвана на корпоративна техника в работно време. Според базираната в Страсбург институция румънските съдилища, застанали на страната на работодателя, не са защитили частната кореспонденция на Богдан Барбулеску, тъй като той не е бил предварително известен от компанията, че комуникациите му се наблюдават. От 17 магистрати 11 заключиха, че с действията си румънските съдии не са успели да защитят и правото му на личен живот. Съдебните власти в Румъния също така не са обърнали внимание дали е имало сериозна причина, оправдала въвеждането на наблюдение, нито дали е било възможно да се използват мерки, нарушаващи в по-малка степен личната неприкосновеност на служителя. Румъния ще трябва да му заплати 1365 евро заради разноски и хонорари по делото - заключението, че член 8 всъщност е бил нарушен, \"е достатъчно обезщетение за всички морални вреди\", казват магистратите. Барбулеску работи в отдел \"Продажби\" на румънска компания. По искане на работодателя си създава профил в \"Яху месинджър\", за да отговаря на запитвания от клиенти. През юли 2007 г. компанията го информира, че комуникациите му през това приложение са били наблюдавани между 5 и 13 юли и че според историята ги е използвал за лични цели. Първоначално Барбулеску отрича, но получава разпечатките, включващи съобщения до брат му и годеницата му - включително такива, в които става дума за здравето и сексуалния му живот. Уволнен е след месец заради използването на служебна техника за лични цели. Завежда дело пред румънски съд, но губи и отнася случая до ЕСПЧ с аргумента, че e нарушено правото му на личен и семеен живот по чл. 8 от Европейската конвенция за правата на човека. При първото отсъждане съдът в Страсбург казва, че макар действително да е нарушена неприкосновеността на личния му живот, това не е в разрез с чл. 8, тъй като наблюдението над него е \"ограничено по достъп и мащаб\". \"Рационално\" е \"работодателят да иска да се увери, че служителите извършват професионалните си задачи в часовете за работа\", реши съдът и заключи, че е оправдано да се наблюдават всички комуникации, осъществени с корпоративни средства. Барбулеску обаче иска случаят му да се преразгледа и съдът приема това. Според източници на испанския вестник \"Ел паис\" последното решение дълго е било очаквано от магистрати и компании, \"тъй като всички днес живеем свързани\" и границите между частния и професионалния живот все повече се размиват.", "date": "2017.09.05", "title": "Съдът в Страсбург: Компаниите могат да четат комуникациите на служителите, но трябва да ги предупредят"}
{"url": "http://www.dnevnik.bg/sport/2017/09/05/3036437_nova_zelandiia_shte_igrae_pleiof_za_klasirane_na/", "text": "Отборът на Нова Зеландия ще играе плейоф за класиране на световното първенство по футбол в Русия догодина. Новозеландците си подпечатаха място в последната фаза, след като станаха победители в зона Океания. Във финала те надвиха Соломоновите острови с общ резултат 8:3, като записаха победа с 6:1 като домакини и завършиха 2:2 като гост. За място на Мондиала Нова Зеландия ще играе срещу петия от зона Южна Америка. Три кръга преди края това място се заема от Аржентина. До този момент шест отбора са си осигурили участие на Мондиала през 2018 г. Освен домакините от Русия това са Бразилия, Иран,  Япония ,  Мексико  и Белгия. Днес предстои да се изиграят последните мачове от квалификациите в зона Азия, които ще излъчат още два представителя. Едната квота ще вземе един измежду Австралия, Саудитска Арабия или Обединените арабски емирства, докато за другото място спорят Южна Корея, Сирия и Узбекистан. Нова Зеландия има две участия на световни първенства - в Испания през 1982 г. и в Южна Африка през 2010 г. И в двата случая отборът отпада още в групите. На първенството в Испания през 1982 г. Нова Зеландия записа три загуби с обща голова разлика 2:12. През 2010 г. островната държава завърши трета в групата след три равенства срещу Парагвай, Словакия и Италия. Новозеландците бяха единственият отбор на шампионата, който завърши участието си без загуба.", "date": "2017.09.05", "title": "Нова Зеландия ще играе плейоф за класиране на световното първенство"}
{"url": "http://www.dnevnik.bg/bulgaria/2017/09/05/3036474_surbiia_veche_sledi_elektronno_srednata_skorost_na/", "text": "От 1 септември Сърбия прилага електронен контрол на средната скорост на превозните средства по магистралите, а пътната полиция налага глоби, които варират между 3000 и 120 хил. динара, тоест от порядъка на около 50 до 2000 лв. Това се разбира от съобщение на Министерството на външните работи, разпространено днес. Устройствата отбелязват часа на преминаване през пунктовете за плащане на магистралните такси. Ако при преминаването между два пункта средната скорост на колата е надвишила максимално допустимите 120 км/ч, служители на пътна полиция налагат глоби на място. Глобите имат следните парични измерения: - 121 – 140 км/ч – 3000 динара (около 50 лв.) - 141 – 160 км/ч – 5000 динара (82 лв.); - 161 – 181 км/ч – 6000 – 20 000 динара (100 - 330 лв.); - 181 – 200 км/ч – 15 000 – 30 000 динара (250 - 500 лв.); - 201+ - 100 000 – 120 000 динара (1650 - 2000 лв), включително и лишаване от свобода за срок от 15 дни. Освен парични глоби се налагат и наказания лишаване от право на управление на МПС за различен период от време. При превишаване на средната скорост тя се изписва на касовата бележка, която се получава при заплащане на магистралните такси, информира външното министерство", "date": "2017.09.05", "title": "Сърбия вече следи електронно средната скорост на магистралите и глобява нарушителите"}
{"url": "http://www.dnevnik.bg/sport/2017/09/05/3036477_machut_za_svetovnata_titla_mejdu_pulev_i_djoshua_beshe/", "text": "Световният шампион в тежка категория Антъни Джошуа потвърди двубоя с Кубрат Пулев. Двамата ще се качат на ринга на стадион \"Милениум\" в Кардиф на 28 октомври. Българинът, който е първи претендент за пояса на Международната боксова федерация (IBF), ще направи втори опит да стане световен шампион. Първият беше на 15 октомври 2014 г., когато беше нокаутиран в петия рунд от Владимир Кличко. Това остава единствената загуба на Пулев на професионалния ринг. 36-годишният българина има 25 победи, 13 от които с нокаут. Последната му среща беше на 28 април, когато надигра по точки американеца Кевин Джонсън. Джошуа е непобеден в 19-те си двубоя, откакто премина при професионалистите след спечелването на олимпийската титла в Лондон през 2012 г. Всички победи на 27-годишния англичанин са дошли след нокаут. Това ще е първи двубой за Джошуа от 29 април, когато нокаутира Владимир Кличко в 11-ия рунд на зрелищната им битка пред 90 000 зрители на стадион \"Уембли\". Тогава той защити пояса на IBF и прибави още две световни титли - на WBA и IBO. Какво ще защитава Джошуа Първоначалното потвърждение за мача дойде от официалния сайт на Джошуа. Веднага след това публикацията беше свалена, но отново се появи около час по-късно. Междувременно британският боксьор излезе с видеообръщение на своята страница във \"Фейсбук\". Засега обаче не е ясно дали той ще защитава всичките си пояси или само този на IBF, чийто претендент е Пулев. На сайта на Джошуа пише, че той се \"завръща на ринга, за да защитава световната титла на IBF\". Във видеообръщението си обаче световният шампион твърди, че ще заложи всичките си пояси. Преди време олимпийският шампион от Лондон 2012 определи Пулев като \"впечатляващ боксьор\", който стои на пътя му към обединяването на всички световни титли. Удобен съперник Въпреки че се оплака от малкото време за подготовка , Кубрат Пулев изрази увереност, че може да победи Джошуа. Българинът дори определи световния шампион като удобен съперник. \"Антъни Джошуа е страхотен и опасен съперник. Но неговият стил пасва перфектно на моя. В бокса стиловете на боксьорите диктуват срещата между тях. В тази битка няма да има много прегръдки, ще има здрав бокс\", написа Пулев в профила си във \"Фейсбук\". \"Подготовката ми върви много интензивно заради краткото време, с което разполагам. Ще бъда напълно готов, когато се кача на ринга. Така че той да няма никакъв шанс срещу мен\", допълни българският боксьор. Промотърите на Пулев от \"Зауерланд\" са сигурни , че той ще се представи успешно в предстоящия мач. \"Мисля, че шансовете на Пулев са много добри. Срещу Кличко се справяше много добре, но имаше съвсем грешна тактика, защото се опитваше да се боксира по-добре от самия Кличко. Но въпреки всичко се справяше добре, докато не беше нокаутиран\", каза Кале Зауерланд. Германецът изрази оптимизъм, че Пулев няма да разреши на световния шампион да прави каквото си иска. \"Джошуа няма да срещне някой стар и приключил за спорта опонент. Пулев няма да се постави в ситуация, която не контролира. Ще го приключи, това е много ясно. Много съм уверен в шансовете на Пулев\", каза още Зауерланд.", "date": "2017.09.05", "title": "Мачът за световната титла между Пулев и Джошуа беше потвърден"}
{"url": "http://www.dnevnik.bg/biznes/2017/09/05/3036469_emag_shte_otvori_shourum_v_sofiia/", "text": "Онлайн магазинът eMAG.bg ще регистрира българско дружество през 2018 г. Новината бе съобщена по време на официалното откриване на новия офис на компанията в София, съобщиха от дружеството. Плановете за следващата година включват откриване на шоурум на онлайн ритейла, какъвто има вече в други страни, където е представена. Освен дисплей на последните технологични иновации шоурумите са и място за тест и получаване на поръчаните онлайн артикули. От компанията съобщават и че ще тестват услуга, вече прилагана в други страни - доставка на поръчана стока до 2 часа. В платформата на търговеца - Marketplace, където се регистрират външни доставчици, вече има регистрирани малко над хиляда, като се очаква до края на годината броят им да се удвои. Освен че офертите на българските доставчици достигат при търсене до потребителя наравно с предложенията на eMAG, местните компании ще имат възможност да продават и на чужди пазари, на които е представена платформата - Румъния и Унгария. \"Потенциалът за развитие на eMAG в България е голям. eMAG достига до 4 процента от ежедневния онлайн трафик в страната. При големите кампании, които правим, този процент е още по-голям. Затова и ще продължаваме да инвестираме в развитието на платформата и да се фокусираме върху потребителското преживяване по време на пазаруване\", коментира Юлиан Станчу, изпълнителен директор на \"Данте интернешънъл\". \"Данте\" е собственик на онлайн магазина eMAG. Според директора на компанията за България Стефана Здравкова за годините, през които eMAG оперира в България, се е наложила устойчива тенденция на миграция – от офлайн към онлайн покупки, която продължава и в момента. Търговецът отчита, че през 2016 г. е привлякъл 141 хил. нови потребители.", "date": "2017.09.05", "title": "eMAG ще отвори шоурум в София"}
{"url": "http://www.dnevnik.bg/sviat/2017/09/05/3036478_evrosujuzut_triabva_da_spre_pregovorite_s_turciia/", "text": "Германският канцлер Ангела Меркел предупреди, че ще разговаря с европейските си партньори за възможността за прекратяване или окончателно приключване на преговорите за присъединяване на Турция, предаде \"Ройтерс\". Меркел, която обеща да обсъди идеята на среща на върха на Европейския съюз през октомври, вече загатна за намерението си по време на  предизборния дебат  с основния си съперник, социалдемократа Мартин Шулц, в неделя. Тогава тя каза, че Турция не бива да става член на съюза. Пред долната камара на германския парламент тя обясни, че \"Турция много бързо се отдалечава от пътя на върховенството на закона\" и че Берлин ще направи \"всичко възможно\", за да издейства  освобождаването  на германските граждани,  задържани  от властите в Анкара по обвинения за връзки с терористична дейност. \"Ние също така - и ще предложа това да се случи на срещата на ЕС през октомври - ще обсъдим бъдещите отношения с Турция... Ще настоявам за решителна позиция. Но трябва да се координираме и да работим с партньорите си\", каза тя и добави, че би навредило на съюза, ако президентът Реджеп Тайип Ердоган стане свидетел на спор между страните членки по въпроса. \"Това значително би отслабило позициите на Европа.\"", "date": "2017.09.05", "title": "Евросъюзът трябва да спре преговорите с Турция, обяви Меркел"}
{"url": "http://www.dnevnik.bg/citat_na_deniia/2017/09/05/3036473_citat_na_denia_igrata_na_ljuksemburg_mi_napomnia_na/", "text": "Думите са на звездата на \"дюшекчиите\" Антоан Гризман след  равенството 0:0  на Франция с Люксембург в световна квалификация. \"Петлите\" допуснаха грешка у дома и първото място в  група А  е поставено под въпрос.", "date": "2017.09.05", "title": "Цитат на деня: Играта на Люксембург ми напомня на \"Атлетико\" (Мадрид)"}
{"url": "http://www.dnevnik.bg/sviat/2017/09/05/3036532_kim_chen_un_razpolaga_s_absoljutna_vlast_i_s_vodorodna/", "text": "Севернокорейският ръководител Ким Чен Ун е един от най-младите държавни глави в света. Но притежава абсолютна власт, а и някои от най-мощните оръжия на планетата.  Неделният тест, когато, изглежда, бе изпробвана мощна водородна бомба, бележи нов етап в неуморната кампания на севернокорейския лидер да превърне страната си в ядрена сила - убедителна и плашеща. Междувременно той пренебрегва изцяло всички предупреждения на международната общност, икономическите санкции и войнствените заплахи на американския президент Доналд Тръмп да удари страната му с военна сила. Когато наследява баща си Ким Чен Ир в края на декември 2011 г., Ким Чен Ун е поне на двайсетина години (точната му рождена дата не се знае). Специалистите го преценяват като човек уязвим и неопитен, податлив на манипулации от страна на вишестоящи. Но той бързо успява да се докаже - смазва безпощадно всяко несъгласие, включително на най-високо равнище, заемайки в същото време агресивна и провокационна позиция спрямо международната общност. През 2013 г. нарежда екзекуцията на влиятелния си чичо Джан Сон-тхек, обвинен в измяна. Дълго време го подозират, че е организирал зрелищното убийство на своя полубрат Ким Чен Нам в Малайзия през февруари. Показва и склонност към отдалечаване от Китай - единствения силен съюзник на Пхенян, с отказа да се отклони от поетия курс към въоръжаване, открито порицан от Пекин. И все още не е посетил съседната страна, за да разговаря с президента Си Цзинпин. След смъртта на баща му наблюдателите очакват, че младият лидер ще потърси опора в група влиятелни сподвижници.  Жан-Клод ван Дам Скоро обаче променят мнението си, защото Ким Чен Ун се захваща да ликвидира всеки, който би могъл да представлява заплаха. След екзекуцията на чичо му чистки отстраняват още няколко висши сановници. През 2016 г. Ким Чен Ун застава начело на новосъздадения Държавен съвет, доминиращ над всички останали власти в КНДР, и така затвърждава абсолютния си контрол върху системата.  Ким е син на третата съпруга на баща си, Ко Йон Хи - корейска танцьорка, родена в Япония, починала от рак на гърдата според съобщения от 2004 г.  Прекарва част от ученическите си години в Швейцария, където за него се грижат леля му по майчина линия Ко Йон-сук и нейният съпруг. Училищният персонал и приятелите му, които според печата не са знаели, че той е член на севернокорейската управляваща фамилия, са запазили спомена за едно плахо момче, което обичало да кара ски и да гледа филми с Жан-Клод ван Дам. В интервю за \"Вашингтон пост\" Ко Йон Сук, избягала през 1998 г. в САЩ, го описва като избухлив младеж, недостатъчно толерантен.  И голям фен на баскетбола - дотам, че според леля му се случвало да спи с топката. Денис Родман, някогашната звезда на \"Чикаго булс\", неведнъж посещава Пхенян и е сред западняци, за които се знае, че скоро са разговаряли с Ким. Династията Ким Чен Ун знае от осемгодишен, че ще получи властта, но се появява на обществени места едва от 2008 г., след като баща му претърпява мозъчно-съдов инцидент. Тогава режимът ускорява приготовленията за следващото унаследяване на престола. Навремето Ким Чен Ир е подготвян съвсем открито да поеме държавното кормило десетилетия преди смъртта на баща му, основателя на КНДР Ким Ир Сен, починал през 1994 г. Въпреки липсата на опит Ким Чен Ун се показва склонен да продължи дипломацията на провала, водена от баща му и дядо му - да създава поредица от кризи, като предизвиква вдигане на залозите и провокира международната общност да отговори. Ким Ир Сен все още е обожествяван в Северна Корея и внукът му явно се възползва от това, като имитира облеклото, подстрижката, жестовете и начина му на говорене, дори неговия почерк.  В същото време се разграничава от противоречивото наследство на баща си, при чието управление страхотен глад убива стотици хиляди, а може би милиони хора. Ким е на власт вече шест години, но международната общност знае малко за него. Той никога не е бил на официално посещение в чужбина. За брака му се разбра едва през юли 2012 г., когато бяха публикувани снимки на млада жена - И Сол Джу, придружаваща лидера на официални прояви. Южнокорейският печат съобщи неотдавна, че в началото на годината двойката се е сдобила с трето дете. БТА", "date": "2017.09.05", "title": "Ким Чен Ун разполага с абсолютна власт и с водородна бомба, за да я упражнява"}
{"url": "http://www.dnevnik.bg/bulgaria/2017/09/05/3036558_na_musala_padna_purviiat_sniag/", "text": "На най-високия връх на Балканите - Мусала (2925 м), падна първият сняг. Това се вижда от  камерите , разположени в района. Температурата на върха към 14 ч. е около три градуса, но се усеща като 1. Снеговалежът е бил краткотраен и мокър, като се очаква още утре времето на Мусала да е слънчево, но студено. Обичайно по най-високите части на планините у нас първият сняг пада около средата на септември. Тази година това се случи с десетина дни по-рано.", "date": "2017.09.05", "title": "На Мусала падна първият сняг"}
{"url": "http://www.dnevnik.bg/sport/2017/09/05/3036555_diego_simeone_prepodpisa_s_atletiko_do_2020_g/", "text": "Старши треньорът на \"Атлетико\" (Мадрид) Диего Симеоне подписа нов договор. 47-годишният аржентинец удължи контракта си с три години до лятото на 2020 г. В последните няколко години Симеоне непрекъснато е свързван с преминаване в \"Интер\" или \"Челси\". През това лято италианският клуб направи пореден опит да го привлече, но той отново реши да остане на \"Висенте Калдерон\". В началото на 2015 г. Симеоне подписа договор с \"Атлетико\" до лятото на 2020 г. През септември 2016 г. обаче аржентинецът се споразумя с клуба продължителността на контракта да бъде намалена с две години. \"Атлетико\" изживява истински ренесанс под ръководството на Симеоне, който като футболист в два периода носеше екипа на тима - 1994 - 1997 г. и 2003 - 2005 г. Бившият полузащитник пое \"дюшекчиите\" в последните дни на 2011 г. и още в първия си сезон спечели Лига Европа. На втория мадридчани триумфираха със Суперкупата на УЕФА и Купата на краля, а през сезон 2013/2014 завоюваха титлата в Испания за пръв път от 1996 г. През същия сезон \"Атлетико\" игра финал в Шампионската лига и беше само на няколко секунди от спечелването на трофея. Две години по-късно отборът отново стигна до битката за най-ценното отличие в клубния футбол, но отново беше спрян от градския съперник \"Реал\".  Симеоне има 321 мача начело на \"Атлетико\", като в тях е записал 200 победи, 67 равенства и 54 загуби. \"Диего започна своя седми сезон начело на \"Атлетико\". Той е треньорът в Примера дивисион, който най-дълго време е начело на своя отбор, а Арсен Венгер е единственият с по-дълъг стаж в елитните европейски първенства\", се казва в изявлението на \"Атлетико\".", "date": "2017.09.05", "title": "Диего Симеоне преподписа с \"Атлетико\" до 2020 г."}
{"url": "http://www.dnevnik.bg/zelen/2017/09/05/3036564_nova_naredba_shte_reglamentira_otglejdaneto_na_konop/", "text": "Министерството на земеделието, храните и горите на Република България е публикувало миналата седмица пакет от проекти за нормативни промени и нова наредба, които самостоятелно да регламентират условията и контрола за отглеждане на коноп за индустриални цели. Така се съществуващите вече регулации се обединяват и се хармонизират с европейското законодателство, поясняват от ведомството. Растенията от рода на конопа (канабис), със съдържание под 0.2 тегловни процента на тетрахидроканабинол ще могат да се произвеждат с ежегодно разрешение от министерствтото, както и досега, и контролните органи на ведомството ще имат регламентиран достъп до площите, засети с растенията, складовите помещения за съхранението им и търговските обекти, където се предлагат продуктите. В проекта на наредбата се предвижда след засяването да се информират съответната областна дирекция на МВР за извършена сеитба, като се предостави и копие на издаденото разрешение и съответно информация за местонахожденията на засетите площи. Заедно със заявлението за разрешение, стопаните ще трябва да приложат и удостоверение за качеството на посевния материал, както и документ от акредитирана лаборатория, който доказва, че съдържанието на тетрахидроканабинол в растенията, от които са добити семената, не надвишава 0.2 тегловни процента определено в листната маса, цветните и плодните връхчета. За да кандидатстват за разрешително, те трябва да подадат и декларация, че растението няма да се прибира разделно, да се използва или да се преработват части от него. Това поясни експертът от МЗХГ Стефка Дамянова пред БНР. По думите й в момента в България има 1000 дка, засети легално с растението индустриален коноп. Всяка година ведомството издава разрешително на земеделците, които искат да отглеждат тази култура и за тази година издадените разрешения са 8. Разрешителното важи една година и дава право на стопаните да сеят само една реколта на точно определена площ, което се запазва като условие и в проектонаредбата. Съгласно Закона за контрол върху наркотичните вещества и прекурсурите, конопеното растение е всяко едно растение от рода на конопа – канабис, а коноп означават листата или цветните и плодните връхчета на конопеното растение, тоест прави се разграничение между конопено растение и коноп, обясни още Дамянова. Индустриалният коноп се отглежда само за влакна, семена за фураж и семена за посев, посочи Министерството на земеделието в изрично уточнение до медиите, че не става дума за психотропни растения, или за право на отглеждане на канабис изобщо.   уточняват от ведомството.", "date": "2017.09.05", "title": "Нова наредба ще регламентира отглеждането на коноп"}
{"url": "http://www.dnevnik.bg/sviat/2017/09/05/3036567_merkel_udvoi_fonda_za_chist_vuzduh_v_germanskite/", "text": "Федералният фонд от 500 милиона евро за подобряване чистотата на въздуха в германските градове ще бъде удвоен, като така от бюджета в него ще влязат 750 милиона евро, а останалото е вноска на автопроизводителите. Целта е да се премахнат замърсяващите автомобили от градския транспорт и да се избегнат решения на общинските власти за забрана на дизелови коли на тяхна територия. Местните власти ще могат да ползват средства от него за различни проекти, включително за по-добър обществен транспорт, зарядни станции за електромобили, системи за контрол на трафика и по-ефективни мрежи за доставки. Но в градове като Берлин и Щутгарт ще трябва да се действа бързо за намаляване на вредните емисии, защото съдът може да наложи забраната за дизелови коли. В понеделник градски кметове и регионални лидери се срещнаха с канцлера Ангела Меркел. Това става след срещата през август на министри с ръководството на автоконцерните, на която бе договорено те да обновят 5.3 млн. дизелови коли с цел намаляване на замърсяването. Меркел бе в отпуск и не присъства на този разговор, което засили критиките срещу нея, че не е повела борбата за справяне с проблема и че поддържа прекалено близки отношения с автоконцерните. С напредването на предизборната кампания за вота на 24 септември тя втвърди тона, критикува компаниите и ги призова да сторят повече, за да си върнат доверието на клиентите. В понеделник Меркел обяви, че специалният фонд ще бъде увеличен на 1 млрд. евро, както и че след парламентарните избори ще има още една среща с автоконцерните през ноември. \"Всички са съгласни, че трябва да се избегне налагане на тотална забрана за конкретни типове двигатели или дори за типове автомобили. Времето тече и сме единодушни, че е необходимо голямо усилие\", заяви Меркел на пресконференция. Също в понеделник федералната агенция за автомобилен транспорт Kraftfahrt-Bundesamt (KBA) обяви, че регистрирането на нови дизелови коли през август е намаляло с 13.8% до дял от 37.7%.", "date": "2017.09.05", "title": "Меркел удвои фонда за чист въздух в германските градове"}
{"url": "http://www.dnevnik.bg/biznes/2017/09/05/3036570_ot_nachaloto_na_2018_g_gazovata_vruzka_s_rumuniia_moje/", "text": "До края на тази година ще бъде завършена компресорната станция \"Подишор\" на румънска територия, която ще позволи газовата връзка с България да заработи в пълен обем. Това е съобщил румънският енергиен министър Тома-Флорин Петку на среща в София с българския си колега Теменужка Петкова, се казва в съобщение на пресцентъра. Проектът за газова връзка, който започна да се осъществява след газовата криза в началото на 2009 г., беше открит официално на 11 ноември 2016 г.. Пълният му капацитет е 1.5 млрд. куб. м, но заради липсата на компресорна станция от румънска страна България може да получава от Румъния до 4 млн. куб. м на ден в случай на криза. Това е първата междусистемна газова връзка, която България успява да осъществи със съседите си. На днешната среща от румънска страна е проявен интерес за доставка на количества природен газ от ", "date": "2017.09.05", "title": "От началото на 2018 г. газовата връзка с Румъния може да заработи в пълен обем"}
{"url": "http://www.dnevnik.bg/intervju/2017/09/05/3035865_toni_sandelius_ikea_v_budeshte_iskame_da_prodavame_sun/", "text": "- Не съм отговорен за Космоса, опитвам се да остана на земята поне за известно време (с усмивка). Аз отговарям за новите бизнеси и иновации и как те се свързват с визията на ИКЕА, и също създавам възможности за цялата компания да работи с иновации. \"Космическият проект\" е по-различен - той е за изследване, част от други инициативи, които проучваме.  В момента работим с около 200 иновативни проекта за добавяне в нашето портфолио. Разработихме платформи за развитие на продуктите в 5 сфери, които са основата на целия ни бизнес - съхранение (това е големият ни бизнес), комфорт, маси и столове, текстил и технологии за дома. Идеята е през 2025 г. цялото предложение на ИКЕА да бъде променено и да бъде трансформирано през тези 5 платформи.  От гледна точка на потребителя - това означава по-голямо разнообразие и много по-просто - например да може от времето за сглобяване на някои предмети да спестите около 80%.  Другата посока е, ако купите нещо и след 5 години искате да добавите към него - това да бъде възможно. Така че това, което правим, е да видим логиката във всяко нещо и в дизайна му и ако дойдете след време, да можете да го освежите, защото това е много важно и от гледна точка на устойчивото развитие.  - Нов бизнес са сфери и възможности, в които компанията не е днес.  Проекти за бъдещето - например сега продаваме матраци, както и нашите конкуренти, а в бъдеще амбицията ни е да продаваме сън (спане). Имам предвид, че търсим решения за един от най-сериозните причинители на здравни проблеми - липсата на сън, на добър сън. Затова ние искаме да предложим добри възможности за сън, така че когато се събудите сутринта, да сте 100% свеж и да сте готов да отидете на работа.  Фокусираме се и върху пране и миене, почистване. Това са нови възможности за бизнеса, изведени от притесненията на хората за неща в тяхното ежедневие. В миене и чистене те прекарват средно 2 часа дневно. Представете си, ако успеем да спестим 1 час на ден за семейството от тези дейност. Знаем, че един от големите проблеми е липсата на време, особено когато имате деца, и работим върху иновативни решения, които да предложим.  Работим и по много иновации в материалите - дърво, метал, текстил, повърхности и полимери. Заедно с партньори разработваме напълно нови материали, искаме да преминем към все повече рециклирани и възобновяеми източници и към 2025 - 2030 г. да сме напълно биобазирани.  Всички нови материали, които тестваме, отиват директно в платформата за развитие на продукта и така екипът може веднага да ги използва.  Има още една сфера -  coCreate IKEA  - това е много голям проект. С голямо влияние върху начина, по който взаимодействаме с хората, не само с нашите потребители, а с всички за това как да развиваме нашите предложения за бъдещето.  Сформираме общност от създатели (co-creators) и иноватори. Ще каним хората да идват със собствени идеи за продукти и решения, но и ще ги предизвикваме като търсим от тях предложения по определени проблеми.  Три неща са важни за бъдещето ни - едното е да можеш да си позволиш продуктите, другото е достъпността - не само през магазина, но и през много други точки на взаимодействие, електронната търговия е само една от тях. Третото е устойчивост и т.нар. кръгов бизнес - как да сме сигурни, че бизнес моделът ни е устойчив. В тези три сфери искаме да намерим решения и с помощта на coCreate и на университети - да включим и студенти. Допълнително са и съществуващите лаборатории за иновации. И т.нар. Makerspaces - места за създаване - цялото това движение, в което искаме да сме подходящ партньор. Много от стартиращите компании са започнали именно от подобни места.  - Да, първата е  Ikea Bootcamp  - и не е само за технологични компании, а по-широко - за материали, решения за клиентите, логистика, здравни решения. Амбицията ни е да достигнем до 600 стартъп фирми.  Началото е през септември и ще продължи до декември. Ще имаме 10 компании тук в централата на ИКЕА - ще работят с всички звена, за да израждат бизнеса си.  Едно от важните неща е, че няма да придобиваме собственост в стартиращите компании, с които изберем да работим - искаме създателите им да ги притежават, а ние да станем партньори или да лицензираме технологии от тях или да помогнем да развият компаниите си и да платим за лицензите. Това е част от нашия модел. Не искаме да влизаме като съсобственици. Нека създателите да носят отговорността, а ние ще създадем предпоставки да се развиват.  - Ние работим много с различни партньори, но сега искаме да работим с млади предприемачи. Искаме да станем и най-добрият приятел на стартъпите... Вярваме много и в силата на колективното знание, общото мислене, как ангажираш хората...  Ако успеем да работим с това общество - да мислим заедно и да решаваме големите проблеми на бъдещето. Смятам, че много от младите хора със страст са движени повече от възможността да създават визия за бъдещето, отколкото от финансовите възможности.  - Това изисква много широк подход и как да работим с много външни създатели.  Затова работим по пилотен проект вътрешно - когато стартираш нещо подобно, е голямо предизвикателство да работиш професионално и активно с общността - за целта разработваме и дигитална инфраструктура.  Защото ако не успеем и трябва да го централизираме - тогава отиваме далече от там, където стои знанието.  - Това е комбинация - едно от нещата е да покажем как можеш да демократизираш дизайна по нов начин, докато подходът с coCreate Ikea е много по-широк - той е за всеки. При дизайна той е за хора, които се занимават с дизайн и мода. Докато другото е за всеки, който иска да пробва.  За нас е важно да разбереш пазара. 50% от активностите в дома са глобални, останалите може да са движени от пазара или от региона - например между Южна и Северна Германия има голяма разлика в предпочитанията и стила. Затова слагаме голям фокус и върху посещенията по домовете. И затова със създаването на тази общност всеки ще може доброволно да споделя за дома си.  - Едно от големите предизвикателства е урбанизацията. Прогнозите са, че до 2030 г. около 80% ще живеят в градове, а инфраструктурата е все още от 60-те години. Затова трябва съвсем различно мислене.  Това, което знаем, е, че хората ще живеят в по-малки пространства и ние гледаме на мебелите през това. Те са най-статичното в дома ви - как за в бъдеще да създадем по-гъвкава мебелировка, за да изпълнява повече неща, да отговаря на повече от нуждите ви. Как да може да трансформираш мебелите си. Ако успеем да предложим решение, което ще спести например половината от пространството в дома ви и ще ви спести пари, защото строителната индустрия ще продължи да е фокусирана върху квадратни метри.  Трябва да предизвикваш съществуващите бизнеси. Когато разглеждаме сферата, свързана с пране и чистене - вижте пералнята - тя изглежда все още като от 60-те.  Голямото препятствие е, че винаги има друга индустрия, която разрушава (disrupt) твоя бизнес. И дали пералнята е направена по най-подходящия начин да изглежда така, да работи така, но трябва да спреш да мислиш за нея по този начин и да започнеш по друг. Но е разбираемо, че когато производителите на бяла техника имат фабрики, те не са толкова готови да мислят в напълно друга посока и да иновират технологията. Те трябва да използват фабриките и да осигуряват резултати за акционерите.  Задачата е как може ИКЕА да променя други бизнеси и да предлага нови решения, които са по-умни (smarter) и по-евтини.  - Абсолютно. Има три неща в дома, които са статични и са свързани с човешките нужди - спане, ядене и банята. Всички останали вече са \"разрушени\" (disrupted) и се променят. За ИКЕА е въпрос да отиде от клиента към хората - да ги поканим да разберат какво правим и да променяме заедно.  Може да си голяма компания, но трябва да действаш със скоростта и лекотата на малък бизнес. Част от нашето усилие е и да създаваме предпоставки за други компании да бъдат бързи. ", "date": "2017.09.05", "title": "Тони Санделиус, ИКЕА: В бъдеще искаме да продаваме сън"}
{"url": "http://www.dnevnik.bg/sport/2017/09/05/3036559_grigor_dimitrov_ochakva_silen_krai_na_sezona/", "text": "Григор Димитров използва ранното си отпадане от  US Open  и се прибра за малко в родния си град Хасково. Българският тенисист посети клуба \"Хасково 2015\", в който президент е неговият баща Димитър Господинов. Димитров разкри, че опитва да помага на клуба. \"След US Open имам кратка почивка, която използвах, за да видя семейството ми. Опитвам се да помагам на клуба в Хасково, но за съжаление не разполагам с толкова време, колкото ми се иска\", каза Димитров пред haskovo.net. Тенисистът съжалява за ранното отпадане от Откритото първенство на САЩ, където отстъпи във втория кръг на  руснака Андрей Рубльов . Димитров все пак е доволен от турнирите в Щатите, където спечели турнира от сериите \"Мастърс 1000\" в Синсинати. \"Започвам да се подготвям за турнирите в Азия. Смятам, че на Мастърса в Шанхай, който предстои, имам добри шансове. Целите ми остават същите\", добави Димитров. Той се надява да попадне  сред 8-те най-добри тенисисти , които в края на годината ще играят на заключителния \"Мастърс\" в Лондон. В момента българинът заема шеста позиция в годишната ранглиста, която определя участниците във финалите на ATP.", "date": "2017.09.05", "title": "Григор Димитров очаква силен край на сезона"}
{"url": "http://www.dnevnik.bg/bulgaria/2017/09/05/3036575_evrodeputati_obviniha_bulgarski_granichari_che/", "text": "Български граничари принуждават турци с европейско гражданство да плащат подкупи, за да минат през България, съобщават  Кати Пири  и  Катлийн ван Бремпт,  евродепутати от Холандия и Белгия. Миналото лято хиляди европейски граждани отново се изправиха пред тежките препятствия на  корупционните практики в България , пишат те във въпроси, отправени към Европейската комисия. \" Български граничари  тормозят холандци от турски произход. Проблемът съществува от години, но трябва да бъде преборен\", писа Пири във \"Фейсбук\". Двете дами ще се свържат и с правителството в София. Според Пири български граничари са принуждавали турци да им плащат, за да не им бъдат наложени неоснователни глоби, карали са ги да си измият автомобилите на границата или да чакат в продължение на 14 часа. По този повод евродепутатите искат комисията да отговори какви други мерки освен  Механизма за сътрудничество и развитие  взима, за да гарантира, че европейските граждани могат да преминават през България безопасно; каква е ефективността на въпросните мерки и приема ли еврокомисията, че корупцията, насочена срещу европейци, е препятствие пред правото на свободното движение. Двете дами призовават и други турци с европейско гражданство, сблъсквали се с подобни проблеми, да се свържат с тях. \"Хюриет\" допълва, че според Пири би трябвало Европейската комисия сериозно да се заеме с проблема, тъй като България години наред не успява да прекрати корупцията по границите си. Така права на турци, които са граждани на различни европейски страни, биват нарушавани от друга страна от ЕС, допълва тя.", "date": "2017.09.05", "title": "Евродепутати обвиниха български граничари, че тормозят турци с европейско гражданство"}
{"url": "http://www.dnevnik.bg/sviat/2017/09/05/3036565_evropa_moje_da_e_v_obsega_na_severnokoreiskite_raketi/", "text": "Северна Корея може да разработи балистични ракети, способни да достигнат Европа, по-скоро, отколкото се очакваше досега, каза френският външен министър Флоранс Парли, цитирана от \"Ройтерс\". \"Сценарият на ескалация в посока голям конфликт не бива да се изключва\", каза тя. \"Европа рискува да се окаже в обсега на ракетите (на севернокорейския лидер Ким Чен Ун) по-скоро, отколкото се очакваше\", обяви Парли, без да навлезе в подробности. Коментарите на френския министър последваха изявления на севернокорейския  посланик в ООН  Хан Тае Сун, който съобщи, че Пхенян наскоро е изпратил \"пакет с подаръци\" на Съединените щати и той няма да е последният. \"Скорошните мерки за самозащита на страната ми, Корейската народнодемократична република (КНДР), са пакет с подаръци, който не е адресиран до другиго освен САЩ\", обяви Хан на конференция за разоръжаването в Женева с финансовата подкрепа на ООН. \"Скорошните\" действия на Пхенян включваха изстрелване на балистични ракети и най-големия досега провеждан от страната  ядрен тест  в неделя. \"С гордост заявявам, че преди два дни... КНДР успешно извърши теста на водородна бомба за интерконтинентална балистична ракета съгласно плана си за изграждане на стратегически ядрени сили\", каза още той пред участниците. \"САЩ ще получат още пакети с подаръци от страната ми, ако разчитат на безразсъдни провокации и напразни опити да окажат натиск на КНДР\", добави Хан. \"Натискът или санкциите никога няма да работят за страната ми.\"", "date": "2017.09.05", "title": "Европа може да е в обсега на севернокорейските ракети \"по-скоро от очакваното\", предупреди Франция"}
{"url": "http://www.dnevnik.bg/sport/2017/09/05/3036602_brazilskata_policiia_zapochna_aresti_po_podozreniia_v/", "text": "Федералната полиция на Бразилия съобщи във вторник, че е започнала серия от арести по предполагаема схема за купуване на гласове около домакинството на  Рио де Жанейро  на олимпийските игри през 2016 г. Според говорител на властите става въпрос за международна схема, включваща хора от различни страни. \"Ръководителят на олимпийския комитет на Бразилия  Карлос Артур Нузман  е бил една от целите на операцията\", твърди телевизия \"Глобо\", без да цитира източници. Още през март 2016 г. се появиха подозрения около евентуално купуване на гласове за осигуряването на домакинството на игрите. По-късно властите в Рио и ръководството на  Межународния олимпийски комитет (МОК)  отрекоха подобна възможност, но сега разследването се подновява. През миналата година във френската преса се появи разследване, според което бразилски бизнесмен е направил превод в сметката на син на член на МОК. Всичко се случва три дни преди решението през 2009 г. Рио да приеме игрите през 2016 г. Още тогава президентът на МОК  Томас Бах  заяви, че ще направи независимо разследване по случая, но след това не се случи нищо.", "date": "2017.09.05", "title": "Бразилската полиция започна арести по подозрения в купуването на гласове за Рио 2016"}
{"url": "http://www.dnevnik.bg/sport/2017/09/05/3036462_shtafeten_maraton_shte_startira_v_sofiia_po_sluchai/", "text": "За трета поредна година в София ще се проведе щафетен \"София Екиден маратон\". Новото е, че тази година организаторите решиха да го направят по случай Съединението на България. Надпреварата ще започне от 9 ч. в сряда пред Националния стадион \"Васил Левски\". Маратонът е щафетен, като всеки отбор ще е съставен от шестима бегачи. Те ще изминат съответно по 5, 10, 5, 10, 5 и 7.195 км, което сумарно прави класическата дистанция от 42.195 км. Щафетният маратон е официално призната дисциплина от международната федерация по лека атлетика (IAAF). Днес е последният ден, в който отборите могат да заявят участието си чрез регистрация на  http://sofiaekidenmarathon.com/ . Организаторите очакват над 60 отбора да се включат в щафетния маратон. Сред известните участници в него ще са олимпийската шампионка в тройния скок от Сидни 2000 Тереза Маринова, носителката на три отличия в шорттрека от олимпийски игри Евгения Раданова, както и  първата жена, пробягала дистанцията Ком-Емине Антония Григорова . В щафетния маратон ще се включат още треньорът на футболния \"Пирин\" Милен Радуканов и бившата биатлонистка Павлина Филипова. В различните отбори ще се състезават и част от най-добрите бегачи на България в момента - Йоло Николов, Даниела Йорданова и Цветелина Кирилова. Организаторите са подготвили награди за всички отбори с призови класирания, а всеки завършил ще получи медал за участието си. Терминът \"екиден\" идва от японски и е комбинация от думите пункт и предаване. Първото \"Екиден\" състезание е организирано от японския всекидневник Yomiuri Shimbun през 1917 г. по случай отбелязване на годишнина от преместването на столицата от Киото в Токио. Надпреварата е била с дължина 508 км и се е провела в рамките на три дни.", "date": "2017.09.05", "title": "Щафетен маратон ще стартира в София по случай Съединението на България"}
{"url": "http://www.dnevnik.bg/zelen/2017/09/05/3036605_blizo_40_obshtini_se_sustezavat_za_ustoichivi_praktiki/", "text": "Над 37 общини, предимно по-малки, са се включили във второто издание на конкурса \"Екообщина\" като доста от тях са подали кандидатури в няколко категории. С тях общините представят конкретните общински политики в четирите категории: \"Устойчиво управление на водите\", \"Устойчиво управление на отпадъците\", \"Енергийна ефективност на сградите\" и \"Устойчива мобилност\". Категорията \"Устойчиво управление на отпадъците\" е най-атрактивна. Общо 24 броя са подадените въпросници в тази област, като пет от тях са на общини с население над 40 000 жители, а 19 са общините с население под 40 000 жители. Втората най-предпочитана категория спрямо броя на подадените кандидатури е посветена на енергийната ефективност. За отличието в нея ще се борят четири общини с население от над 40 000 жители и 10 общини с население от под 40 000 жители. Някои от общините са подали документи и в четирите категории. През септември жури от специалисти в различните области ще оценява кандидатурите. В края на процеса ще бъдат отличени по две общини лауреати във всяка една от четирите категории. Награждаването ще се проведе през октомври 2017 г., като на нея се очаква да присъстват представители на правителството и местната власт. Лауреатите ще получат специалните награди – учебно пътуване във Франция за двама представители на общината, осигурени от Министерството на регионалното развитие и благоустройството и от Министерството на околната среда и водите. Те ще имат за цел да представят на местната администрация добрите практики и да установят ползотворни двустранни отношения.", "date": "2017.09.05", "title": "Близо 40 общини се състезават за устойчиви практики в конкурса на \"Екообщина\""}
{"url": "http://www.dnevnik.bg/biznes/2017/09/05/3036608_ministur_nankov_uchastva_v_otkrivane_na_pristanishte_v/", "text": "Министърът на регионалното развитие и благоустройството Николай Нанков е бил сред официалните гости за откриването на пристанище \"Хамад\" в Катар, съобщиха от пресцентъра на ведомството. Церемонията е под патронажа на емира на Катар, шейх Тамим бин Хамад ал Тани, който лично присъства на събитието. Наскоро Катар бе подложена на натиск от други арабски страни. Кризата започна миналия месец след  решението на няколко държави от Персийския залив да прекъснат  отношенията си с емирството, като го обвиниха, че подкрепя терористични организации. Междувременно от 1 юли на ротационен принцип  България председателства Съвета на ЕС в Катар , защото действителният председател - Естония, няма посолство в Доха. Пристанището е един от най-значимите инфраструктурни проекти в Катар и се предвижда да бъде сред най-големите в района на Близкия изток. То е разположено на площ 28.5 кв. км. Планираният му годишен капацитет е 7.5 млн. контейнера, 1.7 млн. тона товари и 1 млн. т силозен капацитет. Разполага със складови пространства за 500 хил. автомобила, база за прием на живи животни и съпътстваща инфраструктура, отговаряща на най-високите световни стандарти, между които контролна кула с височина 110 м, най-съвременна товароподемна и транспортна техника, митническа зона с възможности за обработка на 5600 контейнера дневно и др. Изградена е и икономическа зона, която ще стимулира ръст на износа от Катар на стоки, различни от нефт и природен газ, за да се насърчи развитието на преработвателните индустрии. В кулоарите след откриването на пристанището Нанков разговарял с Акбар ал Бакер, главен изпълнителен директор на \"Катар еъруейз\", като двамата изразили задоволството си от функционирането на директната самолетна линия София - Доха. Министърът е имал разговор и с министъра на общините и околната среда на Катар Мохамед ал Румейхи, пред когото изтъкнал голямото значение, което България придава на сътрудничеството си с Държавата Катар и поддържаните отлични приятелски отношения. Министър Ал Румейхи се поинтересува от възможността Катар да наеме висококвалифицирани специалисти в областта на строителството за реализацията на инфраструктурни проекти в страната. Подчертан бил и интересът на Катар за внос на българска земеделска продукция. Министерството на регионалното развитие и благоустройството ще организира посещение на български кметове в Катар за обмяна на опит и създаване на контакти за реализация на съвместни проекти, съобщават още от строителното министерство.", "date": "2017.09.05", "title": "Министър Нанков участва в откриване на пристанище в Катар"}
{"url": "http://www.dnevnik.bg/sviat/2017/09/05/3036604_siriiskata_armiia_i_hizbula_probiha_obsadata_v/", "text": "Сирийски правителствени сили, подкрепяни от шиитската групировка \"Хизбула\", достигнаха обсадени от години войници в Дейр аз Зор, една от последните големи крепости на \"Ислямска държава\", обявиха държавни медии в Дамаск. Цивилни и военни бяха под обсада в части от града от 2014 г. насам. \"Сирийската армия и съюзниците ѝ пробиха обсадата на Дейр аз Зор\", съобщи военна медия на \"Хизбула\". Една от групите, наблюдаващи конфликта в Сирия, също потвърди, че в гарнизон в западните покрайнини на града напредващите сирийски войски са достигнали доскоро обсадените си колеги. Според държавната новинарска агенция САНА жители на града вече празнуват успехите на въоръжените сили. Тепърва предстои \"Ислямска държава\" да бъде изтласкана от провинция Дейр аз Зор (части от които са под контрола ѝ), както и от близо половината територия на града. Според Сирийската обсерватория за човешките права под контрола на джихадистите са и близка военновъздушна база в южната част на града и няколко намиращи се до нея квартала. Губернаторът на провинцията Мохамед Ибрахим Сабра потвърди, цитиран от \"Ройтерс\", че правителствени сили напредват към базата. \"В близките дни наближава и изчистването на Дейр аз Зор\" от бунтовници, както и началото на операциите в съседните райони, които все още са във владение на джихадистите. Миналата седмица \"Ислямска държава\" предприе  първата си принудителна евакуация  и нейни бойци се изтеглиха от границата с Ливан, за да се придвижат към Дейр аз Зор след сражения със сирийските сили и \"Хизбула\". Режимът на президента Башар Асад не владее района на Дейр аз Зор от 2013 г., когато провинцията попадна под контрола на бунтовнически групировки. Година по-късно обаче \"Ислямска държава\" обсади града. Доставките на провизии до него оттогава насетне се осъществяваха по въздух. Според ООН към миналия месец обсадените цивилни в контролираните от правителството части на  Дейр аз Зор  са около 93 000 души и живеят под \"изключително тежки\" условия. Междувременно министерството на отбраната в Москва публикува кадри, според които руски ракети обстрелват цели на \"Ислямска държава\" в провинцията. Надеждите на ООН Градът е разположен югоизточно от  Ракка , където подкрепяни от Съединените щати бунтовници напредват в офанзивата срещу \"Ислямска държава\". Миналата седмица пратеникът на ООН Стафан де Мистура обяви, че освобождаването на Дейр аз Зор и Ракка ще доведе до  окончателен разгром  на \"Ислямска държава\" в Сирия \"най-късно до края на октомври\", а на следващата година би трябвало в страната да се проведат избори. Де Мистура предупреди, че последното голямо изпитание за международната общност ще е в провинция Идлиб - \"пълна с \"Ан Нусра\", което е \"Ал Кайда\". \"След Ракка и Дейр аз Зор, а това е въпрос на няколко месеца, ще дойде момент на истината. Ако международната общност помага както на опозицията, така и на правителството, като подтикне правителството да приеме истинска сделка, тогава в рамките на годината има възможност да се стигне до надеждни избори.\"", "date": "2017.09.05", "title": "Сирийската армия и \"Хизбула\" пробиха обсадата в ключова крепост на \"Ислямска държава\""}
{"url": "http://www.dnevnik.bg/evropa/zemedelie/2017/09/05/3034804_ikonomedia_organizira_konkurs_inovativen_fermer_na/", "text": "Конкурс за иновативен фермер на годината организира Икономедиа - най-големият издател на бизнес медии в България, в т.ч. вестник \"Капитал\", вестник \"Капитал Daily\" и сайтът  www.dnevnik.bg . Конкурсът е част от проект за популяризиране на общата селскостопанска политика на Европейския съюз, съфинансиран от Европейската комисия. Право да участват имат физически и юридически лица, включително с чуждестранно участие, с дейност в сферата на земеделието на територията на България. Проектът или дейността, с която кандидатстват, трябва да са показали резултати през 2016 и/или 2017 г. За целите на конкурса за иновация се счита разработването и внедряването в практиката на нов или значително подобрен продукт (стока или услуга), нов процес, нов маркетингов метод или нов организационен метод, организация на работното място или външни връзки, които водят до повишаване на икономическа, социална и екологична ефективност. Критериите, по които ще се оценяват подадените предложения, са следните: ● Икономически, социален и/или екологичен ефект (резултат) от иновацията ● Иновативност ● Възможност за мултиплициране ● Устойчивост. Всеки има право да номинира за участие в конкурса себе си или друго лице, стига номинираните да отговарят на условията за участие. Кандидатстването или номинирането се извършва с попълване на опростен формуляр по образец и изпращането му на имейл адрес  fermer@economedia.bg  в срок до 20.10.2017 г. Формулярите могат да бъдат намерени на  www.dnevnik.bg/evropa/zemedelie/ . Жури от авторитетни експерти в сферата на земеделието ще избере победителите. При необходимост журито може да организира среща с номинирани кандидати за разяснения във връзка с тяхната иновация. Обявяването на победителите ще стане на 30.11.2017 г. в София по време на конференцията  \"Науки и иновации в подкрепа на земеделието\" . За победителите са предвидени множество награди, в т.ч.: ● Покриване на разходите по участие в програмата на най-голямото аграрно събитие в Европа през 2018 г. - Глобален форум за иновации в земеделието ( GFIA Europe) , на 20-21.06.2018 г. в Холандия ● Покриване на разходите по участие в ускорен бизнес курс за мениджъри и предприемачи \"Business Essentials\" на стойност 800 лв. на тема по избор – финансов мениджмънт, финансов анализ, правна рамка или стратегия и маркетинг ● Технологични устройства ● Абонамент за издания на \"Икономедиа\" по избор ● Специализирано издание за Програмата за развитие на селските райони ● Безплатна консултация за възможности за кандидатстване за финансиране по Програмата за развитие на селските райони от \" Елана инвестмънт \" ● Безплатен достъп до конференции по избор от списъка със събития организирани от \"Икономедиа\" ● Представяне на победителя на сайта за кариери, образование и работа  ● Грамота.", "date": "2017.09.05", "title": "\"Икономедиа\" организира конкурс \"Иновативен фермер на годината\""}
{"url": "http://www.dnevnik.bg/razvlechenie/2017/09/05/3036631_koprodukciiata_uesturn_na_valeska_grizbah_shte_otkrie/", "text": "Копродукцията \"Уестърн\" на Валеска Гризбах, чиято премиера се състоя по време на тазгодишния кинофестивал в Кан, ще открие юбилейното издание на фестивала на българския филм \"Златна роза\" във Варна. Той ще се състои от 30 септември до 7 октомври т.г. \"Уестърн\" е част от неконкурсната програма \"Фокус копродукции\", която ще представи пет пълнометражни филма с българско участие, заслужили световно признание през годината. \"Уестърн\" е копродукция между Германия, България и Австрия, заснета в селце на българско-гръцката граница с участието на непрофесионални актьори. Филмът разказва за група немски строители, които започват работа на труден обект в затънтен край на България. Чуждата земя събужда у мъжете жажда за приключения, но ги изправя и пред собствените им предразсъдъци и недоверие, предизвикани от езиковата бариера и културните различия. След като обиколи световните фестивали, \"Уестърн\" ще бъде видян за пръв път от българска публика на \"Златна роза\" 2017. Фестивалната програма ще предложи и дългоочакваната премиера за България на  филма на Стефан Командарев \"Посоки\" , който също започна пътя си към публиката по време на  престижния конкурс \"Особен поглед\" в Кан . За пръв път от близо 30 години насам български филм спечели място в официалната селекция на Кан. На международния фестивал в Сараево \"Посоки\" получи специалната награда на журито за актьорския състав, в който участват Васил Василев-Зуек, Иван Бърнев, Асен Блатечки, Ирини Жамбонас, Юлиан Вергов, Стефан Денолюбов и др. \"Посоки\" показва преплитащите се съдби на шестима души от съвременното българско общество в шест нощни софийски таксита в рамките на 24 часа. Смъртта на един човек дава шанс и надежда за живот на друг. Сред тазгодишните акценти на фестивала е и \"¾\" - игралният дебют на Илиян Метев, който взе \"Златен леопард\" от конкурса \"Режисьори на настоящето\" в Локарно и в края на септември ще се състезава в Сан Себастиан. Филмът представлява поетичен портрет на баща, син и дъщеря в последното им лято заедно. Предишният документален филм на Илиян Метев \"Последната линейка на София\" беше селектиран за участие в програмата на кинофестивала в Кан. Успехът на \"¾\" в Локарно тази година последва \"Златния леопард\" от 2016 г. за \"Безбог\" на Ралица Петрова, който спечели и голямата награда \"Златна роза\" миналата година. Филмите, които ще бъдат показани пред публика тази година, са произведени в периода от 1 август 2016 г. до 31 юли т.г..", "date": "2017.09.05", "title": "Копродукцията \"Уестърн\" на Валеска Гризбах ще открие фестивала на българския филм \"Златна роза\""}
{"url": "http://www.dnevnik.bg/sviat/2017/09/05/3036633_dnes_se_navurshvat_40_godini_ot_izstrelvaneto_na_izlel/", "text": "На днешната дата през 1977 г. в Космоса е изстрелян американският автоматичен междупланетен апарат \"Вояджър 1\". На борда му се намира и \"Златната плоча\", която представлява музикалното послание от Земята към далечния Космос. Една от песните, които вече 40 години звучат в открития Космос, е \"Излел е Дельо хайдутин\", изпята от Валя Балканска. Посланията, записани върху позлатени медни дискове, съдържат указания за местонахождението на Слънчевата система и Земята, приветствия на 55 езика, както и 115 изображения в областта на математиката, физиката, химията, астрономията, анатомията на човека, живота на хората и аудиозаписи на различни звуци на нашата планета - шум на вятъра, птичи песни, звук на движещ се влак, откъси от музикални произведения на Бах, Моцарт, Бетовен и други композитори.  През 2002 г. \"Вояджър 1\" стана първият космически апарат, напуснал пределите на Слънчевата система, и понастоящем е най-отдалеченият от Земята обект, създаден от човека. Проектът на НАСА и за изследване на далечни планети в Слънчевата система. Малко преди изстрелването на \"Вояджър 1\" е изстрелян и \"Вояджър 2\". Основната цел на апарата е да изследва газовите гиганти Сатурн и Юпитер. Двата апарата са предали до момента 625 гигабайта данни на Земята.", "date": "2017.09.05", "title": "Днес се навършват 40 години от изстрелването на \"Излел е Дельо хайдутин\" в Космоса"}
{"url": "http://www.dnevnik.bg/photos/2017/09/05/3036643_snimka_na_denia_grigor_dimitrov_pri_prezidenta/", "text": "Григор Димитров беше на посещение днес при президента Румен Радев.  я след ранното си  Приемът не беше обявен предварително и първоначално от администрацията на държавния глава отказаха информация за повода за посещението. По-късно днес от там съобщиха, че Димитров е представил на Радев идеята си да направи академия за тенис в България. Повече четете  .", "date": "2017.09.05", "title": "Снимка на деня: Григор Димитров при президента"}
{"url": "http://www.dnevnik.bg/bulgaria/2017/09/05/3036709_nikolai_lazarov_e_noviiat_predsedatel_na_fond_nauchni/", "text": "Проф. Николай Лазаров е новият председател на управителния съвет на Фонд \"Научни изследвания\", съобщи Министерството на образованието и науката (МОН). Негов заместник става досегашният председател на изпълнителния съвет на фонда проф. Георги Вайсилов. И двамата са избрани при тайно гласуване с пълно мнозинство от десет гласа на първото заседание на новия изпълнителен съвет на фонда. Николай Лазаров e професор по анатомия, хистология и цитология с изследователски интереси в областта на клетъчната биология, невробиологията и др., с индекс на Хирш 18 (инструмент за измерване на научноизследователската работата на учените - бел. ред.). МОН отбелязва, че през последните 5 години той е публикувал над 50 научни труда, цитирани над 500 пъти, и е ръководил и участвал в 11 научноизследователски проекта. Георги Вайсилов е професор в Химическия факултет на Софийския университет \"Св. Климент Охридски\". Автор е на 96 научни статии в списания с импакт фактор, над 80 доклада на международни и национални научни конференции, над 30 семинара във водещи световни научни центрове. Притежава индекс на Хирш 26. През 2013 г. е носител на награда \"Питагор\" за утвърден учен в областта на природните науки и математиката. От 2015 г. е председател на изпълнителния съвет на Фонд \"Научни изследвания\". Останалите нови членове на изпълнителния съвет на Фонд \"Научни изследвания\" са проф. Виржиния Кирякова, проф. д-р Явор Енчев, проф. Екатерина Ангелова Бъчварова, проф. д-р Диана Копева, проф. днс Стефан Денев, проф. дтн Светослав Николов, проф. дфн Иван Узунов, проф. дфн Диана Иванова, Димитър Андреев, старши експерт в дирекция \"Наука\" на МОН, който е представител на министерството във фонда. През последните години Фонд \"Научни изследвания\" привлича вниманието с редица проблеми, свързани със липсата на достатъчно финансиране (макар че  бюджетът за 2016 г. бе увеличен тройно  в сравнение с предходната), забавяния на изплащания по проекти от 2010 г. насам, разминаване на срокове на международни проект и др. През 2012 г. дори учени излязоха на протест заради нарушения във фонда.", "date": "2017.09.05", "title": "Николай Лазаров е новият председател на Фонд \"Научни изследвания\""}
{"url": "http://www.dnevnik.bg/sport/2017/09/05/3036611_sasht_iskat_da_priemat_machove_ot_visshata_liga_po/", "text": "Организаторите на международния приятелски турнир International Champions Cup, който се провежда в САЩ по време на лятната пауза, искат да приемат мачове от Висшата лига на Англия, съобщава Би Би Си. Зад предложението стои директорът на Relevent Sports Чарли Стилиано. Той даде пример с провеждането на мачове от Американската футболна лига (NFL) в Англия, което според него е имало голям успех. \"Изглежда, че половината от сезона се игра в Англия. Това търсят собствениците на отбори от NFL, а да не забравяме, че някои от тях притежават клубове във Висшата лига\", каза Стилиано. Фамилията Глейзър притежава \"Манчестър юнайтед\" и отбора от NFL \"Тампа Бей бъканиърс\", докато мажоритарният собственик на \"Арсенал\" Стан Крьонке държи \"Лос Анджелис рамс\". Стилиано се надява провеждането на мачове от Висшата лига в САЩ да стане факт с помощта на двамата американски инвеститори. \"Когато видят, че играят отбори от NFL (в Англия), те (Глейзър и Крьонке) вероятно се замислят, че няма да е лоша идея, ако техните клубове играят на друго място. Ние сме с две ръце за и ще се радваме да домакинстваме подобни мачове\", заяви Стилиано. Той вижда като основна пречка реакцията на феновете в Англия и медийния отзвук в пресата, който би се получил. \"Мисля, че ще има желание за провеждане на мачове от Висшата лига по света и в бъдеще, но за момента това трудно би се получило\", допълни Стилиано. Приятелският турнир International Champions Cup се провежда всяко лято от 2013 г. Надпреварата изправя големите европейски клубове едни срещу други в Азия, Северна Америка и Австралия. Интересът към турнира е огромен, като това лято билетите за мача между \"Барселона\" и \"Реал\" (Мадрид)  достигнаха 10 хиляди долара на черно .", "date": "2017.09.05", "title": "САЩ искат да приемат мачове от Висшата лига по примера на НФЛ"}
{"url": "http://www.dnevnik.bg/sport/2017/09/05/3036466_zabravete_sharapova_kaia_kanepi_e_goliamoto_ime_v/", "text": "Завръщането на Мария Шарапова в голямата игра  беше най-горещата тема в женския US Open. Руската тенисистка, която изтърпя 18-месечно наказание за употреба на допинг, записа впечатляваща победа срещу световната №2 Симона Халеп в първия кръг. След това тя спечели още две здрави битки и дори даде надежди на феновете си, че може да постигне нещо голямо в Ню Йорк, преди да бъде спряна в осминафиналите от латвийката Анастасия Севастова. В същото време едно друго, много по-впечатляващо завръщане остана почти незабелязано. Или поне до днес. След като в продължение на две години непрекъснато беше измъчвана от контузии и заболявания и едва не сложи край на кариерата си, заемащата 418-ото място в света  Кая Канепи сътвори нещо изключително . 32-годишната естонка стана едва втората тенисистка в историята на US Open, която достига до четвъртфиналите, след като е започнала участието си от квалификациите. Досега това беше правила единствено американката Барбара Геркен през 1981 г. Канепи обаче успя да го постигне едва два месеца след като се завърна на корта след продължило повече от година отсъствие. \"През юни миналата година изобщо не ми пукаше дали ще играя тенис отново. Наистина ми е трудно да повярвам къде се намирам сега след всичко това, което ми се случи. Изобщо не го очаквах\", заяви Канепи след победата срещу рускинята Дария Касаткина в осминафиналите. Големите проблеми В продължение на 13 месеца Канепи изобщо не беше играла тенис. Тя не беше участвала в турнир от Големия шлем от US Open 2015, когато загуби във втория кръг от украинката Елина Свитолина. Оттогава датираше и последната победа на естонката в основна схема на състезание от календара на WTA - срещу германката Ана-Лена Фрисдам.  Канепи завърши 2015 г. под №122 в ранглистата, а следващите месеци бяха истински кошмар за нея. Тя имаше плантарен фасциит и на двете стъпала, а освен това страдаше от вируса на Епщайн-Бар - автоимунно заболяване, причиняващо повръщане. След като през 2016 г. не успя да спечели нито един мач в основна схема на турнир от календара на WTA, Канепи реши да сложи край на агонията. \"Дълго време игнорирах болката, продължавах да участвам в турнири. Мислех си, че всичко ще отмине. Само че ставаше все по-зле и по-зле и накрая изобщо не можех да играя\", разказва тя. Естонката споделя, че е била толкова изтощена от всичко, че дори не е искала да лекува травмите в краката си. \"Не ми пукаше, не исках да имам нищо общо със спорта. Имах нужда от почивката - колкото по-дълга, толкова по-добре.\" Време за размисъл Докато е далеч от тениса, Канепи опитва да разбере какво иска да прави занапред. Тя се връща в Естония, където предимно чете книги, пътува с мицубишито си из страната и си играе със своя домашен любимец - манчестърски териер на име Босу. Канепи дори заминава за кратко за Финландия, където се записва в професионална шофьорска школа, за да се научи да кара на лед. Тя е единствената жена в курса сред 33-ма мъже. \"Наистина трябва да бъдеш много внимателен, когато шофираш на заледени пътища. Същото е като в тениса. Трябва да си максимално концентриран през цялото време. Опитвам да използвам едното, за да ми помогне за другото\", казва естонката.  Докато си почива от тениса, тя посещава и Хавай. \"Това беше първата ваканция в живота ми\", разкрива Канепи. \"Просто се опитвах да подредя нещата. Бях наистина много изморена от тениса\", допълва естонката, която в края на 2016 г. почти се решава да прекрати кариерата си. Обратно в спорта Канепи подновява спортните занимания през януари. От време на време тя тренира с олимпийския шампион на диск от Пекин 2008 Герд Кантер, който си търси местен спаринг партньор. \"Чувствах се по-добре, петите ми вече не ме боляха толкова много. В този момент реших отново да опитам да играя тенис.\" Завръщането към тениса й отнема доста време, но ефектът е мигновен. Тя изиграва първия си турнир за 2017 г. през юни - в германския град Есен от календара на ITF с награден фонд 25 000 долара. Естонката записва пет последователни победи и печели титлата след успех над Пати Шнидер във финала. Преди турнира в Есен Канепи е изпаднала до №630 в световната ранглиста. Благодарение на т.нар. \"защитен ранкинг\" (тя заема 196-ата позиция, преди да се оттегли) естонката влиза в квалификациите на \"Уимбълдън\". Печели първия си мач - срещу  холандката Лесли Керкхов , но губи втория - срещу Арина Родионова от Австралия. Следващият й турнир е на червените кортове в Букурещ през юли. Канепи губи още в първия кръг на квалификациите от поставената под №3 Аранча Рус от Холандия. Така след едва осем официални мача в последните повече от 13 месеца и без победа в основна схема на турнир от календара на WTA от две години Канепи пристига в Ню Йорк, за да се включи в квалификациите за US Open. Нюйоркска приказка Канепи се прероди на кортовете във \"Флашинг медоус\" и направи нещо, което не си е представяла дори в най-смелите си мечти. Тя премина през трите кръга на квалификациите, побеждавайки Нина Стоянович, Луиза Чирико от САЩ и поставената под №1 в пресявките Су Вей Хсие от Тайван. В първия кръг Канепи победи шампионка от \"Ролан Гарос\" за 2010 г. Франческа Скиавоне, въпреки че губи първия сет на нула. Следват победи срещу полуфиналистката в Ню Йорк от 2009 г. Янина Викмайер и намиращата се в отлична форма Наоми Осака от Япония. За да се стигне до успеха срещу Касаткина. Канепи се класира за четвъртфинал в Ню Йорк за втори път в кариерата си след 2010 г. и общо за шести пъти достигна до финалната осмица в турнирите от Големия шлем. В опит да стане първата квалификантка в историята, стигнала до полуфиналите на US Open, тя ще се изправи срещу американката Мадисън Кийс. Ако беше загубила в първия кръг на квалификациите, Канепи щеше да си тръгне от Ню Йорк със скромните 8000 долара. След седем последователни победи в рамките на по-малко от две седмици тя си гарантира минимум 470 хиляди долара. \"Винаги съм обичала Ню Йорк. Дори когато бях на почивка в Хавай, отскочих дотук за два дни. Исках да бъда в града, да усетя атмосферата. Наистина много ми харесва да бъда тук. Обичам климата, обичам кортовете и мисля, че те наистина пасват отлично на моята игра\", каза Канепи след победата на Касаткина. През 2010 г. естонката игра два поредни четвъртфинала в турнирите от Големия шлем - на \"Уимбълдън\" и US Open, а през 2012 г. след четвъртфинала на \"Ролан Гарос\" достигна до рекордното в кариерата си 15-ото място в световната ранглиста. В онзи период мнозина специалисти очакваха от нея да направи следващата крачка, но това така и не се случи заради проблемите с контузиите. Сега, на 32 години, няколко месеца след като едва не се отказа от спорта, Канепи е само на победа от това да постигне най-големия успех в кариерата си и да влезе в историята на тениса.", "date": "2017.09.05", "title": "Забравете Шарапова, Кая Канепи е голямото име в тазгодишния US Open"}
{"url": "http://www.dnevnik.bg/video/2017/09/05/3036750_video_drugite_novini/", "text": "\"Храмът, времето и ние\" - историята на базиликата \"Света София\" Посрещаме първия учебен ден с обновени улици Системата \"Smile to Pay\" в китайска верига за бързо хранене Елтън Джон със сериозна актьорска роля Пол Бетани се включва в звездния екип на филма за Хан Соло", "date": "2017.09.05", "title": "Видео: Другите новини"}
{"url": "http://www.dnevnik.bg/zdrave/2017/09/05/3036749_profesionalnoto_pregariane_e_prichina_za_30_ot/", "text": "Няма ясна статистика за вредата от стреса върху работещите хора в България, но повече от половината болнични дни през годината са за заболявания и състояния, свързани със стрес и преумора, а почти една трета от напускащите работа се аргументират с професионално прегаряне. Това са загуби за бизнеса в рамките на 70-80 млн. лв. всяка година. Същевременно едва около 6% от фирмите у нас имат политики и програми за справяне със стреса в работата, и то предимно чуждестранните компании в сферата на информационните технологии. Това коментира Томчо Томов, ръководител на Националния център за управление на компетенциите към Българската стопанска камара (БСК) по време на пресконференция днес за нова кампания срещу професионалното прегаряне, известно като \"бърнаут\". За сравнение по данни на Американския институт за изследване на стреса всяка година САЩ губят около 300 млрд. долара заради отсъствие от работа или намалена работоспособност вследствие на стрес, както и за покриване на разходите за медицински грижи на засегнатите. Изследване от 2013 г. за Европа пък показва, че за на стария континент тези загуби възлизат на 600 млрд. евро. Най-засегнати от синдрома на професионалното прегаряне са работещите в социалните сфери, чиито професии изискват личен контакт. По думите на Томчо Томов в българското законодателство за психичното здраве на хората има регулация, доколкото трябва да отговаря на европейските изисквания за създаване на безопасни условия на труд, в което се включва и работоспособността и мотивацията на служителите. Обаче контролните органи нямат капацитет да контролират този процес, нито работодателите да го управляват, каза той. При около 60% от трудовите злополуки например се констатира, че това са опитни хора и по това също може да проличи прегарянето, посочи Томов. Законодателството трябва да е много по-конкретно и институциите да обърнат внимание на профилактиката и организационните политики, смята той. Какво е бърнаут  Бърнаут е състояние на физическо и емоционално изтощение или пълна липса на мотивация, която обикновено е в резултат на продължаващ стрес или чувство на неудовлетвореност от работата, припомни Анелия Горгорова от Управителния съвет на Българска асоциация за управление на хора (БАУХ). Физиологичните симптоми са изтощение, главоболие, нервен стомах, мускулно напрежение, промяна в апетита, проблеми със зъбите, промяна в сексуалната активност, чувство на замаяност. Психологическите са свързани с поведенчески проявления като чувство на раздразнителност и гняв, чувство на агресия, липса на енергия и удовлетвореност от това, което правиш, изброи Горгорова. Световната статистика показва, че жените са по-податливи на прегаряне от мъжете. Повече от половината работещи жени (54%) и само една третата от работещите мъже (33%) проявяват симптомите. Рискови фактори и реакция  \"За бърнаут има две причини - честотата и степента на стреса в работния процес. Така че ако говорим за възстановяване от бърнаут или превенцията му, работодателите трябва да имат предвид точно тези два фактора. Затова нещо просто, което биха могли да направят, е да въведат по-чести почивки, съобразени с честотата на стреса и да настояват служителите да ги ползват. Световната статистика показва, че повсеместно хората ползват по-кратки почивки, по-рядко излизат в отпуска, хранят се на бюрото си, редовно работят по 9-10 часа, вместо норамата от 8, че и повече\", даде пример специалният чуждестранен гост на кампанията Хамза Кан. Световната здравна организация, определя стреса като епидемията на 21 век, отбеляза Кан, който е преподавател и автор на книги за мениджмънт и справяне със стреса в САЩ. \"Бих препоръчал на бизнеса да се фокусира върху основните фактори в своята организация, които са стресиращ фактор за всекиго - отчуждаването, проблемите в обществото, технологиите, самотата и икономиката. Стресът да се представиш по най-добрия начин предизвиква тези състояния. Ние сами увеличаваме стреса за себе си като вярваме в митовете за прогреса, за ефективността, за перфектността, за удовлетворението и за непрекъснатата иновация. С тези митове влизаме в един непрекъснат цикъл на бърнаут, но отговорността да се справим с него не е на отделния човек, а на съвместните усилия заедно с работодателите\", коментира Кан.", "date": "2017.09.05", "title": "Професионалното прегаряне е причина за 30% от текучество и 50% от загубите в българския бизнес"}
{"url": "http://www.dnevnik.bg/biznes/2017/09/05/3036761_blizo_300_kg_iaichni_produkti_s_fipronil_sa_stignali/", "text": "Трета поред партида яйчен меланж, замърсена с фипронил, е стигнала до българския пазар, съобщи Българската агенция за безопасност на храните. Доставената от Германия партида е била с общо количество 1440 кг като 298 кг са стигнали до пазара в България и в момента са в процес на изтегляне. Останалите 1142 кг са на отговорно пазене в склад за търговия на едро. Сигналът е получен чрез системата за бързо предупреждение на Европейската комисия. Първите 18 резултата от лабораторни анализи на яйца и яйчни продукти - майонеза и сладолед, са", "date": "2017.09.05", "title": "Близо 300 кг яйчни продукти с фипронил са стигнали пазара"}
{"url": "http://www.dnevnik.bg/sviat/2017/09/05/3036754_rumunskiiat_ministur_na_otbranata_podade_ostavka/", "text": "Румънският министър на отбраната Адриан Цуцуяну заяви, че е представил оставката си на премиера Михай Тудосе, предаде Аджерпрес, цитирана от БТА. Според правителствени източници, цитирани от агенцията, премиерът Тудосе е приел оставката на Цуцуяну. Съобщението идва часове след като румънски медии публикуваха информации, че армията е останала без пари и заплатите през септември ще бъдат изплащани на части. Представители на министерството на отбраната съобщиха днес, че заплатите на служителите ще се плащат разсрочено този месец, тъй като не е извършена бюджетна корекция. Цуцуяну уточни, че днес е имал среща с премиера, който го е упрекнал за липсата на комуникация с него и с пресата във връзка с проблема със заплатите на персонала от системата на отбраната. \"Признах пред премиера, че съм сгрешил в комуникацията с него, тъй като не съм го информирал навреме за тази ситуация\", посочи министърът.  Според Цуцуяну няма проблеми от финансов характер по отношение на плащането на заплатите, а \"чисто технически проблеми\". Той подчерта, че \"има пари\" и добави, че министърът на финансите ще разясни ситуацията. Това стана часове, след като румънският премиер социалдемократ Михай Тудосе заяви, че приходите в бюджета на страната през първите седем месеца на годината са с 9 процента по-високи в номинално изражение, отколкото в същия период на миналата година, предаде Аджерпрес.  Тудосе се яви вчера в парламента по искане на опозиционната Национално-либерална партия (НЛП), която го обвинява за \"бедствената икономическа ситуация\" в страната.  \"По отношение на приходите в бюджета, всеки може да види първите резултати. През първите седем месеца на 2017 г. приходите в националния бюджет са на стойност 141.2 милиарда леи, което значи 17.3 процента от БВП, и с 9 на сто по-високи в номинално изражение от същия период на 2016 г.\", каза министър-председателят. Той обясни, че това е следствие от подобряването на събирането на данъци и от управленската програма като цяло. Премиерът засегна и въпроса за усвояването на европейски фондове, като заяви, че първоначалната цел ще бъде надмината. Набелязаната в програмата на правителството цел за 5.2 млрд. евро ще бъде превишена, ако сегашният темп се запази, посочи той.  Тудосе се похвали, че що се отнася конкретно до фондовете за земеделие, Румъния е \"европейски шампион\", изразходвайки всички налични фондове за 2017 г. до февруари.  По думите на премиера винаги когато Социалдемократическата партия (СДП) е била на власт, това е носело \"благополучие и здрава икономика\". Тудосе изтъкна също, че икономическият растеж на Румъния от 5.8 процента е най-големият в ЕС. \"Това е знак, че икономиката се справя добре\", посочи той.", "date": "2017.09.05", "title": "Румънският министър на отбраната подаде оставка защото армията е останала без заплати"}
{"url": "http://www.dnevnik.bg/razvlechenie/2017/09/05/3036748_megan_markul_za_pruv_put_komentira_vruzkata_si_s_princ/", "text": "\"Двойка сме. Влюбени сме. Сигурна съм, че ще дойде момент, в който да се покажем, да се представим и да разкажем истории, но се надявам хората да разберат, че времето сега е за нас\". Така американската актриса Меган Маркъл коментира за пръв път публично отношенията си с британския принц Хари. В пространен портрет за новия брой на сп. \"Венити феър\", тя говори за връзката си с принца и последвалата я медийна буря, за актьорската си кариера и за смесения си произход. Ако двамата сключат брак, тя ще бъде първата американка, влязла в кралското семейство, след  Уолис Симпсън  – жената, заради която чичото на настоящата кралица Елизабет, крал Едуард Осми, се отказа от трона преди повече от 80 години. Новините за връзката на Маркъл с принц Хари доведоха до такъв интерес, че той се принуди публично да поиска  медиите да спрат да тормозят нея , семейството и близките ѝ. \"Има си предизвикателства, всичко е на периоди – през някои дни е по-трудно, отколкото през други\", казва тя за неочакваната си слава. Макар да е звездата на адвокатския сериал Suits, светът откри Маркъл именно заради връзката ѝ с Хари. Тя бе най-гугълваната жена за 2016 г. \"Беше изненадващо как нещата се промениха още от самото начало. Но имам мрежа от подкрепа около себе си, както и, разбира се, подкрепата на приятеля ми\". Актьорството Бащата на Маркъл – Томас, е бил осветител в Холивуд и тя е израснала по снимачните площадки. \"Всеки ден в продължение на десет години, след училище, бях на снимачната площадка на \"Женени с деца\". Беше много забавно и извратено място за момиченце от католическо училище\", казва тя. Маркъл учи театър и международни отношения в Северозападния университет в Илинойс и в последната си година стажува в американското посолство в Аржентина. Когато решава да се отдаде на актьорството, родителите ѝ я подкрепят. \"Гледаха ме как ходя на прослушвания, опитвам се да свържа двата края, работя каквото ми падне, за да си платя сметките. Калиграфирах картички, бях хостеса, всякакви неща, каквито актьорите работят. Баща ми знаеше колко е трудно за един актьор да си намери работа, така че той се гордееше най-много, че успях да победя вероятностите\". Тормозът Британските таблоиди се нахвърлиха върху Маркъл с ред обвинения – че е разведена, че е католичка, че е от смесено потекло (майка ѝ е афроамериканка). По традиция тези три характеристики биха попречили на евентуален брак с Хари, макар да са били нарушавани преди. През ноември \"Дейли стар\" писа \"Принц Хари може да се ожени за гангстерска знаменитост – новата му любов е от престъпен квартал на Лос Анджелис\"; \"бъдещата свекърва още живее в Криншоу, заобиколена от кървави обири и насилие за дрога\". От двореца Кенсингтън реагираха с необичайно рязко изявление срещу \"вълната от обиди и тормоз\". \"Мисля, че в крайна сметка е много просто. Ние сме двама щастливи и влюбени души. Срещахме се дискретно в продължение на около шест месеца, преди новината да излезе, през това време работех и единственото нещо, което се промени, беше това как го възприемаха хората. У мен нищо не се промени. Аз съм си същата, никога не съм се определяла спрямо връзката си\", казва тя. \"Не чета пресата. Дори не чета как отразяват Suits. Близките ми хора ми припомнят коя съм. Останалото е шум\". Благотворителността За Хари, да продължи каузите на майка си - принцеса Даяна, е мисия в живота. Маркъл също има интерес към филантропията, създаден от майка ѝ Дория Рагланд. Тя е глобален посланик за християнската неправителствена организация World Vision Canada, работила с ООН по овластяването на жените и е била съветник на международната благотворителна организация One Young World по въпросите за половото равенство и съвременното робство.", "date": "2017.09.05", "title": "Меган Маркъл за пръв път коментира връзката си с принц Хари"}
{"url": "http://www.dnevnik.bg/morski/2017/09/05/3036771_slujiteli_na_agenciiata_po_hranite_sa_zadurjani_za/", "text": "Двама служители на Българската агенция за безопасност на храните са задържани в Несебър за взимане на подкуп, съобщи пресцентърът на Областната дирекция на МВР-Бургас. Служителите са задържани днес в близост до заведение за хранене в Несебър в момент на вземане на подкуп от собственика му. От полицията уточняват, че двамата са взели сумата от 500 лева, без да посочат каква е причината. Образувано е досъдебно производство под надзора на Окръжната прокуратура в Бургас. ", "date": "2017.09.05", "title": "Служители на агенцията по храните са задържани за взимане на подкуп"}
{"url": "http://www.dnevnik.bg/sport/2017/09/05/3036772_grigor_dimitrov_predstavil_na_radev_ideiata_si_da/", "text": "Григор Димитров има идея да направи академия за тенис в България, обявиха от пресслужбата на президента. Деветият в световната ранглиста е запознал Румен Радев с целите си  по време на срещата им . Тенисистът се прибра за кратко в България  след ранното си  отпадане от последния за годината турнир от Големия шлем - US Open.  Приемът не беше обявен предварително, а от прессекретариата на президентството първоначално отказаха информация за повода за срещата. Впоследствие от пресслужбата обявиха, че Радев е поздравил Димитров за спечелената титла в Синсинати, а тенисистът е представил идеята си за академия в България. Според посоченото в съобщението, двамата са се обединили около тезата, че \"вдъхновението на младите хора да се занимават със спорт, да се усъвършенстват и да си поставят високи цели е обща задача на спортните дейци и на институциите\". \"С неуморния си труд, желание за победа и отдаденост към спорта вдъхновявате стотици деца, които вземат ракетата и усърдно тренират на корта. Вие изведохте българския мъжки тенис до недостигнато до този момент ниво\", заявил Радев.", "date": "2017.09.05", "title": "Григор Димитров представил на Радев идеята си да направи академия за тенис в България"}
{"url": "http://www.dnevnik.bg/sviat/2017/09/05/3036784_trump_spria_programata_za_zashtita_na_imigranti_vlezli/", "text": "САЩ отменят програмата за защита на нелегални имигранти, влезли в страната, преди да са навършили 16 години, съобщи главният прокурор и министър на правосъдието Джеф Сешънс. Програмата \"Отложено действие за пристигналите в детството\" (DACA) бе създадена от Обама през 2012 г. и обхваща около 800 000 души, чиито родители са ги довели в Америка като деца, не са били обвинявани в сериозни престъпления и искат да учат и работят легално. \"За да имаме законна система за имиграция, която обслужва националния интерес, не можем да приемаме всеки, който поиска. Толкова е просто. Това би било политика на отворените граници, а американците правилно отхвърлиха това\", каза Сешънс, цитиран от агенция \"Ройтерс\". Сега съдбата на \"мечтателите\", както е прякорът на хората под закрилата на тази програма, остава в ръцете на Конгреса. Конгресмените имат шест месеца да предприемат действие, но в първата половин година от мандата си те не успяха да приемат нито един значим закон, а имиграцията по традиция разпалва ожесточени спорове. \"Изключително жестоко е да предложиш американската мечта на тези младежи, да ги насърчиш да излязат от нелегалност, да проявят доверие към правителството и после да ги накажеш за това\", реагира незабавно създателят на \"Фейсбук\" Марк Зукърбърг. Кого гони Тръмп От DACA могат да се възползват хора на възраст до 30 години, чиито родители са ги довели в САЩ като деца. Условията за това – да са влезли в Америка преди да навършат 16 г., да не са били осъждани за нито едно сериозно престъпление или в не повече от три дребни; да са завършили гимназия. След като преминат проверка на Федералното бюро за разследване (ФБР), те имат право да работят законно, а правителството отлага действия по миграционния им статут за срок от две години, след което те имат право да подадат молба отново. Тази програма не позволява на участниците да получат гражданство, нито им дава право на социални помощи или на финансово съдействие за постъпване в университет. Целта на Обама бе да защити от депортация млади хора с добро поведение, които са израснали в Америка и на практика не познават държавата, от която произхождат. Наричани  накратко \"мечтатели \", по името на обвързания с програмата закон, чиято абревиатура DREAM означава \"мечта\", те живеят предимно в Калифорния, Тексас, Ню Йорк и Флорида. Актът за развитие, облекчаване и образование за непълнолетните чужденци (DREAM) бе предложен още през 2001 г. от двама сенатори – демократа Дък Дърбин и републиканеца Орин Хач, но така и не бе одобрен от Конгреса. Идеята на закона бе чрез постепенни стъпки да позволи на тези хора право на жителство, а по-късно – и на постоянно пребиваване, в замяна на обучение в колеж, университет или служба в армията. Обама направи решителна стъпка към осъществяването на това, като въведе програмата DACA. Освен в Конгреса идеята за спиране на DACA срещна съпротива и от бизнеса. Миналата седмица шефовете на \"Майкрософт\" и \"Фейсбук\" Сатя Надела и  Марк Зукърбърг изпратиха до президента писмо с данни за приноса на \"Мечтателите\" към икономиката. Изпълнителният директор на \"Епъл\" Тим Кук написа в \"Туитър\", че 250 от колегите му в компанията спадат към същата група.", "date": "2017.09.05", "title": "Тръмп спря програмата за защита на имигранти, влезли в САЩ като деца"}
{"url": "http://www.dnevnik.bg/bulgaria/2017/09/05/3036788_prezidentut_ochakva_elektronno_glasuvane_koeto_da/", "text": "Президентът Румен Радев очаква моделът на дистанционно електронно гласуване да предостави гаранции, че изборите ще протичат честно, без фалшификации и основания за компрометиране на електронния вот. Това е заявил държавният глава на среща в президентството днес с председателя на Централната избирателна комисия (ЦИК) Ивилина Алексиева. Двамата са се обединили около позицията, че въвеждането на електронния вот ще повиши възможностите на българските граждани за участие в изборния процес и ще създаде ясен регламент, по който българите в чужбина участват в изборите, посочват от администрацията на държавния глава. \"Изключително важно е да се преустановят случаите на гласуване под натиск, купеният и контролиран вот независимо дали това става в България или в чужбина\", е посочил Радев. Той е поздравил Алексиева за прозрачното и честно организиране от страна на ЦИК на изборния процес през последните години. Председателят на ЦИК от своя страна е запознала държавния глава с предприетите действия за въвеждане на дистанционно електронно гласуване в България. Тя е изтъкнала, че се проучват добрите световни практики, както и рисковете в тази област. До края на годината предстои да бъдат проведени три симулации на електронно гласуване. Ще бъде изготвен анализ, на чиято основа ще бъде създадена българската система за дистанционно електронно гласуване, която ще бъде експериментално проверена на три последователни избори през 2018 г. Преди време се разбра, че  симулациите ще струват 33 хил. лева . Очаква се системата да бъде напълно готова за провеждането на изборите за български представители в Европейския парламент през 2019 г.", "date": "2017.09.05", "title": "Президентът очаква електронно гласуване, което да гарантира честни избори"}
{"url": "http://www.dnevnik.bg/detski_dnevnik/2017/09/05/3036833_sofiiskata_matematicheska_gimnaziia_ima_nov_vremenen/", "text": "Софийската математическа гимназия (СМГ) има нов директор на мястото на  отстранения вчера Антони Стоянов . За временно изпълняващ длъжността директор е назначена Зоя Савова – дългогодишен преподавател по математика в СМГ, се разбира от съобщение, публикувано на сайта на училището. Антони Стоянов бе уволнен вчера, като директорът на инспектората по образованието Ваня Кастрева съобщи, че до решението се е стигнало след проверка от петчленна комисия на просветното министерство в училището. До проверката се стигна заради казуса с уволнената от Славов и впоследствие върната на работа учителка Петя Тодорова. Стоянов я отстрани от поста с мотив уронване на авторитета и престижа на училището, тъй като дискриминирала около 130 ученици от гимназията, които не били класирани за националния кръг на състезанието \"Европейско кенгуру\". Тази година обаче,  заради скандали в математическата гилдия , имаше две комисии, които класираха ученици за престижното състезание.  Петя Тодорова е била член на една от комисиите, а децата от МГ са се явили пред другата комисия , като сред тях дори е имало финалисти на националния кръг. В разгара на скандала с уволнената преподавателка друг учител от СМГ – Величка Велкова,  обвини в натиск зам.-министъра на образованието и науката Таня Михайлова . В сигнал до няколко институции и медиите Велкова обяви, че Михайлова й се е обаждала по телефона с искане да възстанови уволнената учителка, за което Величкова нямала законово основание. И уволнението на учителката, и уволнението на директора доведоха до протести на родители и ученици в СМГ.", "date": "2017.09.05", "title": "Софийската математическа гимназия има нов временен директор"}
{"url": "http://www.dnevnik.bg/sport/2017/09/05/3036834_karenyo_busta_postigna_nai-golemiia_si_uspeh_i_e_na/", "text": "Испанецът Пабло Кареньо Буста постигна най-големия успех в кариерата си и ще играе в полуфиналите на US Open. Той спечели с 6:4, 6:4, 6:2 срещу Диего Шварцман в двучасов мач. В спора за място във финала 19-ият в световната ранглиста ще срещне победителя от мача между Кевин Андерсън и Сам Куери. В другия поток са големите фаворити Рафаел Надал и Роджър Федерер, както и съперниците им в четвъртфиналите - Андрей Рубльов и Хуан Мартин дел Потро. \"Невероятно. Това е нещо, за което винаги съм мечтал. През цялото време опитвах да съм съсредоточен, да играя агресивно. Много съм развълнуван, че съм на полуфинал\", каза Буста. Той продължава без загубен сет в Ню Йорк, като остана най-високо поставеният тенисист в долната част на схемата. Тази година испанецът постигна най-доброто си класиране в три от четирите турнира от Големия шлем. Той игра в четвъртфиналите на \"Ролан Гарос\" и стигна третия кръг на Australian Open. Досега роденият в Хихон тенисист не е минавал първия кръг на \"Уимбълдън\", но този сезон пропусна турнира заради контузия. Първите два сета минаха по сходен начин. Буста имаше инициативата, като взимаше ранни пробиви. Шварцман успяваше да върне пробива, но испанецът отново нанасяше удара си, за да стигне до 6:4, 6:4. И в третия сет той проби рано и поведе с 2:0. Аржентинецът имаше отлична възможност отново да върне пробива, като дръпна с 40:0 в четвъртия гейм. Този път Буста съумя да направи обрат и да се защити, като това се оказа и ключът към успеха му. В края испанецът направи шестия си пробив и след като го защити с гейм на нула, спечели мача.", "date": "2017.09.05", "title": "Кареньо Буста постигна най-големия си успех и е на полуфинал в US Open"}
{"url": "http://www.dnevnik.bg/photos/2017/09/05/3036384_fotogaleriia_svetovnite_snimki_na_denia_-_5_septemvri/", "text": "Слънчева утрин на плаж в Ница, Франция.", "date": "2017.09.05", "title": "Фотогалерия: Световните снимки на деня - 5 септември 2017 г."}
{"url": "http://www.dnevnik.bg/sviat/2017/09/05/3036836_uraganut_irma_veche_e_ot_nai-opasnata_stepen_nablijava/", "text": "Ураганът \"Ирма\"  набра сила и достигна днес най-опасната пета степен, предаде БТА. Той приближава към Карибско море и южното крайбрежие на САЩ и го заплашва с унищожителни ветрове със скорост от 280 км/ч, съобщи Националния център за наблюдение на ураганите на САЩ в Маями, Флорида. \"Ирма\" може да набере още мощ и да се превърне в  поредното бедствие за щатите Тексас и Луизиана , вече жестоко пострадали от предишния ураган \"Харви\". Властите призоваха мерките за посрещане на стихията да приключат и спасителните служби да са в пълна готовност. Очаква се първия удар да поеме американска островна територия Пуерто Рико в Карибско море.  Губернаторът на острова Рикардо Росело обяви извънредно положение и задейства Националната гвардия в помощ на 3.4-те милиона жители на Пуерто Рико. \"Засега няма положителни признаци, че ураганът може да промени посоката си\", каза той на пресконференция и призова всички да са готови за връхлитащата буря.  \"Ирма\" достигна на около 440 км източно от карибския остров Антигуа. Движи се на Запад със скорост от 22 км/ч и се очаква да достигне Пуерто Рико утре, макар че там времето е ясно и тихо.  Националният център за наблюдение на ураганите обяви, че е твърде рано да се предскаже откъде точно ще мине бурята и какви последици може да има за континенталните райони на САЩ. ", "date": "2017.09.05", "title": "Ураганът \"Ирма\" вече е от най-опасната степен, наближава САЩ"}
{"url": "http://www.dnevnik.bg/sport/2017/09/05/3036848_sauditska_arabiia_se_klasira_za_svetovnoto_po_futbol/", "text": "Саудитска Арабия и Южна Корея се класираха за световното първенство по футбол. Двата състава заеха вторите места в своите групи в квалификациите в Азия. С това те се присъединиха към други два тима от континента - Иран и Япония, които вече си бяха осигурили участие в надпреварата в Русия следващата година. Саудитска Арабия постигна много ценна победа с 1:0 срещу Япония в последния кръг от квалификацията. Важния гол вкара резервата Фахид ал Мувалад в 63-ата минута. Това ще е петото участие на Саудитска Арабия на световно първенство и първо след 2006 г. Отборът събра 19 точки и зае второто място, като със същия актив Австралия остана на третата позиция. Австралийците ще играят плейоф с третия от другата група Сирия. Южна Корея продължи традицията да не пропуска световни финали от 1986 г. насам. Нулево равенство при гостуването на Узбекистан беше достатъчно за състава, който с 15 точки стана втори. Третото място зае отборът на Сирия, събрал 13 точки след 2:2 с непобедения Иран като гост. Другите сигурни участници на световното са домакинът Русия, Бразилия, Мексико и Белгия.", "date": "2017.09.05", "title": "Саудитска Арабия се класира за световното по футбол, Сирия ще играе плейоф"}
{"url": "http://www.dnevnik.bg/biznes/2017/09/05/3036852_sudut_v_ruse_e_sprial_vpisvaneto_na_emko_na_emiliian/", "text": "Окръжният съд в Русе е спрял вписването на компанията на Емилиян Гебрев \"Емко\" като собственик на \"Дунарит\" и такъв все още е банкерът Цветан Василев, чиито акции са запорирани от държавата, съобщи  \"24 часа\" . От Търговския регистър се вижда, че съдът се е произнесъл на 16 август, а на 28 август е спрял и увеличаването на капитала на  военния завод \"Дунарит\"  от 8 млн. на 68 млн. лв., след което новите акции трябваше да станат собственост на \"Емко\". Апелативният съд във Велико Търново също е спрял увеличението на капитала. Така собственик на \"Дунарит\" остава фирмата \"Кемира\" на банкера Цветан Василев. Нейният дял от над 91% във военния завод обаче е запориран от държавата. По-рано днес  собственикът на \"Емко\" Емилиян Гебрев заяви пред Би Ти Ви, че чрез фирмата си притежава 99.52% от \"Дунарит\" , а в лично качество - на останалите 0.48%. Това обстоятелство е вписано в книгата на акционерите, но Агенцията по вписванията отказвала да го узакони въпреки решение на Великотърновския апелативен съд, който й указва да го извърши. Гебрев заяви, че след фалита на КТБ е бил поканен да купи и подкрепи финансово \"Дунарит\", чрез който банката е финансирала други дружества и така заводът се е оказал голям длъжник. Гебрев добави, че чрез опита за национализация на \"Дунарит\" министърът на икономиката Емил Караниколов злепоставя себе си, правителството, партията, която го е издигнала и \"задкулисния човек, който е един добър бизнесмен и депутат\". Междувременно тази вечер от пресцентъра на икономическото ведомство съобщиха, че утре сутрин министър Караниколов ще даде изявление във връзка с \"Дунарит\". В края на август държавата изкупи най-големия дълг на военния завод с намерението да поеме контрола над компанията, свързана в миналото с мажоритарния собственик на фалиралата Корпоративна търговска банка Цветан Василев. Дългът, за който държавата плати 48 млн. лв., беше към дружества, свързвани с депутата от ДПС Делян Пеевски (за сложната верига на прехвърляне на вземането четете подробно в публикацията на \"Капитал\"  \"Цялото Борисово войнство срещу \"Дунарит \"). На 31 август обаче ръководството на \"Дунарит\" обяви, че е  погасило предсрочно всичките си задължения към държавата , внасяйки 50-те милиона лева.", "date": "2017.09.05", "title": "Съдът в Русе е спрял вписването на \"Емко\" на Емилиян Гебрев като собственик на \"Дунарит\""}
{"url": "http://www.dnevnik.bg/sport/2017/09/05/3036860_s_minimalna_pobeda_italiia_ostana_v_borbata_za/", "text": "Италианският национален отбор по футбол продължи преследването на директно класиране за световното по футбол с минимална победа. \"Скуадра адзура\" се наложи с 1:0 срещу Израел у дома. Два кръга преди края италианците остават на три точки от водача Испания, който очаквано нямаше затруднения срещу Лихтенщайн. Иберийците постигнаха разгромна победа с 8:0 като гост. Много оспорвана стана надпреварата в група I, където първите четири отбора са се вместили в две точки разлика. Турция спечели с 1:0 срещу водача Хърватия, а Исландия се наложи с 2:0 срещу Украйна. Хърватите и исландците са с по 16 точки, а Турция и Украйна са с по 14. Италианците имаха важната задача да се вдигнат след загубата с 0:3 от прекия съперник за първото място. В Реджо Емилия те имаха пълно превъзходство срещу Израел, но през първото полувреме не успяха да вкарат. В 53-ата минута след центриране от дясно Имобиле засече с глава и даде преднина на отбора си. Натискът на домакините продължи, но до нов гол не се стигна. Дженк Тосун се оказа героят за Турция в оспорвания мач с Хърватия. Гостите владееха повече топката, имаха и повече удари, но не можаха да вкарат. В 75-ата минута Тосун се оказа на правилното място в правилния момент и отблизо вкара, за да донесе победата.", "date": "2017.09.05", "title": "С минимална победа Италия остана в борбата за директно класиране за Русия 2018"}
