{"url": "https://www.dnevnik.bg/bulgaria/2019/05/10/3537400_sudut_otkaza_da_osvobodi_ot_zatvora_pohititelia_vzel/", "text": "Стефан Стефанов, който в края на март 2011 г. взе заложници в банков клон в Сливен, поиска да бъде освободен предсрочно от затвора. Състав на Софийския градски съд с председател Петър Стоицев отказа с мотива, че 36-годишният мъж трябва да представи още доказателства за това, че се е поправил. Стефанов бе осъден на 15 г. затвор. До момента той е излежал 8 години, 1 месец и 15 дни от наказанието си. Тъй като е работил зад решетките, му се приспада 1 г. и 15 дни. Така от присъдата му остава да излежи 5 г., 9 месеца и 24 дни. Пред съда Стефанов посочи, че в затвора в Кремиковци работи и още на третия месец му е бил дадена тази възможност. Затворническата администрация обаче е дала отрицателно становище и е против неговото освобождаване, защото смята, че има още какво да се направи за неговото превъзпитание. Според съдия Стоицев затворникът частично поема отговорността за стореното, но все още не е осъзнал напълно мотивите за криминалното си поведение. Решението на съда не е окончателно и Стефанов може да обжалва. На 23 март 2011 г. около 16.00 ч. Стефан  Стефанов нахлу в клон на \"Инвестбанк\"  в центъра на Сливен, простреля охранителя Станчо Станев и взе другите шестима служители в банката за заложници. Похитителят не поиска откуп. Той пусна поетапно заложниците, като  последната задържана бе освободена  18 часа след началото на заложническата криза.", "date": "2019.05.10", "title": "Съдът отказа да освободи от затвора похитителя, взел заложници в банка в Сливен"}
{"url": "https://www.dnevnik.bg/analizi/2019/05/10/3537329_pouchitelnata_istoriia_na_sudiiata_metodi_lalov/", "text": "Сред най-драстичните случаи, разказани от Методи Лалов, публикуван на английски в изданието  EUelectionsBulgaria.com  под заглавие   е този за много влиятелен депутат от ГЕРБ в законодателния процес, който се е опитвал да повлияе върху дело, което е било загубено от партия ГЕРБ. Жалбата до съда по въпросното дело е била подадена от тогавашния депутат от ГЕРБ и председател на правната комисия, сега министър на правосъдието, Данаил Кирилов, информира сайтът  Mediapool,  който разполага с жалбата. Методи Лалов бе избран през 2012 г. от Висшия съдебен съвет за председател на Софийския районен съд, но през декември 2016 г., преди да изтече мандатът му, подава оставка заедно с четиримата заместник-председатели в знак на несъгласие с политиката на Висшия съдебен съвет и посегателствата върху независимостта на съда. Това бе първият случай в българската съдебна система председател на съд да напусне поста си заради несъгласие с върховния управляващ орган на съдебната власт. Но Лалов подаде оставката си едва след като беше решен сградният проблем на най-големия районен съд в България СРС, който работеше пренаселен сред непоносими материални условия, и съдът най-сетне получи две сгради - на бул. \"Цар Борис Трети\" и на бул. \"Скобелев\". От разказа на Лалов става ясно защо е търпял и мълчал, но и се е съпротивлявал в рамките на възможното, за да пази едновременно независимостта на съда от властта, но и да реши сградния проблем, който зависи от същата власт. \"Дневник\" публикува от EUelectionsBulgaria с малки съкращения историята на съдията Методи Лалов. Заглавието и част от акцентите са на редакцията. Преди да разкажа историята, искам да обясня защо го правя сега и защо за част от тези случаи не съм се обърнал към институциите. Аз не вярвам, че Висшият съдебен съвет, съдебният инспекторат и прокуратурата биха направили нещо. Има достатъчно показателни примери за това. Висшият съдебен съвет не разкри докрай скандала Цум-гейт. Нямаше последствия и по други подобни случаи. В същото време решаването на проблемите на съда, на който бях изпълняващ длъжността председател, зависеше от тези хора с влияние. Към онзи момент Софийският районен съд нямаше дори нормална сграда, в която да работи, и моята цел бе да осигуря тази сграда, както и да работя за намаляване на огромното натоварване на съдиите. Външният натиск върху мен нямаше никакъв ефект, защото не му се подадох, но в същото време не исках да създавам допълнителни проблеми, за да не проваля проектите на съда. Но сега виждам, че има обществена енергия, граждански организации, съдии, които се опитват да повдигнат завесата и да говорят публично за проблемите. Затова и намирам основание да разкажа за тези случаи. Искам да подпомогна тази обществена енергия. По начина, по който се случват нещата сега, повече не може да се продължава. През 2015 година вече бях председател на районния съд, който се беше настанил в новата си сграда. Тогава ми се обади върховен съдия и настоящ член на Конституционния съд, с когото се познаваме добре, тъй като сме работили заедно и в Софийския градски съд и в Софийския районен съд. Върховният съдия ме помоли да се срещна с депутат от ГЕРБ със съществен принос към законодателния процес. Съгласих се на срещата, тъй като решаването на проблемите на съда, свързани с натовареността неминуемо минават и през промени в законите. На другия ден депутатът дойде при мен в съдебната сграда. Попитах го дали има проблем, или посещението му е за нещо хубаво за съда. За съжаление, нерядко в съда има проблеми със забавени дела. Очаквах или да поиска нещо нередно, или да говорим за законодателни промени, които ще облекчат работата на районния съд. Политикът обаче от вратата каза, че има изпълнително дело срещу партията, на която е член. И че ще бъде добре да се забави развитието му, за да не се разчуе за него. Обясни ми, че става дума за около 24 000 лева (12 000 евро), които политическата партия не е платила за наем на сграда в подножието на Витоша. Обяснено ми бе, че е имало е забавяне на наема и партията е осъдена да плати, за което е издаден изпълнителен лист. защотоq ако се чуе в предизборна обстановка, че партията дължи пари, това ще е доста неприятно. Аз го попитах защо идва да ми каже това. Отговори, че е дошъл да ме информира. Казах му, че след като дължат пари и са осъдени, трябва да платят. Депутатът ми каза, че се съмнява, че има нещо нередно по делото, защото то било решено твърде бързо. По стечение на обстоятелствата знаех за този случай, защото няколко дни преди това при мен дойде съдията по делото – Стефан Шекерджийски. Той беше възмутен от постъпила жалба по делото от представител на ГЕРБ, в която е бил недопустимо остро критикуван. Съдия Шекерджийски е известен като един от съдиите в Софийския районен съд, които работят изключително отдадено и бързо. Казах на депутата, че съдията просто си върши работата бързо и е известен с това. Припомних му, че партията взема милиони държавна субсидия, с които няма никакъв проблем да плати. Благодарих му за новата сграда на съда, която получихме със съдействието на правителството на ГЕРБ, но която получихме в изпълнение на задължениото на изпълнителната власт да обезпечава съдебната власт със сгради (преди промяната на Конституцията). Накрая на срещата казах: \"Ако мислите, че сте си купили съд чрез мен заради една сграда или нещо друго, много се лъжете\". Видях, че депутатът не остана никак доволен. Попитах го дали има още нещо. Каза, че няма и си тръгна. Тази история е класически пример за двойния стандарт в отношението към правосъдието. Оплакват се от забавено правосъдие, а после идват да търсят забавяне. Подозирам, че депутатът се опитваше да оправи някаква собствена грешка, но това е само мое предположение. Предполагам, че той се страхуваше да не се разчуе заради себе си, а не заради политическата партия, от която е част. По-страшното е, че депутат, който трябва да създава правила, чрез които са осигурява общественото добруване, си позволи да поиска съдебната власт да работи не по правилата, а в лична изгода. Докато бях председател, Висшият съдебен съвет, се реши да се назначат десет съдебни помощници в нашия съд. Съдиите на общо събрание обаче решихме, че този брой помощници е твърде малък за 160 съдии, колкото са в Софийския районен съд, поради което или трябва да ни отпуснат повече помощници, или вместо тях да се назначат нови съдии и съдебни служители. Написах писмо до ВСС за това решение, няколко пъти заявих ясно на срещи във ВСС позицията на съдиите. Въпреки това ВСС реши, че отпуска на съда десет броя съдебни помощници. Няколко дни след това ме потърси един от членовете на Висшия съдебен съвет. Той ми обясни, че ВСС е отпуснал щат за съдебните помощници и поиска За да му покажа недопустимостта на искането, го попитах дали има някаква квота сред членовете на ВСС да си назначават хора по съдилищата. Попитах го: \"Ако още трима членове на ВСС поискат да се назначат по четирима техни хора, тогава няма да стигнат местата\". Обясних му, че няма да стане и че ако някога назначавам съдебни помощници, това ще се случи чрез конкурс, а конкурсната комисия ще включва заместник-председатели и други съдии, за да се избегне влияние. Докато бях председател на съда, не проведох конкурс и не назначих съдебни помощници, тъй като това беше и решението на съдиите от съда. Едно от първите неща, които назначеният след мен и.ф. /изпълняващ функциите/ председател на съда Стефан Милев направи, беше да назначи 10 съдебни помощници. (Милев е бивш прокурор, който не е работил в районния съд нито един ден. Той беше назначен за временен председел на съда в нарушение на съдийското самоуправление и на правилата за избор.) Изводът от тази история е, че ВСС често не отпускаше финасиране или щатове за съдии или администрация, за да реши проблеми на СРС, но когато мнозинството или отделни членове имат намерение да поискат назначаване на близки хора, тогава правят това с готовност и дори против интересите на съда. Имаше и друг случай със същия член на ВСС. По време на интервю за назначаване на служител се появи жена, която нямаше и един ден трудов стаж. Помолих я да покаже на мен и на комисията как работи с текстови програми. Каза, че не може, но че я изпраща този член на ВСС. Ядосах се му звъннах пред нея и в присъствието на други колеги съдии. Той потвърди, че се познават, и поиска тя да бъде назначена в съда. Обясних му, че така не може да се постъпва, защото жената не може да прави абсолютно нищо. Той ме призова да ѝ дам шанс, аз отказах и я отпратих. Като съдия ми беше разпределено дело за кражба, стар случай. Подсъдимият закъсня, а жена му каза, че пътува. Определих един час почивка, за да дам възможност на подсъдимия да се яви и да не се отлага заседанието. След този час се яви единствено съпругата му и каза, че той няма да успее да дойде. Останалите участници по делото - свидетели, ги нямаше. Отложих делото и наложих глоби както на подсъдимия, така и на неявилите се свидетели. Част от свидетелите влязоха пет минути по-късно в съдебната зала. Единият от тях, когото тогава не познавах, по-късно разбрах, че е главен редактор на национален вестник. Казах му, че съм наложил глоби заради неявяването в уречения час. Тогава той започна да крещи в съдебната зала: Как си позволявам да го глобя, зная ли кой е той. Щял да ме снима с телефона си, да се жалва във ВСС. Извади мобилния си апарат, каза ми, че глобявам невинните граждани, а престъпниците - не. Обясних, че съм санкционирал всички неявили се, че поведението му е недопустимо, както и това да нарича някого престъпник, преди да има влязла в сила присъда. Човекът не престана. Това наложи да повикам съдебната охрана, която го изведе от залата. След съдебното заседание председателят на съда ме извика и разбрах, че това е бил журналист, който след това е отишъл при него. Председателят беше ядосан, попита ме как съм могъл да се държа по този начин с журналисти и какво после ще пишат за нас. Бях разочарован, че председателят ми предпоставя, че съм виновен, без да е изяснил фактите. На другия ден главният редактор пак бе отишъл при председателя на съда да пита дали вече съм уволнен. Преди да стана председател на Софийския районен съд, бях редови районен съдия. Един ден заместник-председателя ми позвъни в кабинета и ме помоли да отида при него. Каза ми, че следобед има едно дело, показва ми номера му на жълто листче. Каза: \"От Висшия съдебен съвет се обадиха. Това ми казаха\". Ядосах се и взех листчето с намерение да имам доказателство за поведенето му, но му казах: \"Внимавай какво правиш\". Обвиняема по това дело се оказа управляващ на фалиралия гигантски завод за стомана от времето на социализма \"Кремиковци\". По-късно оправдах тази жена по обвинението според доказателствата и вътрешното ми убеждение. След съдебното решение в съдебната зала казах на подсъдимата и адвоката ѝ: \"Ако мислите, че съдебният акт е такъв, защото сте се обадили във ВСС, много се лъжете\". Адвокатката направи жест на неразбиране. Обясни, че не знае за какво говоря и че ако нещо е направено в тази посока, то е без нейно знание и участие. Обвинеямата обаче замълча. Това листче го пазих дълги години. Казах на председателя на СРС за него, но той не реагира. След време го изхвърлих, тъй като съм наясно, че написан номер на дело, без нищо друго, няма особена доказателствена стойност. Това жълто листче за мен обаче остава символ на уродливостите в съдебната система. Българските граждани не заслужават да имат и да работят в такава съдебна система. Някой беше казал, че да реформираш съдебната система е като да местиш гробище – помощ отвътре не трябва да се очаква. Гражданите трябва да знаят, че съдебната система, макар и в тежка криза, все още е жива и в нея има и почтени, знаещи и можещи магистрати. Заради тях разказвам тези случаи.", "date": "2019.05.10", "title": "Поучителната история на съдията Методи Лалов: Съпротивата е винаги възможна"}
{"url": "https://www.dnevnik.bg/politika/2019/05/10/3537407_xpicto_bicepov_cudi_ppoypatypata_zaradi_nezakonno/", "text": "Бившият заместник-председател на ДПС Xpиcтo Биcepoв cъди пpoĸypaтypaтa зa нeзaĸoннo oбвинeниe и иcĸa 70 000 лeвa oбeзщeтeниe зa нaнeceниттe мy вpeди,  съобщи сайтът defacto . Дeлoтo e пo Зaĸoнa зa oтгoвopнocттa нa дъpжaвaтa, а иcĸът e внeceн минaлaтa гoдинa. Биcepoв тъpcи oбeзщeтeниe зa пpoдължaвaщa yвpeдa. Пoвoдът е вoдeнoтo cpeщy Биcepoв нaĸaзaтeлнo пpecлeдвaнe,  ĸoeтo пpиĸлючи през декември 2016 година  c oпpaвдaтeлнa пpиcъдa нa тpи инcтaнции. Пpeз 2013 година пpoĸypaтypaтa oбвини Биcepoв и доведения му син Ивайло Главинков пъpвoнaчaлнo зa пpaнe нa пapи, yĸpивaнe нa дaнъци в ocoбeнo гoлeми paзмepи, нapyшaвaнe нa вaлyтния peжим, нeвяpнa дeĸлapaция пpeд Cмeтнaтa пaлaтa. Bпocлeдcтвиe oбвинeниeтo зa пpaнe нa пapи бe oттeглeнo, нo дpyгитe ocтaнaxa. През септември миналата година  Ивайло Главинков вече осъди прокуратурата  за незаконно повдигнато му обвинение, като му беше присъдено обезщетение от 8 хиляди лева при поискани 30 хил. С началото на разследването срещу Христо Бисеров той се оттегли от пocтa нa зaм.-пpeдceдaтeл нa пapлaмeнтa и ДПС и спря участието си в пoлитичecĸия живoт. По зaвeдeнoтo минaлaтa гoдинa дeлo cpeщy пpoĸypaтypaтa вече са проведени две съдебни заседания и Софийският градски съд е обявил казуса за решаване. Πpoĸypaтypaтa ocпopвa пpичинитe зa пpeтъpпeнитe вpeди, тъй ĸaтo ocвeн пpиĸлючилoтo нaĸaзaтeлнo пpoизвoдcтвo cpeщy Биcepoв ce вoди и  дeлo зa гpaждaнcĸa ĸoнфиcĸaция  пo иcĸ нa KΠKOHΠИ.", "date": "2019.05.10", "title": "Xpиcтo Биcepoв cъди пpoĸypaтypaтa заради незаконно обвинение"}
{"url": "https://www.dnevnik.bg/biznes/2019/05/10/3537425_sindikatite_iskat_da_slojat_ruka_na_chast_ot_parite_za/", "text": "КНСБ ще поиска синдикатите да поемат управлението на фондовете за безработица за своите членове. Това каза президентът на профсъюза Пламен Димитров пред младежкия форум \"Бъдещето труда и младите хора\", цитиран от БТА. Според Пламен Димитров управлението на фондовете за безработни от страна на организациите, избрани да представляват работниците, би позволило много по-гъвкав подход към тези, които останат без работа. Подобен модел работи от години в скандинавските държави, допълни той.  КНСБ е готова да управлява гъвкаво тези активи - чрез дигитални платформи, електронния си синдикат, нови методи и нови подходи, отбеляза президентът на организацията. Според сегашната нормативна уредба всички работещи внасят във фонд \"Безработица\" към Националния осигурителен институт по 1% от осигурителния си доход. Срещу това те имат право на обезщетение за срок между 4 месеца и 1 година в зависимост от продължителността на стажа си. В бюджета за тази година са заложени приходи от осигурителни вноски във фонда в размер на 314 млн. лв. ", "date": "2019.05.10", "title": "Синдикатите искат да сложат ръка на част от парите за безработица"}
{"url": "https://www.dnevnik.bg/kultura/2019/05/10/3537396_dvijenieto_bauhaus_ojiviava_v_sofiia_s_izlojba_i_turove/", "text": "В държави от целия свят тази година се отбелязва  100-годишнината на движението \"Баухаус\" . В България също  върви поредица от събития , посветени на течението в архитектурата и изкуството, което е един от най-големите приноси на Германия в историята на XX век. В средата на май програмата на \"Гьоте институт\" продължава с документалната изложба \"Баухаус имагиниста\" и паралелна програма с турове, детски работилници и прожекции, съобщават от института. Пътуващата изложба ще бъде открита  Тя е резултат от мащабен изследователски проект, който изследва влиянието и възприемането на \"Баухаус\" в Европа и по света - от Берлин до Тел Авив, от Мексико сити до Калкута, от Сидни до Чикаго. В \"Баухаус имагиниста\" артистът Лука Фрай чрез техники от скулптурата и архитектурата разработва пространство, в което посетителите могат да се запознаят с различните нива на проекта. Той обхваща кураторско изследване, текст, снимки към всяка от четирите части, както и документални материали от изследването, започнало през 2018 г. Централно място в изложбата е компютърен терминал, на който посетителите могат да разгледат журнала на \"Баухаус иманиста\" и сами да си разпечатат текстове и изображения, за да ги вземат в специална папка. Към изложбата има филмова програма, която показва специално продуцирани произведения на съвременни художници и академици, които се занимават с различни теми и истории, свързани с движението.  От самото начало \"Баухаус\" е с международна насоченост. Студенти и преподаватели идват от цяла Европа и Азия, за да се присъединят към училището. То е основано през 1919 г. във Ваймар, а през 1925 г. се мести в Десау. Там е построена една от първите прочути сгради, които въплъщават естетиката на движението - фабриката \"Фагус\". През 1932 г. училището вече се намира в Берлин. А през 1933 г. то бива затворено под натиска на нацисткия режим. СЪПЪТСТВАЩА ПРОГРАМА 11.05 - 13.00 часа, \"Гьоте институт\"  \"Баухаус\" уъркшоп за деца, организиран от \"Детска архитектурна работилница\". Подходящ за деца между 6 и 12 години. Предварително записване на:  stefka.tsaneva@goethe.de   11.05 - 15.00 часа, сборен пункт в изложбата Градски \"Баухаус\" тур с Теодор Караколев и Васил Макаринов от фондация \"Български архитектурен модернизъм\" 15.05 - 19.00 часа, \"Гьоте институт\" Прожекция на документалния филм \"Баухаус - модел и мит\" (2009 г.). Филмът е на немски език, но ще има английски субтитри.  18.05 - 13.00 ч., \"Гьоте институт\" \"Баухаус\" уъркшоп за деца, организиран от \"Детска архитектурна работилница\". Подходящ за деца между 6 и 12 години. Предварително записване на:  stefka.tsaneva@goethe.de   19.05 - 15.00 ч., сборен пункт в изложбата Градски \"Баухаус\" тур с Теодор Караколев и Васил Макаринов от фондация \"Български архитектурен модернизъм\". ", "date": "2019.05.10", "title": "Движението \"Баухаус\" оживява в София с изложба и турове"}
{"url": "https://www.dnevnik.bg/bulgaria/2019/05/10/3537458_biznes_sujuzite_podkrepiat_formulata_grajdanstvo/", "text": "Работодателите настояват да се запази възможността чуждестранни инвеститори да получават българско гражданство, а злоупотребите според тях могат да се избегнат с повече контрол. Това се разбира от писмо на Асоциацията на организациите на българските работодатели (АОБР) до вицепремиера Марияна Николова и до правосъдния министър Данаил Кирилов, разпространено от пресцентъра на Българската търговско-промишлена палата - ротационен председател на Асоциацията. Писмото на работодателските съюзи е във връзка с общественото обсъждане на предложенията за промени в Закона за българското гражданство. До преразглеждането на правилата се стигна след като през есента на 2018 г. председателят на агенцията за българите в чужбина Петър Харалампиев бе обвинен като ръководител на престъпна група за корупционна схема при даването на български паспорти за чужденци. След това Европейската комисия  днес представи  подробен  доклад  за  схемите за гражданство  и право на пребиваване срещу инвестиции, прилагани от някои държави, между които и България, с твърде либерални схеми за предоставяне на гражданство на инвеститори. В парламента пък беше създадена временна комисия за проучване на тези факти и обстоятелства, ръководена от депутата от ДПС Йордан Цонев, която все още не е приключила работата си. Работодателските съюзи оценяват като положителна промяна предвиденото в законопроекта съкращаване на сроковете на съгласувателни процедури, както и въвеждането на нови правомощия на компетентните органи за допълнителни проверки. Включването на нови мерки за текущ и последващ контрол върху инвестициите би елиминирало възможностите за злоупотреби в производството по кандидатстване за българско гражданство, е позицията на бизнес организациите. В писмото се изразяват очаквания за съществен отрицателен икономически и финансов ефект, ако тази възможност бъде премахната. ", "date": "2019.05.10", "title": "Бизнес съюзите подкрепят формулата \"гражданство срещу инвестиции\""}
{"url": "https://www.dnevnik.bg/sport/2019/05/10/3537378_prezidentut_na_uefa_se_vuzhiti_ot_slavnata/", "text": "Президентът на УЕФА  Александър Чеферин  остана възхитен от впечатляващите обрати в полуфиналите от Шампионската лига. Според него вълнуващите мачове са прекрасна реклама за най-престижния клубен турнир в света. През седмицата  \"Ливърпул\" възкръсна срещу \"Барселона\"  и заличи изоставане от три гола гола след  победата с 4:0 на \"Анфийлд\" . От своя страна  \"Тотнъм\"  също беше изправен пред отпадане, но  английският клуб заслужи мястото си на финала с три попадения след почивката  на реванша с \"Аякс\". \"Фантастичните мачове в Ливърпул и Амстердам дадоха достатъчно доказателства за славната непредсказуемост на играта. \"Ливърпул\" и \"Тотнъм\" заслужават най-високата оценка за начина, по който обърнаха изоставане от три гола и се бориха срещу прогнозите\", каза Чеферин. Той допълни: \"Постиженията на двата отбора показаха, че всичко е възможно в нашата красива игра. Двата мача бяха прекрасна реклама за калибъра и привлекателността на Шампионската лига\". Чеферин поздрави също  \"Челси\" и \"Арсенал\"  за класирането им за финала в Лига Европа. За пръв път в историята само отбори от една страна ще участват в спора за трофеите в двете клубни надпревари в Европа. \"Срещата на двата лондонски клуба във финала обещава да бъде един много специален повод не само за техните фенове, но и за домакините от Азербайджан\", каза още Чеферин. Финалът в Лига Европа ще се играе в Баку на 29 май, докато спорът за трофея в Шампионската лига е на 1 юни в Мадрид. Домакин на финалния сблъсък в най-престижния клубен турнир ще бъде стадионът на \"Атлетико\" - \"Уанда метрополитано\".", "date": "2019.05.10", "title": "Президентът на УЕФА се възхити от \"славната непредсказуемост\" на футбола"}
{"url": "https://www.dnevnik.bg/evropa/2019/05/10/3537475_franciia_e_protiv_povtariashti_se_uduljavaniia_na/", "text": "Франция не иска \"повтарящи се удължавания\" на срока за Брекзит и настоява Великобритания \"да има решение преди 31 октомври\", заяви днес съветник в Елисейския дворец, цитиран от \"Франс прес\". \"Британците  ще участват в изборите за Европейски парламент , това е странно и е под въпрос, но е трудно да се повярва, че процесът ще приключи преди 23 май. Изборите за Европейски парламент може да станат политически шок, който да доведе до споразумение между отделните партии преди 30 юни. Но ако ситуацията не се изясни на 31 октомври, когато ще се сформира (новата) Европейска комисия, няма да правим поредица от срещи на високо равнище за Брекзит\", каза съветникът в Елисейския дворец пред журналисти. Той изрази надежда, че изборите за Европейски парламент ще разтърсят политическите партии във Великобритания и ще помогнат за постигането на сделка за напускането на ЕС, предаде \"Ройтерс\". Миналия месец  Франция настоя  за кратко удължаване на преговорите по Брекзит за разлика от желанието на Германия да се даде по-дълъг период, изтъквайки, че натискът върху Великобритания трябва да се запази. В крайна сметка европейските  лидери се договориха за шестмесечно удължаване . \"Не трябва да бъдем въвлечени в повтарящи се удължавания, това е сигурно\", каза съветникът във френското президентство. \"Посланието ни е ясно - решението трябва да бъде намерено до 31 октомври.\" /БТА", "date": "2019.05.10", "title": "Франция е против повтарящи се удължавания на срока за Брекзит"}
{"url": "https://www.dnevnik.bg/analizi/2019/05/10/3537494_purvo_liberalizirane_na_neizbejnata_otbrana_a_posle/", "text": "\"Обединените патриоти\" успяха да вкарат предизборно закона за либерализиране на неизбежната отбрана. На първо четене парламентът прие инициираните от национал-популистите промени в Наказателния кодекс, според които отбраняващ се гражданин няма да носи наказателна отговорност за действията си, когато \"нападението е извършено чрез противозаконно влизане в жилище\", както и когато \"нападението е насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжено лице или нощем\". Ако в българския парламент имаше истинска опозиция, тя вероятно щеше да отбележи, че щом едно управление разчита на саморазправата, то тотално се е провалило в осигуряването на обществен ред и сигурност. Само че опозиция няма. Ако т.нар. \"патриоти\" продължат да бъдат необходими за крепене на правителството, те едва ли ще спрат дотук. Вероятно на следващите избори ще се улесни носенето на оръжие, на по-следващите ще се организират курсове по стрелба за бабите по селата и още, и още... Във всичките идеи на тези хора присъства брутализъм. Ако ще решават въпросите на здравеопазването, първото, за което се сещат, е да вкарат в затвора някакви лекари или инвалиди-мошеници. Ако ще ходят в Европейския парламент, неизменно обещават, че ще тропат по масата, ще се инатят, ще отказват всякакви преговори и компромиси. Така е и в сферата на правосъдието - единственото, което им хрумва, е да увеличават наказанията. През миналия век в Англия бесели на площада домашните помощници за едно откраднато пени - с тези свои думи Валери Симеонов изложи интересна визия за правото. Той можеше да се позове и на други времена - например когато са разпъвали хората на кръст или са ги набивали на кол. Можеше да се позове и на някои ислямски страни, в които и днес все още режат ръце. Да, съществува и такава версия на правосъдието, прилагана в предмодерните общества. Те не са достатъчно добре организирани, което не позволява на властта да улавя всеки нарушител - повечето престъпници никога няма да бъдат осъдени. Но пък който бъде хванат, се подлага показно на ужасни мъки за назидание. Новото време променя този модел: благодарение на все по-добрия контрол, наблюдението, териториалните регистри, научните методи и пр., тенденцията е все по-голяма част от нарушителите да се залавят. Затова пък наказанието губи своя зрелищен характер: осъденият потъва в затвора, не чуваме за него, забравяме го. От историята знаем, че този втори модел е далеч по-успешен. Очевидно провалът на българските институции кара популистите да мечтаят за връщане към Средновековието. С тази разлика, че показните наказания днес се случват не на площада, а в медиите, които препредават неуморно кадри като белезниците на Десислава Иванчева. Няма съдебно решение, което да не е оспорвано, осмивано, посрещнато с улични протести, а това кара политиците зрелищно да затягат законите. Законът като отмъщение - не е ли това оксиморон? Да, темата за отмъщението се завърна в нашето общество. Помагат холивудските трилъри, в които героят обикновено губи доверие в полицията и се хваща сам да изтреби негодниците; помагат социалните мрежи, които подкопават всякакви авторитети. Какво ни чака, когато вместо в доверие и разум започнем да живеем в страх и омраза? Виждаме го в Америка - в тази свръх-въоръжена страна периодически някой изперква, нахлува в някое училище и изпозастрелва децата. Само си представете как ще си ходим на гости, ако знаем, че онзи е в правото си да ме убие, понеже съм проникнал в имота му след залез слънце - дали пък вчера нещо го ядосах? Редовият български расист вероятно си представя, че по този закон българите ще могат да избиват ромите. Но нека се опита да си представи и другата хипотеза - роми избиват българи, например рокерите, дошли да ги тормозят в гетото. Когато всички започнат да се избиват, няма да е по-добре. Редът в обществото предполага омиротворяване на междучовешките отношенията. А нагласите на българските законодатели вървят тъкмо в обратната посока. Учените отдавна са установили, че увеличаването на наказанията не води до намаляване на престъпността - тя е резултат от системното и организирано действие на правоохранителните органи. Смъртното наказание не намалява престъпленията, а отвързва дееца от човешкия свят и го радикализира, защото няма какво да губи. Въоръжаването на населението не помага на слабите да се защитават, точно обратно - то помага на силните да налагат волята си, защото именно те умеят да си служат с оръжие. Надявам се, че между първо и второ четене този законопроект ще бъде отменен или поне съществено редактиран. През 1997 Конституционният съд отмени един опит за разширяване на неизбежната отбрана. Главното е да разберем, че популизмът в сферата на правото е изключително опасен. Там трябва водещ да е разумът, а не страстите и политическата пропаганда.", "date": "2019.05.10", "title": "Първо либерализиране на неизбежната отбрана. А после курсове по стрелба ли?"}
{"url": "https://www.dnevnik.bg/politika/2019/05/10/3537470_prezidentut_shte_se_sreshtne_s_cacarov_za_kriteriite/", "text": "Президентът Румен Радев ще проведе поредица от срещи с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор, съобщиха от \"Дондуков\" 2. Първата среща е в понеделник със Сотир Цацаров, чийто седемгодишен мандат като главен прокурор изтича декември т.г. Предстоят срещи с председателите на върховните съдилища - Лозан Панов и Георги Чолаков. Очаква се срещите да продължат в рамките на следващите два месеца, а целта е да се проучат обществените очаквания към следващия главен прокурор, обясниха от \"Дондуков\" 2. Процедурата трябва да започне между шест и четири месеца преди изтичането на мандата на Цацаров, т.е. още през лятото. Кандидати могат да предлагат министърът на правосъдието и прокурорската колегия на Висшия съдебен съвет (ВСС). Номинираните трябва да представят концепция за работата си и биват изслушвани от съвета. Изборът е на членовете на ВСС, като за да бъде избран един кандидат, трябва да получи подкрепата на не по-малко от 17 от общо 25 членове на съвета. Избраният трябва да бъде назначен с указ от президента, който има право и да откаже да подпише, което връща процедурата във ВСС. Досега неофициално за кандидати за главен прокурор се коментираха шефът на антикорупционната комисия Пламен Георгиев и зам.-главният прокурор Иван Гешев. Името на първия бе замесено в имотните скандали, а вторият официално не е заявил намерение да се кандидатира. ", "date": "2019.05.10", "title": "Президентът ще се срещне с Цацаров за критериите за избор и правомощията на новия главен прокурор"}
{"url": "https://www.dnevnik.bg/sport/2019/05/10/3536792_kakuv_e_problemut_na_barselona/", "text": "Най-големият провал в историята\". Така медиите в Испания определиха фиаското, което \"Барселона\" претърпя в Шампионската лига по пътя към мечтата си за завръщане на европейския връх. Испанският първенец, който убедително защити титлата си в Ла Лига,  загуби с 0:4 от \"Ливърпул\" на \"Анфийлд\"  и допусна немислим обрат в полуфинала. Това върна спомените за звучния шамар от миналата година, когато се получи почти същото - \"Барселона\" отпадна, след като беше победил с 4:1 \"Рома\" в първия мач от четвъртфиналите. Подобен крах на европейската сцена логично води със себе си вълна от остри критики, след като отборът пропиля подобна възможност за първи финал от 2015 г. Но кой е виновен и къде е проблемът? В анкета в сайта на \"Ас\" 70% от участвалите над 60 000 читатели посочват, че отговорността е в играчите. Треньорът е виновен според 23%, а останалите смятат, че причината за отпадането са решенията на ръководството. И двата мача с \"Ливърпул\" бяха такива, че можеха да завършат с всякакъв резултат. В първата среща червените играха силно, но изпуснаха добри възможности. В края обаче \"Барселона\" пропиля отлично положение да направи 4:0. В реванша Лионел Меси, Луис Суарес и Филипе Коутиньо останаха близо до ценен гол на чужд терен, а кулминацията дойде с  детинската грешка при ъгловия удар в 79-ата минута , след който Дивок Ориги вкара за 4:0. Нашият дом, нашата крепост  Преди първия мач мениджърът на \"Ливърпул\" предизвика обсъждане в Испания с думите си, че \"Камп ноу\" не е футболен храм. \"Барселона\" и привържениците му приеха с недоволство думите и използваха всяка възможност след гръмкото 3:0 да възвеличаят стадиона си и ролята му за успехите на клуба. И наистина, фактите потвърждават, че \"Камп ноу\" е крепостта на \"Барселона\". Последната загуба на каталунците в Шампионската лига е на 1 май 2013 г. от \"Байерн\". От тогава отборът има 29 победи и три равенства. Проблемите обаче настъпват, когато съставът се отдалечи от стадиона си. Откакто за последно спечели Шампионската лига през 2015 г., \"Барселона\" е загубил шест от деветте си гостувания във фазата на преките елиминации и има само една победа при голова разлика 4:17. За сравнение в същите двубои срещу тези съперници, но като домакин, каталунците имат осем победи при голова разлика 29:5. \"Най-лошото е, че това се случи отново. И сега имахме преднина, но напуснахме турнира по същия начин\", каза Валверде след загубата от \"Ливърпул\". \"Когато се получи подобно бедствие, следващите няколко дни са ужасни.\" Треньорът понася тежки критики за две от най-срамните отпадания в историята на \"Барселона\". Проблемите с представянето като гост обаче датират от преди той да застане на поста. Старият проблем През 2017 г. каталунците, водени от Луис Енрике, загубиха катастрофално с 0:4 от ПСЖ в Париж, но успяха да сътворят изключителен обрат след 6:1 у дома и се промъкнаха напред. Там дойде ред на нов крах като гост и поражението с 0:3 срещу \"Ювентус\" се оказа решаващо за отпадането на отбора. Година по-рано се видя, че проблемът не касае единствено мачовете извън Испания. Тогава \"Барселона\" беше спечелил с 2:1 у дома срещу \"Атлетико\", но загуби с 0:2 в Мадрид. Дори в златния си период при Хосеп Гуардиола, когато достигна четири поредни полуфинала и стана шампион на Европа през 2009 и 2011 г., \"Барселона\" имаше трудности при гостуванията си. Тогава съставът спечели три от 12-те си гостувания в мачовете от преките елиминации в Шампионската лига Така изключително слабото представяне на отбора извън \"Камп ноу\" продължава да е препъни-камъкът по пътя към надеждите за нов голям успех в Европа.", "date": "2019.05.10", "title": "Какъв е проблемът на \"Барселона\""}
{"url": "https://www.dnevnik.bg/detski_dnevnik/2019/05/10/3537523_vernite_otgovori_na_izpita_po_matematika_sled/", "text": "Днес се проведе националното външно оценяване по математика след четвърти клас. Задачите и отговорите можете да видите  тук  и по-долу. Верните отговори на задачи от 1 до 18 носят една точка, а на 19 - две точки. С точките от изпита по математика може да се кандидатства в профилираните гимназии с профил \"Математически и природни науки\", като тежестта на резултата при балообразуването се определя от педагогическия съвет на конкретното училище. 1 - Б 2 - В 3 - А 4 - Б 5 - А 6 - В 7 - В 8 - А 9 - В 10 - В 11 - А 12 - В 13 - В 14 - А 15 - В 16 - Б 17 - 49 664 18 - 5776 кв. см 19 - 4241 На 14 май е изпитът за външно оценяване по \"Човек и общество\", а на 16 май - по \"Човек и природа\".", "date": "2019.05.10", "title": "Верните отговори на изпита по математика след четвърти клас"}
{"url": "https://www.dnevnik.bg/politika/2019/05/10/3537553_spored_izbiratelnata_komisiia_borisov_ne_izpolzva/", "text": "Централната избирателна комисия (ЦИК) е на мнение, че Бойко Борисов не води предизборна кампания за ГЕРБ, като обикаля страната в ролята си на министър-председател, и не използва държавен ресурс за нея. Поводът е жалба на БСП, в която се посочва, че изявите на Борисов в страната са предизборна кампания, при която той обещава извънредно държавно финансиране. В последните дни  зачестиха обиколките на Борисов в страната , а за седмица даде две телевизионни интервюта. В сряда  за 11 минути кабинетът раздаде 48 млн. лева . БСП настоява Борисов да излезе в отпуск, докато трае кампанията. Според говорителя на ЦИК Александър Андреев в жалбата на БСП са посочени репортажи от обиколките на Борисов в страната, за които избирателната комисия преценява, че не представляват предизборна кампания. Утре БСП ще внесе нова жалба в ЦИК заради нарушения от страна на Бойко Борисов, съобщиха от \"Позитано\" 20.", "date": "2019.05.10", "title": "Според избирателната комисия Борисов не използва държавен ресурс за предизборната кампания на ГЕРБ"}
{"url": "https://www.dnevnik.bg/sport/2019/05/10/3537269_da_posreshtnesh_djiroto/", "text": "Италия - история, храна, футбол и колоездене. В следващия месец цяла Италия ще тупти като едно, защото започва 102-ото Джиро д’Италия - легендарната колоездачна обиколка на страната. През 2019 г. големият старт приема Болоня, като столицата на провинция Емилия-Романя се постара събитието да бъде запомнящо се. Първият старт е в събота, но вниманието на феновете беше привлечено два дни по-рано с официалното представяне на отборите. Традиция, която е почитана наравно със самото състезание по шосетата на Италия. В четвъртък в 21.30 часа местно време пред около 7 хиляди души на площад \"Маджоре\" пред готическата базилика и символ на града \"Сан Петронио\" бяха представени всички 22 отбора и 176 участника в надпреварата. Преди този момент обаче трудно за случаен човек можеше да стане ясно, че в града стартира най-голямото спортно събитие за Италия. Няма реклами, няма билбордове или разгласяване. Сякаш не започва Джирото. Болоня живее в своя собствен ритъм. До четвъртък, когато в един миг всичко спира и атмосферата се променя. От обяд местните започват да говорят по ресторантите не за злободневните теми, а за Джирото. Има ли шансове Винченцо Нибали да спечели обиколката за трети път и колко силен е отборът му? Или доминацията на Великобритания в големите обиколки ще бъде продължена от Саймън Йейтс. Това вълнува и млади, и стари. Дори отсъствието на шампиона от 2018 г. Крис Фурм не помрачава настроението на колоездачните фенове. Шоуто на площада представя не само колоезденето, но и други участници. Националният отбор на Италия по художествена гимнастика заема централно място с няколко изпълнения, но след 22 часа арената е за съвременните гладиатори. \"Това са последните спокойни моменти преди старта, ако изобщо може да се каже, че е спокойно. В следващите три седмици ще бъде само битка и нищо друго\", каза ветеранът от \"Инеос\" Кристиан Кнеес, който ще стартира в своята 20-а голяма обиколка. Първите тимове подгряват тълпата и атмосферата. Последните няколко отбора, които са представени пред публиката обаче, повишават вълнението. Първо италианският шампион Елиа Вивиани със своя \"Декьонинк Куикстеп\" дълго е аплодиран. Следват фаворитите за крайната победа Микел Ланда с \"Мовистар\", Мигел Анхел Лопес с \"Астана\", Примож Роглич с \"Йъмбо Висма\", Саймън Йейтс с \"Мичълтън Скот\" и шампионът от 2017 г. Том Дюмулен. Последен е двукратният шампион и надежда на домакините Винченцо Нибали. \"Тук сме, за да се борим за победа и да се забавляваме\", каза Нибали пред тълпата Акулата от Месина е любимец на цяла Италия, а скандиранията на името му заглушават дори музиката. \"Подобни събития винаги са много хубави за колоездачите, защото малко те разсейват от останалия шум. Някои са нервни преди старт и това им помага малко да се отпуснат. Мен ме зарежда с още положителни емоции, особено когато става въпрос за Италия и Джирото\", заяви Нибали пред \"Дневник\".", "date": "2019.05.10", "title": "Да усетиш ритъма в сърцето на Джирото"}
{"url": "https://www.dnevnik.bg/sport/2019/05/10/3537132_chelsi_se_prebori_s_duzpi_za_idealniia_angliiski/", "text": "Челси\" и \"Арсенал\" направиха пълен английския празник в Европа. Двата отбора се класираха за финала в Лига Европа, като ще спорят за трофея на 29 май в Баку. \"Челси\" заслужи мястото си за финала с драматичен успех с дузпи срещу \"Айнтрахт\" (Франкфурт), след като и реваншът в Лондон завърши 1:1. \"Арсенал\" стигна лесно до сблъсъка за трофея след ново голово шоу и победа с 4:2 при гостуването си на \"Валенсия\". За пръв път в историята на европейските клубни турнири само отбори от една държава ще играят във финалите в двете най-силни надпревари. След паметни вечери  \"Тотнъм\"  и \"Ливърпул\" осигуриха английски финал и в Шампионската лига. В Лига Европа (преди Купата на УЕФА) девет пъти финалистите са били от една държава. Изцяло английски е бил единствено първият мач в спора за трофея през сезон 1971-72, когато \"Тотнъм\" взима отличието след успех срещу \"Уулвърхемптън\". Рубен Лофтъс-Чийк даде преднина на \"Челси\" в 28-ата минута, като англичанинът вкара с прецизен удар по диагонала след извеждащо подаване на Еден Азар. Лука Йович възстанови равенството в Лондон в началото на втората част, като нападателят се възползва от грешка в ориентацията на защитата на домакините. В края двата отбора не предприемаха излишни рискове и се стигна до продължения. В първите 15 минути \"Айнтрахт\" можеше да убие интригата, но два пъти защитници на \"Челси\" изчистваха топката от голлинията. Във второто продължение \"Челси\" беше по-опасният отбор, но лондончани не стигнаха до гол. При дузпите точни за \"Челси\" бяха Рос Баркли, Жоржиньо, Давид Луис и Азар, като само капитанът Сесар Аспиликуета пропусна. Вратарят на \"Челси\" Кепа Арисабалага спаси две дузпи, изпълнени от Мартин Хинтерегер и Гонсало Пасиенсия. В герой за \"Арсенал\" се превърна Пиер-Емерик Обамеянг. Габонецът вкара три гола за успеха на \"артилеристите\" на стадион \"Местая\". \"Валенсия\" започна по-силно двубоя и Кевин Гамейро даде преднина на отбора си още в 11-ата минута. Нападателят засече центриране на Родриго. \"Арсенал\" се върна бързо в мача шест минути по-късно. Александър Лаказет спечели въздушно единоборство, като топката попадна в Обамеянг. Нападателят пое и стреля моментално от границата на наказателното поле, с което изравни резултата. Интригата в мача приключи в началото на втората част, като отново Лаказет беше в центъра на по-интересното. Французинът пое в наказателното поле и с прецизен удар даде преднина на \"Арсенал\". В този момент \"Валенсия\" се нуждаеше да вкара четири гола, за да се класира за финала. Домакините върнаха едно попадение, но шоуто открадна Обамеянг, който оформи своя хеттрик. С успеха си с 4:2 като гост и с общ резултат 7:3 лондончани заслужиха място в спора за трофея.", "date": "2019.05.10", "title": "\"Челси\" се пребори с дузпи за идеалния английски празник в Европа"}
{"url": "https://www.dnevnik.bg/analizi/2019/05/10/3536831_borisov_veche_ne_iska_da_gi_hvashta/", "text": "Премиерът, който е в предизборна кампания,  даде важни тълкувания за корупционната ситуация  във властта и за законите във второто си телевизионно интервю в рамките само на седмица. За да имат едно наум избирателите. Един от основните постулати беше, че престъпления, които са извършени преди неговото управление, не са престъпления. \"2004 година е било друго правителство на власт. Ако е било незаконно, да са го арестували и да са го съдили\" - каза Бойко Борисов за декларирания на ниски цени апартамент на земеделския министър Румен Порожанов. Греда! През 2004 г. днешният премиер беше главен секретар на МВР в правителството и главна негова звезда – Тази усърдност му докара популярност, която после му помогна да бъде изстрелян до министър-председател. Това бяха славните години, когато той престъпниците \"ги хващаше\", а съдът \"ги пускаше\". Главният секретар на МВР е най-високият професионален пост в полицията, която през 2004 г. вече беше натоварена със задачата да разследва престъпления. Няма да питаме Борисов дали е разследвала хората по високите етажи на властта, защото отговорът е ясен. Сега този патос вече го няма. Изчезна някак желанието за хващане, измести го омертата. Колкото до Порожанов – дори да е изтекла давността за проверка на покупката на занижени цени, въпросът има и морален аспект и той е: може ли в правителството да има хора, които минават \"тънко\", когато им се налага да плащат данъци и такси. И след като премиерът е наясно, че това е нарушение на закона, а при по-едра сума - престъпление по Наказателния кодекс. Въпросът изобщо не засяга само този министър, а както стана известно – всички уличени хора във властта, които са декларирали луксозните си жилища на занижени цени или са се сдобили с европейско финансиране за къщи, в които гости са единствено техните близки. Правосъдният министър Цецка Цачева например се отказа светкавично и от изпълнителната, и от законодателната власт за разлика от Владислав Горанов, Румен Порожанов, Пламен Георгиев, Антон Славчев, Красимир Каракачанов. Вероятно е осъзнала възможните последици, които биха последвали, ако бяхме правова държава и имахме независима съдебна система. Ако имаше поне един смел и независим прокурор. Цачева предпочете да си тръгне съвсем разумно, за да не повлече скандалът около нея цялата власт. Другите не бяха толкова съобразителни. Финансовият министър си седи и никак не се притеснява, че в прокуратурата има незавършила проверка срещу него за безпрецедентното му безплатно пребиваване години наред в суперлуксозния апартамент на кръстника му в затворения комплекс на братята Домусчиеви (собственици от скоро на \"Нова телевизия\"). Става дума за човека, заявил преди няколко години според Борисов, че с едната си депутатска заплата не може да си издържа децата. Земеделският министър бил готов да подаде оставка, но не я подава. \"Поискай ми я\" - казал на премиера. \"Вече и аз се обърках\" - отговорил му Борисов. Объркал се е за какво? Нали е съвсем сигурен, че за незаконните си действия хората във властта трябва да бъдат \"арестувани и съдени\"? Ако е сигурен, че Цветан Цветанов е сгафил с новия си апартамент, ако е непоколебим, че и Цачева е сгазила лука, И защо толкова се притеснява да ги \"арестуват и съдят\" по време на неговото управление? Макар че всички сме наясно, че няма кой да го направи. Всъщност и притеснението му не важи за всички. Ето, Лозан Панов например би било много добре да го отнесе за това, че жена му се е сприятелила някога със собствениците на \"Артекс\", а те са й продали апартамент изгодно. Вероятно цялата държавна машина в момента е впрегната да изкара тази сделка престъпна. И ако успее, Борисов ще жертва пешка – шефът на антикорупционната комисия беше пришит с незаконните си постройки на просторната си тераса към председателя на Върховния касационен съд (ВКС). Изгори ли единият, ще изгори и другият. Тук вече премиерът не се обърква. Със същата убеденост Борисов издекламира и че трябва да има двойно подсигуряване срещу Панов. Щом ще се прави механизъм за сваляне на главния прокурор, значи същото трябва да се случи и с председателя на ВКС. Премиерът нито може да обясни защо, нито да посочи кой от брюкселските му приятели му е поръчал такова нещо. Защото няма държава, в която шеф на съд да е приравнен на прокурор, пък бил той и главен. Това обаче е заветната мечта на кръга на \"корпулентните\", дето е задушил почти цялата съдебна система и сега се опитва да доубие и последните независими хора в нея. Колкото до изявлението, че нямал доверие на шефа на ВКС - само заради това изречение във всяка демократична държава премиерът щеше да си е подал оставката още на излизане от телевизионното студио. За неуважение към съда, рушене на доверието в него и руиниране на правовия ред. Само че тук сме още в ерата на селския феодализъм.", "date": "2019.05.10", "title": "Борисов вече не иска да ги хваща"}
{"url": "https://www.dnevnik.bg/zdrave/2019/05/10/3536801_lekarite_ot_pediatrichnata_bolnica_produljavat/", "text": "Днес малко след 8 часа сутринта до около 09:00 медиците от  специализираната болница  по детски болести \"Проф. д-р Иван Митев\" в София ще блокират движението на булеварда пред болницата - бул. \"Акад. Иван Гешов\". Това е  третият протест на педиатрите  и медицинските специалисти от единствената многопрофилна болница за детски болести в страната. Педиатрите искат достойно заплащане за труда си, отпадане на лимитите, за да могат да приемат и лекуват болните деца спокойно и изработената от тях работа да се плаща от здравната каса. Настояват и за специален статут за болницата, който да я отличава от останалите търговски дружества и да позволи по-сериозна подкрепа от държавата за педиатричните грижи. Още преди да започнат протестите си, медиците се срещнаха със здравния министър Кирил Ананиев и негови заместници. Последваха и още няколко срещи на здравните институции в опит да се стигне до компромисни решения. Лекарите приветстваха желанието за диалог, но посочиха, че всички разговори са в сферата на обещанията и бъдещето, а те чакат конкретни решения сега. Затова и излязаха на протести. Здравните власти обещаха отпадане на лимитите за педиатрията. Взе се и решение да се увеличат от средата на годината цените на някои клинични пътеки с приоритет майчиното и детско здравеопазване, като за целта се освободят 50 млн. лв. от резерва на здравната каса. Тепърва екипът на здравното министерство и касата заедно с Българския лекарски съюз ще обсъждат кои пътеки и с колко точно да бъдат увеличени. Междувременно преди два дни  зам. здравният министър Жени Начева  се срещна с ръководството на педиатричната болница. Пак е обещала да няма никакви ограничения в приема на деца за лечение в специализираната болница, съобщиха от здравното министерство. Обяснила и за увеличението на цените на някои клинични пътеки. Малко преди срещата обаче Начева даде да се разбере, че според нея напрежението основно идвало от неразбиране. \"Педиатричната болница може да отчита приема на пациенти с общия код за педиатрична дейност. Това е било практика и досега. Защо служителите не са били известни не мога да кажа. Няма да има контрол по отделения и клиники за броя на децата, които се лекуват, и няма ограничения по легла. Това ограничение не важи за педиатричните звена и отделения. При тази болница специфичното е, че всички отделения и звена са такива и вероятно това е била причината за притеснението на служителите й. Кодът, с който се отчита цялата им дейност, е общ, което показва, че касата не налага ограничение за дейността им\", каза Начева, която е председател на надзорния съвет на здравната каса. Думите на Начева предизвикаха сериозно недоволство на медиците. Те обявиха, че държат на \"публично опровержение и извинение от страна на г-жа Начева, тъй като казаното от нея е чиста и неподправена лъжа или върховна проява на некомпетентност\". \"Ние, г-жа Начева, не сме лъжци, въпреки че НЗОК системно ни принуждава да бъдем такива, за да служим на пациентите си. Как след два протеста и една среща, на която присъствахте лично, не само не се \"сетихте\", че няма такова ограничение, а и сама предложихте да се обсъди отпадането му на събрание на надзорния съвет на НЗОК?\", попитаха те в социалната мрежа \"Фейсбук\". \"По отношение на отпуснатите 50 млн. лева от резерва на касата - моля, не спекулирайте с това, че те са за педиатрията. Това е сума за промяна с цените на НЯКОИ клинични пътеки (неясно кои и неясно с колко), като С ПРИОРИТЕТ ще бъдат тези от майчино и детско здравеопазване (колко приоритетни?)\", се допълва в становището. Медиците отбелязаха, че няма нито дума за отпадане на лимита за брой приети пациенти в отделение, нито дума за отпадане на финансовия лимит, \"определян на исторически принцип\". За статута на болницата е ясно, че не НЗОК се изказва, но г-жа Начева е заместник-министър на здравеопазването, така че се очаква да каже нещо и по този въпрос, допълват лекарите. Заради тези противоречия те не се отказват от протестите си. И днес ще блокират движението за кратко.", "date": "2019.05.10", "title": "Лекарите от педиатричната болница продължават протестите, ще блокират движението"}
{"url": "https://www.dnevnik.bg/intervju/2019/05/10/3429922_gabriela_cheh_feisbuk_bulgarite_vodiat_vajni_diskusii/", "text": "- Преди седем години, когато се присъединих към компанията, \"Фейсбук\" имаше около 500 млн. потребители. Тогава имаше само едно приложение, сега имаме Messenger, Instagram, Oculus, WhatsApp и около 2.7 млрд. души месечно използват приложенията ни по целия свят. През това време навиците и предпочитанията на потребителите, естествено, са се променили и промените в продуктите ни отразяват това. Преди седем години хората използваха \"Фейсбук\" на десктоп, а сега предимно на мобилни устройства. Потребителите ни влизат в профилите си от смартофоните си, за да видят известия, плъзгат се по потока от новини. Самият поток се е променил много - сега това е мястото, където хората четат новини, присъединяват се към каузи, записват се за участие в събития, следват лидери на мнение, гледат и коментират видеа на живо. За мен е привилегия да отговарям за целия регион, включително за България. Хората тук, както и в други страни на света се вълнуват от страната, ценностите, които ръководят живота им, общностите им, независимо дали става въпрос за политическа партия, благотворителна организация или футболен клуб. Българите използват \"Фейсбук\" не само за да поддържат връзка с приятели, а за да провеждат важни дискусии за политика, избори, икономика. Много е важно хората да могат да изразяват мнението си свободно и да са в безопасност в същото време. Ние предлагаме инструменти, които позволяват на потребителите ни да защитават неприкосновеността си, да опазят акаунта си и да потърсят помощ, ако биват нападани или ако техен приятел се нуждае от помощ. Важно е да има дебати, да чуем мнения, различни от своите, но да се уважаваме един друг. - За да бъдем ясни, трябва да подчертаем, че ревю офисът, който отворихме в София, не е офис на \"Фейсбук\". Това е център, в който оперира един от партньорите ни - Telus International. Екипът в София е част от нашия екип за операции на общността. Работата им е изключително важна, те преглеждат потенциално проблематично съдържание, идентифицирано от хора във \"Фейсбук\", и, все повече, от нашите системи за изкуствен интелект, за да опазят хората във \"Фейсбук\" в безопасност. Винаги оценяваме оперативната поддръжка и нуждите на общността и разширяваме екипите си, където такава нужда съществува. Назначили сме микс от служители на пълен работен ден, контрактори и компании, с които си партнираме за преглеждането на съдържание. Работим с глобална мрежа от парньори, за да можем бързо да адаптираме фокуса на работната си ръка. Това ни дава възможност да се уверим, че имаме правилната езикова експертиза - и че можем бързо да назначаваме хора в различни времеви зони - с идването на нови нужди или когато изникне ситуация по света, която го изисква. Тези партньри са внимателно подбрани и достойни за уважение - като TELUS International, CCC, Arvato and Accenture. Работим в близка връзка с тях, за да наемаме правилните хора, да гарантираме, че те получават необходимата подкрепа и подходящи облаги, и работят в подходящи офиси, които винаги изглеждат и имат атмосферата на офиси на \"Фейсбук\". - Тази идея се обсъжда от известно време, но продуктът все още не е в развитие. - Непрекъснато експериментираме с начините, по които новите технологии могат да ни помогнат да се уверим, че \"Фейсбук\" е безопасно място. Използваме автоматизация по разнообразни начини, за да могат да работят новите приложения и да решаваме проблеми в голям мащаб - включително в помощ на ръчното прилагане на правилата от нашите ревюиращи. За да дам пример, автоматизацията помага да се приоритизират свързани със сигурността докладвания или за да разпознае дублиращи се докладвания от членове от общността, тоест ако 1000 човека подадат доклад за едно и също съдържание, да няма 1000 души, които да преглеждат едно и също. Използваме я и за да сме сигурни, че докладванията стигат бързо до ревюиращи, които са наясно с темата или имат необходимите познания по езика. На последно място, автоматизацията се използва, за да спре разпространението на определено съдържание, което много очевидно нарушава нашите Стандарти на общността, например търговски спам или линкове до комерсиални порнографски сайтове. Тази технология все още е в ранен етап, но показва сериозен напредък. Определено има места, в които е необходимо човек да оцени съдържанието и контекста му, например речта на омразата. Искаме да създадем интернет, в който общностите могат да се срещат една друга, а хората могат да изкажат мнението си без намеса или тормоз. За съжаление не всички споделят тези ценности, така че лошото съдържание може да се разпространява и това се случва. Имаме много работа занапред, но основната ни задача е да се подобряваме устойчиво с времето. Ето защо инвестираме в глобалните си екипи за безопасност и сигурност, като изграждаме инструменти с изкуствен интелект, които да помогнат по-добре да идентифицираме акаунти, групи и страници, които нарушават правилата ни. Само във второто и третото тримесечие на 2018 г. премахнахме 12.4 млн. поста с терористично съдържание от \"Фейсбук\", 23.3 млн. поста с насилие или неподходящо съдържание и 5.4 млн. такива с реч на омразата. Повечето от тях бяха проактивно изтрити, преди някой да ги види. Изграждаме и инструменти, които проактивно намират и премахват най-лошото съдържание - т.нар. hashing технология, която създава дигитален \"отпечатък\" на вредното съдържание, например свързаното с тероризма или с експлоатацията на деца, така че можем да го премахнем веднага, ако бъде споделено. Друг пример е работата ни по \"деликатните екрани\" в \"Инстаграм\", които ни позволяват да замъглим и да сложим предупреждение върху постове, отбелязани от потребителите като обидни. - Без коментар. - Много сайтове и приложения използват услугите на \"Фейсбук\", за да направят съдържанието и рекламите си по-ангажиращи и релевантни. Сред тях са социалните плъгини, като например нашите бутони за \"харесване\" и \"споделяне\", които правят другите сайтове по-социални и помагат да се споделя съдържание във \"Фейсбук\". Когато някой посети сайт или приложение, което използва нашите услуги, ние получаваме информация, дори ако хората са излезли от акаунта си или нямат такъв. Това е така, защото другите приложения и сайтове не знаят кой използва \"Фейсбук\". Много компании, включително Google, Twitter, Amazon и други, предлагат такива услуги и, като \"Фейсбук\", също получават информация от приложенията и сайтовете, които ги използват. Всъщност повечето сайтове и приложения изпращат същата информация на многобройни компании всеки път, когато ги посещавате. \"Фейсбук\" използва информацията, която получава, от други сайтове и приложения по три основни начина: доставя услугите си на тези сайтове или приложения; подобрява безопасността и сигурността във \"Фейсбук\" и подобрява собствените си продукти и услуги. Ние вярваме, че всеки заслужава добър контрол върху неприкосновеността. Изискваме сайтовете и приложенията, които използват инструментите ни, да казват на хората, че събират и споделят информация с нас, и да поискат разрешението ви за това. Независимо дали става въпрос за информация от приложения и сайтове, или за информация, която хората споделят във \"Фейсбук\", ние искаме те да имат контрола - и да бъдем прозрачни за това каква информация има \"Фейсбук\" и как се използва тя. Продължаваме да работим, за да направим това по-лесно. Например, наскоро осъвременихме политиките си за неприкосновеност, така че сега са по-лесни за четене. - Искаме да създадем най-доброто възможно изживяване за съобщенията, на което сме способни; и хората искат чатенето да бъде бързо, простичко, надеждно и неприкосновено. Работим, за да направим повече от продуктите си за съобщения криптирани от край до край и обмисляме как да улесним комуникацията с приятели и семейство през различните мрежи. Както бихте очаквали, има много дискусии и дебати в началото на дългия процес на измислянето всички детайли как би функционирало така. - Работихме повече от 18 месеца, за да гарантираме, че спазваме GDPR. Направихме политиките си по-ясни, настройките за неприкосновеност по-лесни за откриване и създадохме по-добри инструменти, с които хората да имат достъп до информацията си, да я свалят и да я изтриват. Разпространихме същите настройки и инструменти за контрол до хората в целия свят, не само в ЕС. Помагаме и на дребния бизнес да разбере GDPR, защото техният продължителен успех е и наш успех. - Целта ни е да предоставим отворен API на новинарски организации, регулатори, групи и хора, които могат да държат рекламодателите и нас по-отговорни. Хората, които преминат през процеса за потвърждение на идентичността, си създават акаунт на Facebook Developer и се съгласяват на правилата на платформата, ще имат право на достъп до АПИ. Сега той е достъпен до хората във всяка държава, където действа библиотеката с реклами.", "date": "2019.05.10", "title": "Габриела Чех, \"Фейсбук\": Българите водят важни дискусии за политика, избори, икономика"}
{"url": "https://www.dnevnik.bg/sport/2019/05/10/3537093_chist_li_e_bulgarskiiat_futbol_video/", "text": "В българския футбол от години витаят съмнения за уреждане на мачове, но наказанията се изчерпват основно до глоби от БФС за няколко клуба. Преди дни футболният съюз  извади \"Верея\" от най-високото ниво на футбола - Първа лига , след получени поредица сигнали за опити за уреждане на мачове и за непозволено финансиране. Клубът от Стара Загора  отрече обвиненията . Изхвърлянето на \"Верея\" идва около половин година след като министърът на спорта  Красен Кралев заяви, че българският футбол е един от най-чистите . А чист ли е?", "date": "2019.05.10", "title": "Чист ли е българският футбол (видео)"}
{"url": "https://www.dnevnik.bg/sviat/2019/05/10/3536653_antikjurdskite_protesti_v_iztochna_siriia_moje_da/", "text": "Подкрепяните от САЩ Сирийски демократични сили (СДС) си приписаха заслуга за разгромяването на групировката \"Ислямска държава\" (ИД) в нейната последна крепост в Източна Сирия, празнувайки победата пред множество журналисти на церемония през март след кръвопролитна четиригодишна война. Предвожданите от кюрдите сили обаче сега се сблъскват с протести на хора от местни арабски племена, които настояват за по-добри услуги, работни места и по-голяма роля във вземането на решения в богатия на петрол и плодороден регион с предимно арабско население. Демонстрациите в повече от 12 села в източната провинция  Дейр аз Зур  засега са ограничени, но представляват растящо предизвикателство за САЩ и техните местни партньори в момент, когато президентът Доналд Тръмп планира да намали  американското военно присъствие в Сирия. Служител на СДС, пожелал анонимност, тъй като не беше упълномощен да говори пред медиите, каза, че протестиращите са малък процент от жителите на Дейр аз Зур. Демонстрацията обаче е от полза за сирийското правителство, неговите ирански поддръжници и Турция и подкопава \"нашата победа над Даеш\", каза той, използвайки арабския акроним за ИД. Засега няколко кръга преговори между СДС и местни служители не постигат напредък. Това поражда тревога, че протестите могат да се превърнат в същинско въстание срещу преобладаващо кюрдските сили. Те избухнаха в момент, когато силите, създадени през 2015 г. за борба с ИД и въоръжени от САЩ, са изправени пред множество предизвикателства. Спящи клетки на ИД засилват своите нападения в контролирани от СДС райони през последните седмици. Войските на сирийския президент  Башар Асад , разположени по западния бряг на река Ефрат, която прорязва Дейр аз Зур, обещават да затвърдят властта си над контролираните от кюрдите райони в Северна Сирия. А Турция, която смята силите за терористична организация, също насочва поглед към региона. но за разлика от провинциите Ракка и Хасака на север, в които има голямо кюрдско население, Дейр аз Зур на изток е почти изцяло арабска, което води до етническо напрежение между местното население и кюрдските сили. Две години след като влязоха в провинцията при своето настъпление срещу ИД, СДС, изглежда, не успяват да спечелят сърцата и умовете на жителите в региона, който страда от липса на услуги, нарастваща престъпност, недостиг на гориво и гняв заради това, че кюрдското влияние според тях се засилва. СДС са смесено формирование, съставено от кюрди, араби и християнски бойци, но гръбнакът им са кюрдските Сили за защита на народа (СЗН). Някои служители на СДС казват, че това, което се случва в Източна Сирия, не са протести, а подкрепяни от правителството на Асад бунтове с цел да се навреди на СДС и техните американски поддръжници. Те предупреждават, че ако протестите продължат, това ще се отрази върху издирването на  спящи клетки  на ИД в региона. От почти две седмици жители на над 12 градове и села в Дейр аз Зур се събират и затварят главни пътища с горящи гуми, за да попречат на цистерните на СДС да превозват суров петрол към контролираните от кюрдите райони в северната част на страната. Районите, освободени от ИД, страдат от недостиг на гориво, а спящи клетки водят партизанска кампания, за да отмъстят за своето поражение преди два месеца, когато СДС превзеха село Багуз, белязало края на самозвания халифат на екстремистите. Някои от протестиращите смятат, че кюрдските бойци продават петрол на привържениците на Асад в момент, когато контролираните от правителството части изпитват остър недостиг на гориво, утежняван от санкциите на САЩ срещу Сирия и главния й поддръжник Иран. Откакто СДС започнаха да завземат части от Дейр аз Зур през 2017 г., жители изразяват гняв, че според тях арабски жители са принудително набирани в СДС, а също от задържането на мнозина по подозрение във връзки с ИД. \"На хората им е омръзнало от СДС\", каза установеният в Европа активист Омар Абу Лайла от Дейр аз Зур, който ръководи група, наблюдаваща събитията в провинцията. \"Те ограбват богатството на хората в региона.\" Ситуацията с протестите се влоши на 24 април, когато според активисти от Дейр аз Зур водената от САЩ коалиция и бойци на СДС са щурмували къща в село Даман и са убили шестима човека, включително две жени и дете. Те казаха, че акцията е била насочена срещу мъж на име Фархан ас Сархан, който според СДС е свързан с ИД - обвинение, което активистите отричат. На следващия ден протестите бързо се разпространиха към близките села и градове, включително Тайане, Хасин, Мхеймда, Хусан, Шанан и Шхейл. \"Не на кюрдската окупация\", пишеше на един плакат, носен от протестиращите, според снимки, публикувани в социалните медии. \"Темпото на възстановяването, икономическото развитие и предоставянето на съществени услуги не е достатъчно, за да задоволи основните нужди на населението\", каза за протестите бившият сирийски дипломат Басам Барабанди, установен сега във Вашингтон. \"Поради това хората изпитват силно чувство на безнадеждност за сегашното си положение и бъдещето. През последните седмици имаше няколко срещи между служители на СДС и високопоставени арабски представители от Дейр аз Зур в опит за успокояване на напрежението, но без успех, заявиха Барабанди и Сирийският център за наблюдение на правата на човека (СЦНПЧ) - организация, действаща във Великобритания и наблюдаваща войната. Арабин от Дейр аз Зур, участвал в преговорите, каза, че \"кюрдите отказват да правят каквито и да е отстъпки\". Той пожела анонимност поради загриженост за своята безопасност. По думите му СДС изнасят по-голямата част от петрола, който добиват в Дейр аз Зур - около 60 000 барела на ден, и не оставят почти нищо след себе си. Арабски служители настояха освен всичко друго за освобождаването на задържаните от СДС хора, спиране на изнасянето на петрола от провинцията, даване на по-голяма роля на бойците от Дейр аз Зур в СДС, край на задължителната военна служба в СДС и подобряване на услугите с електроснабдяването и горивата. Рами Абдел Рахман, който ръководи СЦНПЧ, каза, че хаосът в Източна Сирия не е добра поличба за СДС. \"Режимът може да е най-големият победител от случващото се\", каза той. /БТА", "date": "2019.05.10", "title": "Антикюрдските протести в Източна Сирия може да застрашат американските планове"}
{"url": "https://www.dnevnik.bg/detski_dnevnik/2019/05/10/3537131_vlak_s_mladeji_pristigna_ot_sloveniia_za_sustezanie_na/", "text": "Вагон с 80 младежи от словенската програма Ustvarjalnik/USchool и 20 предприемачи и представители на бизнеса в Словения, пристигна за финалното състезание на участниците в  програмата за насърчаване на предприемачеството и стартъп културата в българските училища - \" Тийноватор\" , съобщиха от програмата. Днес младежите от България и Словения ще работят с ментори и ще представят стартъп идеите си пред жури от инвеститори. Словенските участници ще се състезават за награди в няколко категории, а българските ученици – за победител в националното състезание. Състезанието ще бъде открито в 9 часа в спортната зала на Централна гара в София. В състезанието от българска страна ще се включат 60 ученици от стартъп клубовете на \"Тийноватор\" в столичните училища СМГ \"Паисий Хилендарски\", 105 СУ \"Атанас Далчев\", 32 СУИУЧЕ \"Св. Климент Охридски\" и 19 СУ \"Елин Пелин\". Учениците разработваха идеите си в проект за стартъп бизнес заедно с ментори предприемачи, през цялата учебна 2018-2019 година. Някои от идеите, които ще се състезават, са уред за стимулиране на концентрацията; платформа за излъчване на живо на музикални събития и концерти, предназначена за хора с увреждания и непълнолетни; ескейп стая в училище; приложение за график на контролни, домашни и изпити. Наградата за победителя от националното състезание у нас е участие на учениците от спечелилия клуб в специална акселераторска програма в Словения през юни и участие в международното финално състезание, което ще се проведе в президентския дворец в Любляна на 9 септември. Стартъп клубовете \"Тийноватор\" се организират по авторската методика на \"Ustvarjalnik\"/Uschool, Словения. Чрез нея от 2011 г. до днес е изградена мрежа от над 200 училищни клуба с над 5 хиляди ученици от цял свят. Програмата е носител на две отличия: президентът на Словения, Борут Пахор, е неин почетен патрон и е избрана за една от най-обещаващите учебни програми в света от The Unreasonable Institute, САЩ. За 48 часа през януари в \"София Тех Парк\" участниците в \"Тийноватор\"  работиха по стартъп проектите си  с помощта на ментори от различни сфери на бизнеса и предприемачеството. Инициативата е подкрепена от Словенските железници, Българските държавни железници и словенския телеком А1. Организатори на първото по рода си събитие са Фондация \"Прознание\" и Български център по предприемачество заедно със словенската организация Ustvarjalnik / USchool.", "date": "2019.05.10", "title": "Влак с младежи пристигна от Словения за състезание на идеи в \"Тийноватор\""}
{"url": "https://www.dnevnik.bg/politika/2019/05/10/3464624_borisov_poe_kampaniiata_na_gerb_za_evroizborite/", "text": "Въпреки заканите на БСП да извади нови скандални данни за злоупотреби на ГЕРБ в средата на кампанията за евроизборите на 26 май партиите по-скоро избягват остри сблъсъци помежду си. След Великденските празници кампанията набира скорост, включително и със започналите телевизионни дебати, но основните играчи засега предпочитат да тичат всеки в своята писта. По-малко от месец преди изборите  социологическата агенция  \"Алфа рисърч\" прогнозира четири формации да прескочат прага за излъчване на евродепутат - 5.88% от действителните гласове. Това са БСП, която вече има преднина - макар и минимална, пред ГЕРБ, следвани от ДПС и ВМРО, а \"Демократична България\" е следващата формация, която е най-близо до прескачане на изборната бариера. Социолозите очакват падаща избирателна активност. Борисов пое кампанията на ГЕРБ В последните десетина дни лидерът на ГЕРБ Бойко Борисов видимо пое кампанията на партията си на централно ниво в свои ръце. След известното затишие в предишния месец той рязко увеличи публичните и медийните си изяви. Посещението на папата, чийто формален домакин беше, го държеше неизменно в обсега на телевизионните камери. Борисов участваше в много от събитията по време на визитата и охотно разказваше пред журналистите впечатления от папа Франциск. Не пропусна обаче и възможността за политически коментари, като за пет дни - от петък до сряда вечерта, даде две телевизионни интервюта в централни телевизии. Лидерът на ГЕРБ и премиер остава верен и на традицията си в почивните дни около официални празници да обикаля из страната. Този път за седмица мина през Раковски, Пловдив, Ямбол и Долна Митрополия. Обиколките съвпаднаха и с активно разпределяне на допълнителни пари от държавния бюджет за различни сфери. На заседанието си в единствения работен ден между великденските празници и почивния 1 май правителството за 11 минути отпусна общо 47 млн. лв. за проекти в областта на здравеопазването и образованието. Други 20 млн. лв. ще отидат за дострояването на започнатата преди 40 години болница в Ямбол, а още 20 млн. лв - за нови училищни автобуси. Бонус парите за здравеопазване идват на фона на протести на лекари и медицински работници в различни градове от началото на годината насам. БСП реагираха с жалби до Централната избирателна комисия (ЦИК) и медийния регулатор (СЕМ) за използване на държавен ресурс по време на предизборната кампания и поискаха Борисов да излезе в отпуск. В четвъртък и президентът Румен Радев заяви, че  не трябва да се води кампания  с държавни пари. Премиерът даде да се разбере, че няма никакво намерение за отпуска и иронизира социалистите: \"И ако те за предизборна кампания считат посещението на папата, силно ме надценяват. Да, имаме много добри човешки отношения с него - дето се вика на малко име ме знае - но да ми влезе в кампанията, да дойде да ме подкрепя три дена, ми се вижда прекалено дори за техните представи\" ( ) Че кампанията се е прехвърлила на раменете на Борисов, ясно личи и от активността на пресслужбата на ГЕРБ - съобщенията за участията на председателя на предизборния щаб Цветан Цветанов в събития из страната, които в началото на април наброяваха по няколко дневно, в последните три седмици секнаха. Случайно или не затишието съвпада с изявлението на Борисов от 2 май, че  партийното бъдеще на Цветанов ще зависи от резултата на изборите . Според източници на \"Дневник\" лидерът на ГЕРБ координира до някаква степен кампанията си и с коалиционните си партньори от \"Обединените патриоти\", или поне с ВМРО. Макар след оттеглянето си от парламента заради скандала с апартамента Цветан Цветанов да стои настрани от медиите, кампанията му продължава с пълна сила. Това показват съобщенията и снимките, които публикува по няколко пъти на ден във \"Фейсбук\". Само за последните седем дни Цветанов се е отбелязал на събития в Златоград, с. Баните (Смолянско), Каленик, Ружинци и Бойница (Видинско), Видин, Мизия, Бяла Слатина, с. Търнава, Криводол, с. Згориград (Врачанско) и Враца. Кандидатите на ГЕРБ за евродепутати обикалят страната с посланието, че Европа е близо до нас и може да влезе във всеки град и село. В четвъртък ГЕРБ направиха масова акция в Стара Загора, където 700 души се хванаха на хоро. Завършващото събитие на ГЕРБ ще е на 19 май в Арена \"Армеец\" с участието на Манфред Вебер, който е кандидатът на ЕНП за председател на Европейската комисия. БСП демонстрира обединение След вътрешнопартийното напрежение през март и  бламирането на лидера Корнелия Нинова при подреждането на евродепутатската листа  сега социалисти казват, че в левицата има привидно обединение за работа по кампанията. Гвоздеят на програмата са индивидуалните обиколки на кандидатите за евродепутати в страната. Основната тема за социалистите, които вече от три месеца не участват в работата на парламента, обаче не са проблемите на Европейския съюз (ЕС) и т.нар. Визия на БСП за Европа, а \"изобличаването\" на корупционни практики сред управляващите от ГЕРБ. Левицата използва мотото \"Справедливост сега\" и се фокусира върху вътрешнополитически теми, давайки ясен знак, че ако спечели на евровота на 26 май дори един глас повече от ГЕРБ, ще настоява за предсрочни парламентарни избори. От публикации на сайта на БСП и в социалните мрежи се вижда, че най-често в големите градове и села в страната се появяват водачът на листата Елена Йончева и зам.-председателят на партията Деница Златева. Златева, която при тайния вот за подредба на листата бе изместена от трето на неизбираемото седмо място, се очаква да направи кампания за преференциален вот, който да й осигури място в европарламента. Изявите на петия в листата Сергей Станишев са видимо по-малко - според официалните съобщения последните срещи с избиратели на бившия лидер на БСП, който беше вкаран в списъка с кандидати пряко волята на Корнелия Нинова от вътрешнопартийната опозиция, са били в Пловдивско и в Лондон. Според източници от левицата причината обаче е, че той има дейна програма в качеството си на президент на Партията на европейските социалисти (ПЕС) и не може да пътува толкова активно по предизборни обиколки. Новите лица Петър Витанов и Цветелина Пенкова често са заедно на предизборни обиколки из страната. Лидерът Корнелия Нинова също се включва в обиколките, като е била с Йончева в Кърджалийско. Акцент в организираните от БСП събития по традиция са честванията на 9 май. С тезата, че без Ден на победата няма да има Ден на Европа, БСП отбеляза и двете събития в четвъртък в София. Според източници от БСП кампанията на левицата ще продължи без големи събития и концерти. ДПС - кампания без Пеевски  Традиционно ДПС провежда предизборната си кампания чрез обиколки из страната на т.нар. Централен лъч, в който са включени лидерът и водач на листата Мустафа Карадайъ и кандидати за евродепутати. Този път обиколката тръгна от Русе и вече е минала през Велико Търново, Асеновград, Хасково и др. От движението вече заявиха, че няма да участват в компроматна кампания, а ще говорят за европейските ценности. Слоганът на ДПС е \"Ние залагаме на младите\", а част от кандидатите са от младежката организация на партията. През изминалата седмица например млажедкото ДПС организира екоакция под наслов \"Да засадим корените на демокрацията\", в рамките на която почиства паркове в Шумен. Големият отсъстващ в кампанията на ДПС е вторият в листата на партията - Делян Пеевски. Засега няма данни собственикът на медии и депутат със само едно присъствие на заседание в този парламент, да се е появявал публично на предизборно събитие на партията си. Не е известно също дали ако има участия, те ще бъдат обявени. Самоопределящият се като \"успял млад мъж\" обаче е в центъра на плаката за кампанията на движението. Официалната снимка на кандидатите за евродепутати е качена на фейсбук страницата на ДПС и на нея Пеевски е е до лидера Карадайъ (още по темата четете  тук ). През изминалите десет дни Централната избирателна комисия, а впоследствие и Върховният административен съд последователно бяха сезирани с искане за  проверка дали Пеевски отговаря на законовите изисквания за 6-месечна уседналост, за да се кандидатира  на изборите. Сигналите дойдоха от сдружение \"БОЕЦ\", което се позова на различни информации за това, че депутатът практически не живее в страната. И двете институции обаче отказаха проверки по същество с аргументира, че формалното изискване за постоянен и настоящ адрес в България е спазено и кандидатурата на Пеевски е приемлива. ВМРО се хвали с \"победи\" Макар да е част от управлението и да има вицепремиер - Красимир Каракачанов, ВМРО заложи в кампанията на опозиционна риторика и хвалби за какво са се \"преборили\" представителите на партията. Като постижения се отчитат оттеглянето на стратегията за детето и приемането на първо четене на промените в Наказателния кодекс, които разширяват полето на неизбежната отбрана. През 1997 г.  абсолютно същата поправка в кодекса беше отменена от Конституционния съд  и това поставя под въпрос съдбата на текстовете вбъдеще, но развитието при всички положения ще е след като изборите са минали. Засега партийният сайт съобщава новината със заглавието: \"Победа за ВМРО! Патриотите бранят българите от битовата престъпност\". \"Циганизацията\" другата тема, по която ВМРО е активна, особено във връзка с битови инциденти в различни части на страната. Водачът на листата на ВМРО – евродепутатът Ангел Джамбазки, акцентира на борбата с \"третия пол\" и обещава да защитава националните интереси. Предизборните прояви в страната са под акомпанимента на певеца Илия Луков и танцов състав \"Мездра\". На срещите се говори какво е свършил Джамбазки за 5 г. в европарламента и излагане на предизборните тези на ВМРО. Те са ограничаване на миграцията, борба срещу \"двойните стандарти\" и \"подмяната на традиционните ценностите\". Основната теза на кампанията е \"Европа на отечествата\". ВМРО излязоха с призив всички партии да спрат с фалшивите новини и \"придобиваща шизофренични параметри предизборна кампания\". \"Демократична България\": Милен Цветков в дигитално студио \"Демократична България\", която последователно залага на дигиталната кампания в социалните мрежи, поднесе изненада като върна на екран популярния водещ Милен Цветков. Журналистът, чието предаване \"Часът на Милен Цветков\" беше свалено от ефира на \"Нова телевизия\" миналото лято, сега е водещ на предизборното студио на коалицията, което се излъчва във \"Фейсбук\". То е озаглавено \"Избери страна в битката за България\" и е него се представят кандидатите на \"Демократична България\" за евровота. \"Нулевият\" епизод на \"предаването\" беше излъчен на 8 май и включваше кратко предизборно интервю с председателя на \"Да, България\" Христо Иванов. Освен това ще бъде издаден специален вестник и сайт за европейските избори. \"Демократична България\" ще информира избирателите за правата им, включително с интерактивна карта за секциите в чужбина, и онлайн съдържание. \"Демократична България\" има мобилно приложение за информиране и мобилизиране на членове и симпатизанти. \"Честност в политиката. Тишина в курортите\" \"Честност в политиката. Тишина в курортите. Ограда с Турция. Защита на дребния бизнес\" е девизът, с който агитира от тази седмица лидерът на НФСБ Валери Сименов, който е води листата на \"Патриоти за Валери Симеонов\". По-малко от половин година преди местните избори партията на бившия вицепремиер, също както и третият коалиционен партньор в \"Обединените партриоти\" - \"Атака\", поставя в кампанията за европейския вот вътрешнополитически акценти. Симеонов набляга на срещите с избиратели и афишира подкрепа от сдружения като Национално сдружение \"Българската домашна ракия\", Национална асоциация \"Българско Черноморие\", Национално сдружение \"Защита собствениците на имоти\" и Сдружение \"Обединен селски район\". Партията на Волен Сидеров пък отново извади  идеята за проверка на имуществото на социолозите  и заплашва с разследване за корупцията сред гилдията.  И двете формации според \"Алфа рисърч\" събират подкрепата на по 1.7% от решилите да гласуват и са далеч от прага за излъчване на депутат.", "date": "2019.05.10", "title": "Борисов пое кампанията на ГЕРБ за евроизборите"}
{"url": "https://www.dnevnik.bg/tehnologii/2019/05/10/3537173_djef_bezos_pokaza_prototip_na_sonda_koiato_triabva_da/", "text": "Най-богатият човек в света Джеф Безос представи във Вашингтон проект за космически апарат, с който има намерение да се включи в изследванията на Луната. В последната година НАСА предприе редица стъпки, с които се опитва да върне отново човека на естествения спътник на Земята. За целта американската космическа агенция обяви, че ще работи съвместно и с частни компании. Безос е шеф на компанията за интернет търговия \"Амазон\" и на космическата компания \"Блу ориджин\". Апаратът се казва \"Блу муун\" (\"Синя Луна\") и се очаква през 2024 г. да направи първия си полет до Луната, като ще транспортира дотам превозни средства и оборудване. Безос показа прототип на апарата с тегло над три тона празен и 15 тона зареден с гориво. \"Блу муун\" ще може да извършва меко кацане на лунната повърхност с полезен товар от 3.6 тона и от 6.5 тона в по-голямата си версия. \"Това е невероятен апарат и той ще стигне до Луната\", заяви Безос, представяйки макета. Той обясни, че проектът се разработва от три години.", "date": "2019.05.10", "title": "Джеф Безос показа прототип на сонда, която трябва да кацне на Луната през 2024 г. (видео)"}
{"url": "https://www.dnevnik.bg/zdrave/2019/05/10/3537174_ogromno_zadrustvane_na_bul_ivan_geshov_v_stolicata/", "text": "Огромно задръстване се образува още в първите пет минути, след като лекарите от единствената  специализирана болница  по детски болести \"Проф. д-р Иван Митев\" в София  блокираха движението на булеварда  пред болницата - бул. \"Акад. Иван Гешов\". Това е  третият протест на педиатрите  и медицинските специалисти от единствената многопрофилна болница за детски болести в страната. Протестът е планиран до 9 часа и е съгласуван със Столична община. Той започна 15 минути след 8 часа. Педиатрите искат достойно заплащане за труда си, отпадане на лимитите, за да могат да приемат и лекуват болните деца спокойно и изработената от тях работа да се плаща от здравната каса. Настояват и за специален статут за болницата, който да я отличава от останалите търговски дружества и да позволи по-сериозна подкрепа от държавата за педиатричните грижи.", "date": "2019.05.10", "title": "Протестът на педиатрите предизвика огромно задръстване на бул. \"Иван Гешов\" в София"}
{"url": "https://www.dnevnik.bg/na_put/2019/05/10/3452847_fotogaleriia_diavolski_kutcheta_v_rodopite/", "text": "Родопите. Необятни. Зелени. Приветливи. Винаги са добър домакин за планинари, любители на придодата или просто прекалено уморени от градските задължения хора. Наслада за душата е гледката в смолянското село Гела.", "date": "2019.05.10", "title": "Фотогалерия: Дяволски кътчета в Родопите"}
{"url": "https://www.dnevnik.bg/detski_dnevnik/2019/05/10/3537180_strategiiata_za_deteto_triabva_da_se_precizira_zaiavi/", "text": "Националната стратегия за детето трябва да се прецизира. Тя е необходима, но е нужно по-продължително обсъждане. Това заяви министърът на образованието Красимир Вълчев в ефира на \"България он еър\". Повод за коментара са текстове в документа, които забраняват телесни наказания над децата. \"Държавата нито има намерението, нито има капацитета да се меси във всяко едно семейство. Моят опит доказва, че всеки един документ може да бъде допълнително обсъден и подобрен. Това трябва да се случи\", каза той. По думите му има много хора, които са с активно мнение и отношение, и те не са били въвлечени в писането и първоначалното обсъждане на стратегията. \"Ние трябва да използваме такива документи, за да водим положителен, смислен разговор за бъдещето за децата\", отбеляза Вълчев.. Вълчев каза още, че не може да се допусне, че всички родители са напълно отговорни към децата си. \"Детето има права. То трябва да бъде отглеждано в семейна среда, да се подпомага от семейството. Но в редки случаи имаме и безотговорни родители. Това го виждаме и по отношение на правото на образование. Детето има свои собствени права, които трябва да бъдат гарантирани. Правото на образование е задължение на родителите, но ние имаме голям брой деца, в които семейства липсва отговорност на родителите към образованието. Тогава държавата трябва да има по-силна функция, допълни министърът. В края на април премиерът Бойко Борисов нареди Националната стратегия за детето (2019 – 2030 г.)  да бъде оттеглена  от социалното министерство и да бъде преработена. В части от нея  се предвижда  въвеждане на пълна и изрична забрана за телесно наказание над деца, криминализиране на домашното насилие и ефективна работеща система за превенция. Макар по закон детските градини и училищата да нямат право да връщат децата със специални образователни потребности, стратегията предвижда още нормативни промени, въвеждащи задължение за изграждане на приобщаваща среда с цел приобщаването на децата с увреждания, децата от различен етнически произход и децата от различни уязвими групи. Предвижда се въвеждане на стандарти за качество на грижите в детските ясли и предучилищното образование в съответствие с Европейската рамка за качество за услугите за образование и грижи в ранна детска възраст. Стратегията дава твърде големи правомощия на социалните служители и на държавата, изземва функции на родителите и семейството, отваря твърде много врати за неправомерно отнемане на децата, за анонимни необосновани сигнали за родителско насилие според  официалното становище на Светия синод .", "date": "2019.05.10", "title": "Стратегията за детето трябва да се прецизира, заяви Красимир Вълчев"}
{"url": "https://www.dnevnik.bg/evropa/2019/05/10/3537178_na_28_mai_es_shte_opita_da_se_razbere_za/", "text": "Лидерите на Европейския съюз без Тереза Мей поставиха началото на процеса по разпределение на най-висшите постове в блока, след като председателят на Европейския съвет Доналд Туск обяви, че на 28 май ще има специална среща по въпроса. Преди края на годината пет ключови поста в ЕС ще останат свободни, включително този на председателя на Европейската комисия, президента на Европейската централна банка и позицията на Туск, отбелязва \"Гардиън\". По време на  срещата на върха в румънския град Сибиу  Туск каза, че иска лидерите да постигнат споразумение за номиниациите през юни, като поясни, че решенията може да се вземат с квалифицирано мнозинство, ако няма единодушие. \"Нямам никакви илюзии, че консенсусът ще бъде лесен или възможен. И няма да чакам три месеца\", подчерта той. На 28 май, почти веднага след евроизборите, лидерите на ЕС, включително и британският премиер, ще могат да изразят мнението си на специалната среща. Туск заяви още, че на срещата този месец трябва да бъдат избистрени процедурите за избор на кандидатите и всички свободни длъжности да бъдат запълнени на следващата редовна среща на върха на ЕС в Брюксел през юни. На извънредната среща на 28 май европейските лидери ще анализират и резултатите от изборите за Европейски парламент. По-рано вчера те обещаха да бъдат единни въпреки всички препятствия. По думите Туск Брекзит не е бил сред обсъжданите теми. Проведена на Деня на Европа (9 май), срещата бе смятана за демонстрация на единство. Въпреки обещанията обаче разпределението на висшите постове вече предизвиква разделение. В блока има разногласия за начина, по който това да стане, като Европейският парламент предпочита председателят на еврокомисията да бъде водещият кандидат на спечелилата най-много гласове политическа група на изборите. Това вероятно ще бъде лидерът на групата на Европейската народна партия Манфред Вебер. Много лидери обаче не са съгласни да отстъпят контрола върху процеса на парламента. Според европейското законодателство държавните и правителствени ръководители номинират новите председатели, които трябва да бъдат одобрени от Европейския парламент. Френският президент Еманюел Макрон за пореден път изрази съпротивата си срещу процедурата с водещия кандидат и каза, че според него тя не е правилният подход, предаде EurActiv. При пристигането си на срещата премиерът на Люксембург Ксавие Бетел каза, че процесът \"бе грешка от самото начало\" и че не може да функционира правилно без подходящи транснационални листи, възглед, споделян от Макрон. Президентът на Литва Далия Грибаускайте коментира, че тази схема е \"малко извън демократичните процедури и договори\". Австрийският канцлер Себастиан Курц защитити системата. Неясноти Т.нар. Декларация от Сибиу е изпълнена с обещания за солидарност, честност и желание за \"развитие на основан на правила международен ред\". Тя разкрива и желанието на ЕС да отмести поглед от Брекзит. EurActiv обаче я определя като неясна и отбелязва, че на лидерите им е отнело само пет минути, за да се съгласят с черновата на текста, включващ всичко – от отбрана и солидарност до върховенство на закона и ролята на ЕС на световната сцена. \"Ще продължим да защитаваме нашия начин на живот, демокрацията и върховенството на закона\", се казва в декларацията, заключаваща, че ЕС \"заедно ще се заеме със световни въпроси като опазването на околната среда и борбата с климатичните промени\". Декларацията, коментира EurActiv, очертава в широки щрихи върху какво трябва да се фокусира ЕС през следващите години, вместо да предлага реални начини на действие. Пример за това колко неясни са ангажиментите е фактът, че въпреки сблъсъците на Унгария и Полша с Европейската комисия заради върховенството на закона и критиките срещу Румъния в това отношение и трите страни подписаха декларацията.", "date": "2019.05.10", "title": "На 28 май ЕС ще опита да се разбере за разпределението на най-висшите си постове"}
{"url": "https://www.dnevnik.bg/evropa/2019/05/10/3537187_merkel_i_junker_sa_sdurjani_kum_novata_iniciativa_na/", "text": "Германският канцлер Ангела Меркел реши да не се присъединява към инициативата за климата, лансирана от Франция и няколко държави от ЕС, макар че подкрепя много от точките й, предаде ДПА. Меркел каза, че нейното правителство не може да се присъедини към инициативата, защото климатичните цели на Германия до 2050 г. се различават от тези на други държави. Германия се стреми да намали до 2050 г. въглеродните емисии от 80 на 95 процента в сравнение с нивата от 1995 г., а френската инициатива призовава за нулеви емисии до 2050 г. До момента към  френската инициатива  са се присъединили Белгия, Люксембург, Холандия, Дания, Швеция, Португалия и Испания. Меркел обаче предложи \"коалиция на желаещите\" в Европа, която да позволи уеднаквено \"таксуване\" на въглеродните емисии. Председателят на Европейската комисия Жан-Клод Юнкер каза, че държавите от ЕС трябва да се съсредоточат върху краткосрочните цели за климата, преди да си поставят по-амбициозни дългосрочни цели. През последните дни френският президент Еманюел Макрон направи няколко изявления, свързани със защитата на околната среда. Той изложи схващанията си и на среща с експерти по биоразнообразие в Елисейския дворец, и в текст, подписан от още осем европейски лидери, който призовава борбата срещу промените в климата да стане \"крайъгълен камък на европейския дневен ред\" през следващите пет години, предаде \"Франс прес\". Символично тези деветима европейски лидери се срещнаха вчера на централния площад в Сибиу с три млади активистки от Румъния, Белгия и Германия, които им връчиха петиция, подписана от 70 хил. младежи. В нея се призовава ЕС \"да действа без отлагане\" за екологичен преход в духа на движението, подето от  младата шведка Грета Тунберг . Вчера  в Сибиу  Макрон предложи в ЕС да бъде създадена специална банка за финансиране на проекти в областта на климата и екологията, предаде ТАСС. /БТА", "date": "2019.05.10", "title": "Меркел и Юнкер са сдържани към новата инициатива на Макрон за климата"}
{"url": "https://www.dnevnik.bg/bulgaria/2019/05/10/3537189_kratki_novini_turisti_leteli_s_balon_se_zakleshtiha/", "text": " отбелязани. МВР издирва мъж за убийство в Костенец  43-годишният Стоян Георгиев Зайков от Костенец е издирван във връзка с разследване на убийството на 38-годишна жена, извършено тази сутрин в града. Хората, които разпознават издирвания и имат информация къде може да бъде открит, да позвънят на тел. 112 или в най-близкото поделение на МВР при гарантирана анонимност. Затворник от Бобов дол е обявен за издирване Причината е, че не се е завърнал от домашен отпуск, съобщава \"Фокус\". Мъжът е излежавал е присъда за кражба, допълва полицията. Туристи, летели с балон, се заклещиха между скали в Родопите  Няма пострадали при инцидента, съобщава \"Фокус\". Сигналът е бил подаден към Планинската спасителна служба (ПСС) късно снощи. Отрядът на планинската спасителна служба в Пловдив е бил подготвен да действа, но екипи на Гражданската защита са осъществили успешно акцията.", "date": "2019.05.10", "title": "Кратки новини: Туристи, летели с балон, се заклещиха между скали в Родопите"}
{"url": "https://www.dnevnik.bg/evropa/regioni/2019/05/10/3429430_dunavski_parkove_ili_za_usiliiata_da_se_vuzstanovi/", "text": "Дунав е втората по дължина река в Европа. Пътят й може да бъде проследен от Германия до Черно море. Джордж Франк е биолог и координатор на мрежата  DANUBEPARKS  (\"Дунавски паркове\") – организация, представляваща защитените области в десетте страни, през които минава реката, разказва \"Евронюз\". Според организацията дунавските острови са природно съкровище, което трябва да бъде защитено. \"Има повече от 900 острова по протежението на Дунав от които 147 са напълно девствени и в рамките на тази инициатива ние се опитваме да защитим по-специално тези диви острови, които обхващат няколко десетки хиляди хектара\", казва Франк. Мрежата \"Дунавски паркове\" работи за защитата на басейна на 2885 километровата река, по чието крайбрежие живеят 5 хил. животински и 2 хил. растителни вида. Бюджетът й възлиза на 3 милиона евро, от които 2.6 милиона се покриват от кохезионната политика на ЕС. Представителите на \"Дунавски паркове\" обръщат особено внимание на това, което наричат емблематични видове. Запазвайки техния хабитат, те защитават също така животните и растенията, които живеят там. Двайсет години работа са довели до обещаващи резултати във възстановяването на околната среда. \"70-75% в унгарските биотопи покрай Дунав, включени в този проект, са в добро състояние. Вероятно останалите 25% от дунавските хабитати не са в критично състояние, но трябва да работим заедно\", коментира Атила Ферш, зам.-директор на националния парк Ферто-Хоншаг.", "date": "2019.05.10", "title": "\"Дунавски паркове\", или за усилията да се възстанови една от най-старите реки в Европа"}
{"url": "https://www.dnevnik.bg/bulgaria/2019/05/10/3537197_parlamentut_otkri_medicinski_fakultet_v_burgas/", "text": "Парламентът реши да открие Медицински факултет в Университета \"Проф. д-р Асен Златаров\" в Бургас. За гласуваха 91 народни представители, а един се въздържа. Решението се взема по предложение на Министерския съвет преди готвените промени в Закона за висшето образование, с които се очаква да бъде наложен мораториум върху откриването на нови университети. То идва на фона на малко студенти в българските висши учебни заведения и след като миналата година първоначално бе обявен нулев прием по медицина в Софийския университет \"Св. Климент Охридски\". От ГЕРБ мотивираха решението с десетгодишна работа по откриването на Медицинския факултет, необходимост от такъв, за да се даде възможност за кариерно и академично развитие на млади медици в региона и за осигуряване на адекватни медицински грижи за хората, както и с обещание, че общината ще помага. Според лидера на НФСБ Валери Симеонов Бургас има най-голямото провинциално лоби в парламента. Предвижда се в новия факултет да има 67 преподаватели в девет катедри, а 70% от лекциите ще се водят от хабилитирани преподаватели. Ще се изучава медицина, дентална медицина, както и медицина в областта на здравеопазването и спорта. В мотивите се посочва, че университетът вече разполага с необходимата база. За клиничната практика висшето учебно заведение ще сключи договори с две университетски болници в Бургас.", "date": "2019.05.10", "title": "Парламентът откри Медицински факултет в Бургас"}
{"url": "https://www.dnevnik.bg/zdrave/2019/05/10/3537204_lekarite_ot_pediatriiata_zaplashvat_s_kolektivni/", "text": "До десет дни, ако не бъдат чути, лекарите и специалистите от единствената специализирана педиатрична болница – \"Проф. д-р Иван Митев\",  ще подадат колективни оставки . Преди да подадат предизвестията си, те ще преминат и в ефективна стачка, ще лекуват само животозастрашаващи състояния, ще спрат плановия прием и на неотложни състояния, защото и те не са сред задълженията на медиците от болницата. Това обявиха на днешния си,  трети по ред протест лекарите,  сестри, лаборанти и други специалисти от болницата. Тъй като нямаше особено развитие по исканията им от първите два протеста, днес педиатрите  блокираха за кратко  тази сутрин и движението пред болницата. На фона на ескалиращото напрежение здравните власти  продължиха да твърдят, че всъщност проблемите идват  заради \"информационно-комуникационни пречки\", че става дума за неразбиране, че ръководството на болницата не си е свършило добре работата в преодоляване на тези недоразумения. И че нещата ще се оправят след среща в понеделник следващата седмица със софтуерни специалисти на здравната каса, с които да се изчистят технологични пропуски. До тези обяснения здравните власти стигнаха на третата седмица от протестите. И след няколко срещи както с представители на протестиращите, така и помежду си. Едва преди дни те обявиха, че всъщност лимити за педиатрията по-скоро няма – за нея не важали правилата, че пациентите с определена диагноза могат да се приемат само в отделенията, предназначени за лечение на съответното заболяване. И при липса на места не могат да бъдат лекувани със средства на касата в други отделения на същата болница, в които има свободно място. Че това изискване не важи за педиатрията, каза преди два дни зам.-министър Жени Начева, присъствала и преди това на срещи с протестиращите. Затова педиатрите я попитаха защо не е информирала по-рано и я обвиниха в манипулации. Днес пред БНТ пък другият заместник-министър Бойко Пенков коментира, че става дума за софтуерен проблем при отчитането на приема в болниците от здравната каса. От думите му се разбра, че в програмата не е можело да се прави разграничение на болниците и за педиатрията са важали същите правила, каквито и за останалите болници – прием според броя легла в отделенията. \"Това вероятно се е отстранило. За да бъдем спокойни, че няма да има ограничения за леглата – в понеделник шефът на ай ти отдела на касата и останалите екипи ще се срещнат, за да отпаднат техническите проблеми\", заяви Пенков. Посочи, че здравната каса е решила да няма и финансови лимити за педиатрията. И председателят на парламентарната здравна комисия Даниела Дариткова (ГЕРБ) коментира пред Канал 3, че имало \"информационно-комуникационни пречки\". Но те били по-скоро сред ангажиментите на ръководството на болницата, което било \"отсъстващо\" и не третирало адекватно административните проблеми. Тези проблеми не би трябвало да се отнасят към ръководството на здравното министерство, смята Дариткова. В същото време лекарите от болницата, излезли на протест, заявиха, че има разминаване между това, което здравните власти твърдят, и реалността. Допреди 30 минути не можеше да се приеме дете в отделение с различна диагноза от това, за което е самото отделение, заяви педиатър. Въпреки заявките болницата има и месечен финансов лимит. Медиците обявиха, че вече не издържат да изкарват веднъж заплатите с труда си и после да трябва да спонсорират лечението в болницата, като отделят от средствата за заплащане пари, които да отиват за покриване на самите манипулации. Ако обаче не го правели и не се лишавали от заплащане, трябвало да връщат пациенти, а те не искали да допускат това. Излизаме на третия си протест, искрено се надяваме да е последен, да има добра воля на политиците, защото е въпрос на воля, не на възможности, обявиха лекарите. Те поискаха болницата да има отделен делегиран бюджет, а не да разчита на финансиране от здравната каса. И препратиха към законодателите въпроса как точно да стане това.", "date": "2019.05.10", "title": "Лекарите от педиатрията заплашват с колективни оставки и ефективен протест"}
{"url": "https://www.dnevnik.bg/kultura/2019/05/10/3537211_nov_kulturen_marshrut_po_putia_na_kiril_i_metodiii/", "text": "Създаване на културен маршрут в целия славянски свят по стъпките на св. св. Кирил и Методий, който да популяризира делото на славянските първоучители и културата на славянската цивилизация. Това предложение направи вицепрезидентът Илияна Йотова на среща с делегация от Русия в четвъртък. Йотова разговаря с Андрей Климов – зам.-председател на Комитета по международни въпроси на Съвета на Федерацията, и Василий Икоников – член на Комитета по бюджет и финансови пазари на Съвета на Руската Федерация и ръководител на групата за приятелство с българското Народно събрание. Руската делегация е в България по повод IV Фестивален маратон \"От Атлантика до Тихия океан\", който тази година мина и през нашата страна. Фестивалът е създаден като проект на руския парламентарен Европейски клуб, в рамките на който се организират културни прояви в различни региони на Русия и градове от държави - членки на Европейския съюз. На срещата на \"Дондуков\" 2 вицепрезидентът разказа за мисията по стъпките на славянските първоучители и техните ученици, която осъществи през 2018 г. по повод 1155 години от Великоморавската мисия и в контекста на Българското председателство на Съвета на ЕС. \"Ние сме естествени съюзници в това културно дело – да популяризираме славянската история, писменост и култура\", подчерта Илияна Йотова.", "date": "2019.05.10", "title": "Йотова предлага да се направи културен маршрут по пътя на светите братя Кирил и Методий"}
{"url": "https://www.dnevnik.bg/sport/2019/05/10/3537203_pulniiat_triumf_na_angliiskiia_kluben_futbol_v_chisla/", "text": "Английският клубен футбол е в разгара на исторически сезон. Покрай впечатляващата надпревара за титлата във вътрешното първенство Висшата лига постигна невероятен успех и в евротурнирите. Два изцяло английски финала ще сложат точка на сезона. След  паметните обрати, които постигнаха , \"Ливърпул\" и \"Тотнъм\" ще спорят за купата в Шампионската лига (на 1 юни в Мадрид). \"Арсенал\" и \"Челси\"  са финалистите в Лига Европа  (на 29 май в Баку).  За първи път в историята четири отбора от една държава ще играят във финалите в двата водещи европейски клубни турнира.  Три отбора от Лондон ще спорят в двата финала.  Мениджърите на четирите отбора са от четири националности, но няма нито един англичанин. Юрген Клоп е германец, Маурисио Почетино е аржентинец, Маурицио Сари е италианец, а Унай Емери - испанец.  Това е седмият финал в Шампионската лига, противопоставящ отбори от една държава. За втори път Англия има два отбора на финал (след 2008, когато \"Манчестър юнайтед\" победи \"Челси\"). Най-много пъти (3) Испания е имала два тима в решителния мач.  \"Тотнъм\" е осмият английски отбор, класирал се за финал в Шампионската лига (преди Купа на европейските шампиони). Другите са \"Арсенал\", \"Астън вила\", \"Ливърпул\", \"Лийдс\", \"Манчестър юнайтед\", \"Нотингам\" и \"Челси\".  Това е десетият случай, в който отбори от една държава ще спорят за купата в Лига Европа (преди Купата на УЕФА). За втори път английски отбори са на финал след първия сезон в надпреварата през 1971-72, когато \"Тотнъм\" побеждава \"Уулвърхемптън\". Италия е рекордьор, като четири пъти отбори от Серия А са били финалисти.  Общият брой на купите, които тези английски отбори са спечелили в двата водещи турнира (Шампионската лига и Лига Европа). \"Ливърпул\" е петкратен европейски шампион и три пъти е триумфирал във втората по сила надпревара. \"Арсенал\" не е печелил нито един от двата турнира.  Броят на головете, които четирите английски отбора са вкарали по пътя към финалите този сезон. \"Челси\" има 32, \"Арсенал\" е с 29, \"Ливърпул\" е с 22, а \"Тотнъм\" с 20.  Толкова е разстоянието в километри от Баку до Мадрид, където ще се играят двата финала.", "date": "2019.05.10", "title": "Пълният триумф на английския клубен футбол (в числа и факти)"}
{"url": "https://www.dnevnik.bg/detski_dnevnik/2019/05/10/3414691_s_decata_v_pochivnite_dni_11_i_12_mai/", "text": "Събота  - В кв. \"Оборище\" и кв. \"Стрелбище\" от 12 часа за деца над 3 години е организиран \"Генетик тест\" - биометричен отчет по рисунъците на пръсти на ръцете, основан на научната методика дерматоглифика. Въз основа на комбинацията от видовете рисунъци на върха на вашите пръсти може да се направи извод за най-перспективните области за развитие, основни черти на характера и дори здравословно състояние. Повече информация  тук .  - Международният фестивал на анимационния филм \"Златен Кукер\" събира анимации от цял свят. Пълната програма -  тук . - В SmartyKids в кв. \"Стрелбище\" на ул. \"Кестенов гора\" 8 ще се проведат пробни занятия за новите групи по ментална аритметика от 4 до 12 г. Изисква предварително записване. Повече информация  тук.  Пробно занятие за деца от 4 до 6 години ще се проведе и в SmartyKids в кв. \"Оборище\", на ул. \"Султан тепе\" 1А. За записване  тук . Повече информация  тук.  - От 13 ч. в Гьоте-институт \"Баухаус\" предлага уъркшоп за деца, организиран от \"Детска архитектурна работилница\". Подходящ е за деца между 6 и 12 години, необходимо в предварително записване на stefka.tsaneva@goethe.de. - В \"Дни на Роботиката\" в Техническия университет ще се провеждат състезания и демонстрации на изработени от студентите технологии, ще има и най-различни работилници. Състезанията включват няколко дисциплини като \"Следене на линия\", \"Ориентиране в лабиринт\" ,\"Сумо\" и \"Робо футбол\". Ще се организират и няколко обучения - работилници за 3D принтиране, запояване, управление на дронове и програмиране на робо ръка. - За осми пореден път Британски съвет организира Софийски фестивал на науката, който се провежда под патронажа на Министерство на образованието и науката и е част от Календара на културните събития на Столична община. Пълната програма можете да разгледате  тук . - Международният детски фолклорен танцов фестивал \"Приятелство без граници\" се провежда, като няма конкурсен характер – участниците са деца от 8 до 14 години, които представят танците на своите народи. Програмата на фестивала включва концерти в града и селища на общината, в социални домове, дефилета, \"Творческа работилница\" и др.  Национален фестивал на детската книга се провежда в града. Национален литературен конкурс, Национален пленер за детска рисунка и Национален конкурс за изработване на театрална кукла на любим литературен герои са включени в програмата на форума. - С фолклорния фестивал-концерт \"Нашите корени\" ще бъде отбелязан Денят на Кирил и Методий, съобщи пресцентърът на министерството на образованието. Ще участват певчески, танцови и инструментални фолклорни състави и индивидуални изпълнители от частни детски градини и частни училища. Неделя - Пробно занятие за нова неделна група за деца от 7 до 10 години ще има в SmartyKids в кв. \"Оборище\", на ул. \"Султан тепе\" 1А. За записване  тук . Повече информация  тук. -  Космически предизвикателства  очакват деца на 5-6 г. в кв. \"Оборище\" на ул. \"Султан тепе\" 1А. За записване  тук .  Кратък курс по стоп кадър анимация е организиран за деца от 7 до 12 години. Началото в 13.30 часа. За записване и подробности -  тук . - От 10 ч. Голямата поляна на Южния парк ще принадлежи повече от всякога на децата и родителите, които ще се впуснат в игри и вълнуващи приключения.  \"Фамилатлон\"  ще направи денят специален за стотици семейства, а кътчетата на парка ще оживеят с различни активности за малки и големи.  Един от основните акценти на празника ще бъде \"Панаир на възможностите\" – в рамките на деня деца и родители ще могат да избират сред 50 спортни клуба, детски работилници и организации. Всяко семейство ще изпробва нови активности и ще подреди своя програма за един незабравим ден. \"Малката Европа\" отново ще превърне алеите на парка в цели държави, които деца и възрастни да преоткрият с помощта на специална маркировка. Всяка дестинация има свой домакин, който ще посреща участниците с традиционна храна, игри и информация за държавата. Най-малките велолюбители на възраст от 2 до 6 години ще получат възможност да се включат в \"Малък велопоход\" със специални награди. Събитието ще включи и задължителните състезания за татковци и деца. - За осми пореден път Британски съвет организира Софийски фестивал на науката, който се провежда под патронажа на Министерство на образованието и науката и е част от Календара на културните събития на Столична община. Пълната програма можете да разгледате  тук .  - Международният фестивал на анимационния филм \"Златен Кукер\" събира анимации от цял свят. Пълната програма -  тук .  Национален фестивал на детската книга се провежда в града. Национален литературен конкурс, Национален пленер за детска рисунка и Национален конкурс за изработване на театрална кукла на любим литературен герои са включени в програмата на форума. - Международният детски фолклорен танцов фестивал \"Приятелство без граници\" се провежда, като няма конкурсен характер – участниците са деца от 8 до 14 години, които представят танците на своите народи. Програмата на фестивала включва концерти в града и селища на общината, в социални домове, дефилета, \"Творческа работилница\" и др.", "date": "2019.05.10", "title": "С децата в почивните дни (11 и 12 май)"}
{"url": "https://www.dnevnik.bg/bulgaria/2019/05/10/3537229_iskren_veselinov_popravkite_za_neizbejnata_otbrana_sa/", "text": "Поправките в Наказателния кодекс, които  предвиждат разширяването на пределите на неизбежната отбрана , са изцяло съобразени с  решението на Конституционния съд , който през 1997 година обяви за противоконституционни подобни текстове. Това се разбира от интервю пред вестник 24 часа на депутата от ВМРО Искрен Веселинов. Въпросът за неизбежната отбрана стана особено популярен след случай с доста неизвестни в Пловдив, при който  лекар застреля осъждан за кражби . На 8 май парламентът прие единодушно предложените поправки. През март срещу тях  с различни аргументи се обявиха  главният прокурор Сотир Цацаров и председателят на Върховния касационен съд Лозан Панов. Висшият съдебен съвет пък отказа да прати свои представители в работната група, която ще готви промени в Наказателния кодекс. Депутатът уточнява, че не отговарят на истината твърденията, че има повторение на текстовете. \"Нашето предложение е изключително добре съобразено с решението на съда. Мисля, че тогава главният прокурор бе хванат малко мимоходом и в движение да коментира темата... Нашият текст и този, който е обявен за противоконституционен, философски се разминават\", посочва Веселинов. Той е на мнение, че в сегашния вариант обхватът на разширяването на пределите на неизбежната отбрана е доста по-скромен. \"Истината е, че колкото по-разширен е обхватът на неизбежната отбрана, толкова по-малко битова престъпност ще имаме Когато тези мародери знаят, че влизайки в нечий дом, може да ги посрещнат с ловна пушка, ще се замислят дали наистина да го направят. Така че ще има една сериозна превенция\", добавя депутатът от ВМРО. По повод твърденията, че с промените има опасност да се прикриват убийства, Веселинов казва, че винаги когато има смърт или тежка телесна повреда, има разследване и то ще установява фактите и обстоятелствата. \"Да смятаме, че някой ще започне да убива и да вреди на другите, защото се разширяват правомощията, е по-скоро пропагандна теза, отколкото аргумент, основаващ се на някаква здрава логика\", е мнението на депутата. Според него в крайна сметка поправките ще дадат възможност на почтените хора да се защитят от нападение, без да са потенциални подсъдими. В отговор на въпрос Искрен Веселинов казва, че между двете четения на закона може да има поправки и допълнения. \"Чух много изказвания в залата. Понеже съм привърженик на изключително широките възможности хората да могат да се отбраняват, да защитават близките си, техния живот и достойнство, съм склонен да подкрепя всяко едно предложение, стига да е в рамките на конституционно възможното\", уточнява депутатът. Той се обявява и за широк обществен дебат по поправките. В края на интервюто Веселинов е попитан дали новият правосъден министър Данаил Кирилов е изразил становище по текстовете, като неговият отговор е, че такова за момента няма. \"Такова имаше предният - г-жа Цецка Цачева, което съвпадаше със становището на съдебната власт - да не се правят промени\", допълва той.", "date": "2019.05.10", "title": "Искрен Веселинов: Поправките за неизбежната отбрана са съобразени с решението на КС"}
{"url": "https://www.dnevnik.bg/evropa/2019/05/09/3536862_es_shte_otbeleji_10_godini_ot_suzdavaneto_na/", "text": "Източното партньорство на Европейския съюз бе замислено като навлизане на западната демокрация в някогашните комунистически републики на бившия Съветски съюз. Десет години след установяването на партньорството много от шестте страни, към които то е насочено, затъват във все по-дълбока криза, докато Русия се гневи. Президентът на Беларус Александър Лукашенко отказа поканата да присъства на вечерята, насрочена идната седмица в Брюксел, за отпразнуване на 10-годишния юбилей на Източното партньорство. Европейският съюз реши да отбележи знаменателния юбилей в понеделник без среща на върха на своите лидери, а Беларус избра варианта да изпрати своя външен министър. Авторитарното беларуско правителство би предпочело пищно посрещане на Лукашенко, което да отбележи партньорство при равноправни условия. Председателят на Европейския съвет Доналд Туск, който трябва да освободи поста тази година, ще даде вечерята без присъствието на лидерите на държавите от ЕС, тъй като мнозина от тях се опасяват от негативни асоциации с разширяването на съюза в момент, когато техните страни се готвят за избори. ЕС също така е твърде ангажиран с очакваното британско напускане на блока, за да обърне подобаващо внимание на проблемите на своите партньорски страни. Освен с Беларус ЕС има споразумение в рамките на Източното партньорство с бившите съветски републики Украйна, Молдова, Грузия, Армения и Азербайджан. Въпреки някои положителни резултати тези 6 бивши комунистически страни нямат много за празнуване на тази годишнина. Украйна, Грузия, Армения и Молдова отбелязаха напредък в произвеждането на демократични избори. Има обаче и На последната среща на върха през ноември 2017 г. аспирациите на Украйна за членство в блока бяха попарени. Разширяване на ЕС не е на дневен ред, каза тогава председателят на Европейската комисия Жан-Клод Юнкер. Как обаче страните от ЕС могат да дадат ясна перспектива на своите партньори, когато не могат да се съгласят дори каква е тяхната собствена перспектива? Малко след като ЕС подписа споразумение за асоцииране с Украйна - най-голямата от шестте бивши съветски републики в партньорството, избухна сепаратистки конфликт край украинската граница с Русия. Над 10 хил. души загинаха в сраженията между украинските военни и подкрепяните от Русия сепаратисти. След като Киев се обърна на Запад, Русия анексира черноморския Кримски полуостров, който според международното право остава част от Украйна. Русия отдавна смята Източното партньорство за а следователно и за посегателство срещу руските интереси. Тя постоянно предупреждава, че (такива) партньорства не трябва да се развиват за сметка на нейните тесни отношения с бившите й себеподобни страни от СССР. Москва се страхува най-вече от загуба на повече влияние в постсъветското пространство, което ще се отвори за западни компании. Отбелязвайки 10-годишнината на Източното партньорство, ясно е, че конфронтацията с Русия се засилва. И от двете страни се правят сравнения с напрежението между Изтока и Запада в Студената война. ЕС отдавна е създал впечатлението, че неговите потенциални партньори ще трябва да избират между тесни връзки с ЕС или с Русия. Точно този проблем породи гражданската война в Украйна. Армения отдавна се отказа от курс, който би могъл да я изправи срещу Русия. Ереван разчита на Русия като защитна сила в териториалния си спор със съседен Азербайджан. Само по този начин Армения може да си върне контрола над спорния регион Нагорни Карабах. В светлината на кризите в Молдова и Украйна може да се спори коя от тези две страни от Източното партньорство е най-бедната в Европа. Що се отнася до Украйна, отиващият си президент Петро Порошенко успя да изпълни обещанието за безвизов режим с ЕС. Той би трябвало да отпразнува това постижение на банкета с Туск като един от най-големите си успехи. Повечето украинци обаче едва ли могат да си позволят такива пътувания. Това, че Порошенко се провали в опита си да бъде преизбран в надпреварата с комика Володимир Зеленски, който го победи повече от убедително, може да се смята за Мнозина са загубили надежда за просперитет чрез партньорство с ЕС. В нощта на победата си Зеленски каза, че Украйна е бляскав пример на демокрация в постсъветското пространство. В Беларус, както и в Азербайджан, демократичен напредък няма според правозащитници. Авторитарният президент на Азербайджан Илхам Алиев държи юздите на властта по-здраво от всякога. \"Политически реформи все така или няма, или има връщане назад, или пък те са \"изпуснали парата си\" в обширни части от Източното партньорство\", каза неотдавна политологът Тобиас Шумахер на международна конференция във Варшава преди годишнината. Дали и как ще продължи Източното партньорство трябва да стане предмет на дискусия и на предстоящия банкет в Брюксел. Междувременно продължава да се говори за възможно сътрудничество между ЕС и създадения от Русия Евразийски икономически съюз. Германският канцлер Ангела Меркел предложи такава възможност на среща с руския президент Владимир Путин още през 2015 г. Русия във всеки случай все още изглежда отворена за такъв диалог. Путин отдавна е предложил инициатива за общо търговско пространство от Лисабон до Владивосток. /БТА", "date": "2019.05.10", "title": "ЕС ще отбележи 10 години от създаването на Източното партньорство без поводи за радост"}
{"url": "https://www.dnevnik.bg/sviat/2019/05/10/3537237_sasht_nalojiha_novi_sankcii_na_kitai_pregovorite/", "text": "Влизането в сила на увеличените американски мита за китайски стоки на стойност 200 милиарда долара още повече засили напрежението между Вашингтон и Пекин, но търговските преговори между двете делегации ще продължат и днес, предаде агенция \"Ройтерс\". Увеличението на митата от 10 на 25 на сто влезе в сила в 00.01 часа вашингтонско време (07.01 часа бълг. време) днес. Сред засегнатите стоки са продукти на химическата промишленост, строителни материали, мебели и електроника за широко потребление. Минути след влизането в сила на митата Китай изрази съжаление за решението на САЩ и обяви, че ще вземе контрамерки, без да уточнява подробности. В комюнике на китайското министерство на търговията се изразява надежда, че  Вашингтон и Пекин  ще постигнат компромис и решат спора чрез сътрудничество и консултации. Влизането в сила на увеличените мита става посред двудневните преговори между  американската и китайската делегация във Вашингтон.  Постоянният търговски представител на САЩ Робърт Лайтхайзър, министърът на финансите Стивън Мнучин и китайският вицепремиер Лю Хъ разговаряха вчера 90 минути във Вашингтон. Преговорите ще бъдат възобновени днес, съобщи говорител на Белия дом. Напрежението нарасна между Пекин и Вашингтон, след като Китай направи крачка назад по някои от ангажиментите си, поети по време на преговорите в отговор на упреците на американската администрация на президента Доналд Тръмп, заради които избухна търговска война. Целта на Тръмп е да балансира търговския обмен с Китай. Той протестира срещу кражбата на интелектуална собственост от страна на Китай и пречките за достъпа на американските компании. САЩ започнаха да увеличават митата си за китайски стоки миналото лято, предизвиквайки незабавни ответни мерки от Пекин. /БТА", "date": "2019.05.10", "title": "САЩ наложиха нови санкции на Китай, преговорите продължават и днес"}
{"url": "https://www.dnevnik.bg/evropa/regioni/2019/05/10/3537236_regionalnite_suveti_za_razvitie_shte_sa_s_vodeshta/", "text": "Прилагането на политики за по-успешно развитие на градовете и регионите в периода след 2020 г., както и решаване на проблемите пред териториалното сближаване обсъдиха на двудневен форум в Букурещ генералните директори, отговорни за териториалното сближаване и градските въпроси в страните от ЕС. Инициативата бе в рамките на Румънското председателство на Съвета на ЕС, като България бе представена от заместник-министъра на регионалното развитие и благоустройството Деница Николова. Основата на разговори бе териториалният дневен ред на ЕС, който от 2010 г. дава рамката и посоката за развитие на регионите и териториите извън административните граници, съобразена със специфичните им нужди и потребности. Пред участниците бе представен анализ на научната програмата за сътрудничество ЕСПОН 2020. Той показва необходимостта от задълбочаване на развитието на териториите спрямо техните специфики, а не сегашния подход, който е основно секторно ориентиран на национално ниво. Според заместник регионалния министър прилагането на тази политика ще допринесе до по-доброто разпределение на средствата от структурните фондове в програмния период след 2020 г. Николова коментира и необходимостта от приемането на управленски модели и правна рамка, които да осигурят развитие на регионите чрез изпълнение на интегрирани инвестиции. Така регионите ще се развиват спрямо функционалните, географски и природни особености. \"Интегрираният подход означава повече инвестиции, изпълнявани в партньорства между секторните министерства, местната власт, икономическите партньори и неправителствения сектор\", коментира заместник регионалният министър по време на срещата. Тя изрази позиция, че България подкрепя и приветства този подход на изпълнение на политики, ориентирани към територията и специфичните й потребности. Николова информира, че в започналата подготовка за следващия програмен период България е подпомагана и от Световната банка и Организацията за икономическо сътрудничество и развитие. Те ще предложат модели за преоформяне на регионалните съвети за развитие, които да имат все по-решаваща и определяща роля за инвестициите на ниво регион, както и прехода към интегриран и синхронизиран подход за насочване на средствата между секторните ведомства в подкрепа развитието на територията.", "date": "2019.05.10", "title": "Регионалните съвети за развитие ще са с водеща роля при избора на европроекти"}
{"url": "https://www.dnevnik.bg/bulgaria/2019/05/10/3537235_sega_v_deklaraciia_na_porojanov_publikuvana_ot/", "text": "Декларацията на министъра на земеделието Румен Порожанов, качена на сайта на Комисията за противодействие на корупцията и отнемане на незаконно придобитото имущество (КПКОНПИ) е различна от документа, който той е подал. Това съобщава във водещия си материал вестник  \"Сега\",  който е получил от министерството копие от декларацията. Копието, предоставено от агроведомството на вестника, е заверено с печат \"Вярно с оригинала\", поставен от КПКОНПИ. Декларацията, публикувана от антикорупционната комисия, обаче, е с различно съдържание. Става дума за имотни сделки на съпругата на Порожанов, които той е следвало да обяви в декларацията си за 2017 г., но те не са видими на сайта на КПКОНПИ. В документа, предоставен на вестника от Министерството на земеделието, Веска Порожанова е вписана в графите за налични парични средства, за банкови влогове, за други доходи извън заеманата длъжност и за дялове в дружества, се казва в публикацията. От земеделското министерство не знаят защо тези сделки не фигурират в копието, качено на сайта на КПКОНПИ. От антикорупционната комисия са отказали да дадат обяснение за разминаването. Експерти разясняват пред изданието, че двете декларации са защитени с контролно число, а проверка на \"Сега\" е показала, че контролното число съвпада. Засега експертите нямат обяснение как е възможно да изчезнат цели редове с информация в тях, се казва в публикацията. Възниква и въпросът дали няма и други такива случаи.", "date": "2019.05.10", "title": "\"Сега\": В декларация на Порожанов, публикувана от антикорупционната комисия, са трити данни"}
{"url": "https://www.dnevnik.bg/politika/2019/05/10/3537268_mashinite_za_glasuvane_na_evroizborite_veche_sa_v/", "text": "Всичките машини за гласуването на евродепутати на 26 май вече са в България, съобщи Веселин Тодоров от избраната да ги осигури фирма \"Сиела Норма\", предаде БНР. По думите му става въпрос за 3000 машини плюс резервни 10%. Устройствата са в склад, одобрен от ЦИК, и вероятно днес от комисията ще проверят и преброят машините. \"До 15-и представители на ЦИК трябва да проверят софтуера. Вчера имаше проверка на софтуера – дали работи така, както е описано в процедурата, каза Тодоров. Той допълва, че в близките дни може да има одит от външна организация, която ще провери дали вътрешните процеси, по които работи системата, са такива, каквито са описани. Разнасянето на машините ще стане на 24-и срещу 25-и май. Веселин Тодоров увери, че имат достатъчно експерти, за да покрият всичките изборни секции, за да реагират при евентуални технически проблеми. По думите му машините за гласуването са произведени специално за България, което е и причината за по-високата цена за наем. Ако след тези избори законодателят се откаже от машинното гласуване, тези машини до голяма степен остават непотребни, обясни Веселин Тодоров. Машинно гласуване във всички секции трябваше да бъде осигурено още на парламентарните избори през 2017 г., но това не стана (още за машинното гласуване четете  тук ). На тези избори то трябва да е факт в 3000 секции, а на местните избори през есента броят им да се удвои. В средата на април  три фирми подадоха оферти  за участие в обявената от Централната избирателна комисия (ЦИК) обществена поръчка за наемане на 3 хил. машини за гласуване за европейските избори на 26 май. Няколко дни по-късно  ЦИК избра офертата на \"Сиела Норма\" , а другите две фирми бяха отстранени - едната била предложила по-висока от прогнозната цена, а другата не е отговаряла на условията. Максималната прогнозна стойност на поръчката бе 7.5 млн. лева без ДДС.  Последва жалба до Върховния административен съд  за избора от компанията \"Български машини за гласуване\" ООД, но тя не беше удовлетворена.", "date": "2019.05.10", "title": "Машините за гласуване на евроизборите вече са в България"}
{"url": "https://www.dnevnik.bg/analizi/2019/05/10/3537267_tri_izmisleni_problema_s_koito_se_zanimava_bulgariia/", "text": "В България кампанията за евроизборите стартира накриво. В центъра ѝ се разположиха измислени \"проблеми\" за сметка на сериозните въпроси. А тези сериозни въпроси са всъщност два. Първо, как да се запази и направи по-ефективен ЕС, който е от полза за всичките си страни членки (дори Великобритания го осъзнава и затова не може да се накани наистина да излезе). В глобализирания свят европейските държави ще се маргинализират, ще загубят статус, ако не действат съвместно. Именно отслабването или дори разпадането на ЕС е прекият път към тази маргинализация. Специално за България ЕС е от изключителна важност - защото е не само най-същественият гарант за нашата сигурност, но и двигател на икономическото ни развитие. И, второ, от българска гледна точка е необходимо да си отговорим защо не наваксваме достатъчно бързо изоставането си спрямо останалите страни членки. И защо дори Румъния се справя с тази задача по-добре от нас. Вместо тези смислени въпроси обаче в кампанията се налагат псевдопроблеми, за които се предлагат неработещи решения. А се прави, защото е удобно - било за управляващите, било за техни \"патриотични\" съюзници, било за неориентирана опозиция като БСП. Всяко предизборно студио започва с въпрос за миграцията. Като слуша, човек ще си помисли, че не можем да се разминем от мигранти. Или пък че мигрантите са някаква напаст като скакалците, които опоскват културата на приелите ги страни. Истината е далеч и от двете съждения. Първо, мигрантска вълна няма. Особено в България и в Източна Европа. Имаше известни кризисни моменти около 2015-2016 г., когато Германия покани и прие 1 милион бежанци и мигранти, за да облекчи ситуацията в Турция и други страни, където те се трупаха. Но тази операция приключи и втора подобна няма да има. Иначе обичаен миграционен натиск към Европа си има и ще има поради две причини: Европа е много по-богата и много по-стара (като средна възраст) от съседите си. (В Африка средната възраст е около 24, а в Европа около 45 години.) Но този натиск не е криза. В дългосрочен план дори е решение, защото ще позволи на Европа да компенсира демографския си дефицит. Разбира се, с разумно планиране и подбор на най-квалифицираните мигранти в комбинация с програми за запазване на културната специфика на европейските държави. Затова има и ресурси, и достатъчно опит. В обобщение: проблем с миграцията няма. Още по-малко пък има място за паранои и паника. Работещите решения са ясни: договорености при кризи като сирийската с Турция и други съседни държави, на които се оказва помощ да приемат евентуални бежански вълни; засилване на общата охрана на европейските граници; разумни програми за икономическа имиграция, които да отговарят на потребностите на страните членки; солидарност с европейските страни по външната граница в кризисна ситуация. Но вместо да се възприеме този подход, който така или иначе се налага, в България и на други места се навъдиха \"борци срещу миграцията\", които предлагат псевдорешения. Например - \"нулева миграция\". Но защо да не приемем млад, квалифициран работник или учен, който иска да живее в Европа? Та подобен ксенофобски инат е най-бързият път към края на Европа. С около 6-7% от световното население днес тя произвежда около ¼ от световния БВП. Скоро обаче населението ѝ ще се свие до 4-5%. За да запази позицията си на икономически гигант, Европа не може да си позволи демографска смърт, а \"нулевата миграция\" води точно до това. Всички други мерки освен контролираната миграция са просто палиатив - навсякъде по света, където има основно градско население, раждаемостта е много ниска. Финансови стимули и други благини не променят тази тенденция - ефектът им е минимален. Затова раздухването на ксенофобски истерии срещу мигранти и чужденци представлява екзистенциална заплаха за Европа. Другото псевдорешение, което винаги се избутва напред, е държавите - членки на ЕС, да бъдат оставени сами да се справят с миграцията, като се ограждат с тел и пращат войски по границите. Това са фантазмите на всеки джобен Хитлер с блеснал поглед. И на всеки шкембе-патриот от Резово до Ламанша. Истината обаче е, че телта не спира мигрантите. Защото ако хиляди майки с деца тръгнат към нея, никакво сучене на мустаци и викане на \"ура\" няма да помогне. Ще трябва да се върнем пак към изброените решения - споразумения и помощ за съседите (Турция в нашия случай) плюс солидарна европейска реакция. Вторият псевдопроблем в студията е \"федерална Европа\" - дали всички решения да се взимат в Брюксел? За добро или за зло този въпрос всъщност изобщо не стои пред европейците. ЕС е много далеч от федерално устройство. Ключовите политики - отбрана, външни отношения, данъци и бюджет - са на практика изцяло в ръцете на страните членки. ЕС е федерализиран единствено като обща валута и като единен пазар - свободното движение на хора, стоки, услуги и капитали. ЕС е федерализиран и като правна система, основана на човешките права. Онези, които днес искат \"Европа на отечествата\", всъщност искат разграждане на федерализираните компоненти на ЕС: еврозоната, свободното движение, защитата на правата. Но ако това се случи, ЕС няма да стане нито по-добър, нито по-силен - него просто няма да го има. Наместо това ще имаме изцяло суверенни, неинтегрирани държави - такива, каквито са били преди Първата световна война. Никой не го иска, но малцина осъзнават, че приказките срещу уж \"федерална Европа\" са замаскиран начин за връщане към това положение. Въпросът дали ЕС може да федерализира повече области (например отбраната) е наистина сериозен. Европейските държави вече са узрели за по-сериозни стъпки в тази посока, а и мнозинството би подкрепило създаването на истинска европейска (федерална) армия. Докато \"Европа на отечествата\" е точно обратното на подобно развитие. От българска гледна точка общо гарантираната европейска сигурност е от екзистенциален интерес. Докато Великобритания е на другия край на континента, ние сме до Турция и Русия. Парадоксалното е, че уж най-големите български \"патриоти\" и \"бранители\" са или безполезни, или направо вредни по отношение на общата европейска сигурност. Живуркат си явно в спомените за Балканските войни (от 1912 до югославските войни през 1990-те). А тези спомени всъщност би трябвало да им подскажат, че когато всеки е за себе си и се смята за по-хитър от другите, накрая всички губят. Европа се насити с пазители на християнството, които обаче не приличат много на християни. И в България бившите комунисти масово станаха най-големи \"християни\", което показва, че има нещо сбъркано в цялата работа. Това си пролича и при визитата на папа Франциск - много от пазителите на християнството го приеха на нож и тръгнаха да критикуват неговите политики за миграцията, призивите му за състрадание и т.н. \"Загиването на християнството\" също е псевдопроблем. Особено в Източна Европа и в България, където до 1989 г. то бе поставено под контрола на комунистическата партия. Днес християните имат пълна свобода и огромни ресурси да водят живот според изискванията на вярата им. И ЕС е гаранция, а не пречка за това. Именно поради това \"пазителите на християнството\" си измислят псевдозаплахи - като \"третия пол\", \"джендъра\", \"покварата на нравите\" и пр. Тази пропаганда е позната от едно време, когато съветското радио е твърдяло, че на Запад редовно се напиват с \"Кока Кола\". Европа не е пияна, не се бойте. И не гласувайте за несъстрадателни християни - такива няма, както няма дървено желязо. Може ли кампанията за евроизборите да бъде извлечена от тези псевдо-теми и да бъде върната към истински важните въпроси? Ако публичната ни сфера не успее да се справи с тази задача, може да се окаже, че сме изпратили в ЕП специалисти по лов на бели мишки, които самите те пускат.", "date": "2019.05.10", "title": "Три измислени проблема, с които се занимава България"}
{"url": "https://www.dnevnik.bg/evropa/2019/05/10/3537263_es_e_obezpokoen_ot_gruckite_planove_za_fiskalnata_i/", "text": "Представители на еврозоната са изразили безпокойство, след като Атина обяви планове за облекчаване на данъчната политика и увеличаване на социалните плащания, които биха могли да нарушат ангажиментите, поети от Гърция към нейните кредитори, съобщи \"Ройтерс\", като се позовава на трима участници в мониторинга на фискалната ситуация в страната. След излизането от третата спасителна програма през август миналата година Гърция постигна споразумение с кредиторите си от еврозоната да постигне определени фискални цели до 2022 г. в замяна на по-нататъшна финансова подкрепа. С наближаването на европейските избори в края на май обаче и след като Гърция надхвърли фискалните си цели, гръцкият премиер Алексис Ципрас обяви във вторник намаляване на данъците и връщане на допълнителните плащания към пенсионерите с ниски доходи наред с други мерки. Тези планове \"може и да не са в съзвучие с ангажиментите (на страната)\", е казал един от източниците от ЕС и е допълнил, че европейските представители са изразили опасенията си по време на редовната мисия в Атина, която завърши в сряда. Гърция се съгласи да формира първичен годишен бюджетен излишък от 3.5 процента от БВП до 2022 г. Според новия план тази цел ще бъде намалена на 2.5 процента, макар че Ципрас обяви, че 5.5 милиарда евро ще бъдат заделени като гаранция, че Гърция ще постигне по-високата фискална цел, договорена с кредиторите. \"Предложенията на Ципрас са точно това политически обусловено данъчно облекчение, от което ние се опасявахме в нашите анализи на устойчивостта на дълга\", е казал друг европейски източник. Докладът от мисията е съставен в предпазлив тон и казва, че \"мисията се информира за обявените нови мерки, които ще бъдат анализирани с оглед на съответствието им с договорените фискални цели и с ангажиментите на Гърция към Еврогрупата след края на програмата\". Плановете на гръцкото правителство може да бъдат обсъдени от финансовите министри от еврозоната на следващата им среща на 16 май, въпреки че дневният й ред все още не е окончателно уточнен, е казал един от източниците. Според друг източник министрите може да изчакат до юни, за да избегнат дискусията преди изборите за Европейски парламент. В момента няма непосредствени опасения за устойчивостта на гръцкия дълг, защото страната е създала голям финансов буфер, \"но това не означава, че няма да има проблем дългосрочно\", е заявил един от източниците на \"Ройтерс\". /БТА", "date": "2019.05.10", "title": "ЕС е обезпокоен от гръцките планове за фискалната и социалната политика"}
{"url": "https://www.dnevnik.bg/biznes/2019/05/10/3537282_bulgarski_kompanii_dopuskat_naivni_greshki_s/", "text": "Представители на ИТ отделите на български компании от всякакъв мащаб допускат наивни грешки, водещи до загуби стотици хиляди левове. Най-голямата подобна щета, която полицията разследва, е за един милион лева. Това коментира комисар Явор Колев, началник на отдел \"Киберпрестъпност\" в ГДБОП, в  интервю за в. Труд.  \"Киберпрестъпленията са едни от най-динамично развиващите се поради техните необичайни начини и методи за извършване. Броят им нараства с всеки изминал ден\",  заявява Колев. Най-разпространени в момента са интернет измамите, фишингът, кражбата на лични данни в интернет, ползването на злонамерен софтуер. Напоследък зачестяват измамите, извършвани посредством онлайн платформи за търговия с палтежни инструменти или бинарни опции. \"Пряко въздействие върху българския бизнес и интернет потребителите в страната имат най-вече атаките с криптолокър. Към фишинг имейл е прикачен зловреден код, който криптира всички важни потребителски данни, като се иска откуп в дигитална валута биткойн. Жертви на подобни киберпрестъпления са родни компании от всякакъв калибър\", информира експертът и акцентира, че изключение не правят и правителствени и неправителствени организации. По думите му почти всяка седмица в отдел \"Киберпрестъпност\" при ГДБОП-МВР се явява представител на пострадала българска фирма от компрометирана служебна комуникация. Пред медията той очертава като сериозен проблем отказа на бизнеса да докладва на компетентните органи, че е жертва на киберпрестъпление, \"под страх от загуба на репутация, клиенти и партньори\". \"В тази връзка българските компании в момента са неподготвени за широк кръг от кибератаки. Важен компонент от тази ситуация е липсата на достатъчна информираност в мениджърския екип за съвременните киберзаплахи\", смята той. Колев изрежда необходимостта от детайлен риск анализ, инвестиция в компетентен IT ресурс и обучение на персонала на всички нива по въпросите на киберсигурността.  Според него проблемът е, че в България на ИТ отделите се гледа най-често като на спомагателна дейност, в която няма нужда да се инвестира или да се привличат нови и кадърни хора. \"Огромна част от компании като тази обаче не подозират, че в мрежата им от месеци са се загнездили хакери, които четат кореспонденцията на мениджърския състав и търпеливо планират своя удар. А той може да се избегне, ако в IT отдела са налични служители, които следят и анализират логовете на мейл сървъра, събитията в домейна, мрежата и на отделни крайни компютри\", добавя Колев. Най-честите грешки са неправилно конфигурирани информационни ресурси, необновени операционни системи и приложения, липса на надеждни антивирусни продукти. Или служители, отговорни за разплащанията, си предоставят паролата за служебната поща след фишинг мейл, не са деактивирани профили или не са сменени пароли след напускане на конкретен служител и т.н.", "date": "2019.05.10", "title": "Български компании допускат наивни грешки с киберсигурността, алармира Явор Колев"}
{"url": "https://www.dnevnik.bg/kultura/2019/05/10/3537274_minifestivalut_rocket_psyence_zalaga_na/", "text": "Новото издание на Rocket Psyence предстои тази събота и предлага отлична възможност да освежите знанията си какво се случва на местната сцена. В Mixtape 5 (B-Side) ще свирят Moera, група, за която това ще е дебютна изява, Comasummer, които се завръщат след известна пауза и в нов състав, и издалите неотдавна дебютен албум The Steams от Гърция, страна с големи традиции в експерименталния рок. Фокусът на събитието е върху групи с изцяло авторска музика, които са по един или друг начин вдъхновени от сайкъделик рока – жанр, който води началото си от 60-те години на ХХ век, оставя отпечатък в ранната електронна музика и прогресив рока на 70-те, а през последното десетилетие отбелязва интересно преоценяване от новото поколение групи, вдъхновени от асоциациите с креативност и освободено съзнание. За Пламен Печин, основна фигура зад събитието и китарист в групата Comasummer, Rocket Psyence иска не само да събере част от интересните музиканти в момента. Той има за цел и да привлече ентусиасти, които тепърва правят стъпките си в музиката. \"Идеята е тази част от публиката да получава примери за интересни и креативни решения директно от клубната сцена на един-два метра разстояние от нея, а тези, които не се занимават с това изкуство, да прекарат една готина и зареждаща вечер.\" Rocket Psyence вече има известна история зад себе си – той започна преди точно три години, а освен концерти под това име се организираха и регулярни партита из София. Чуждестранните групи са обичайна част от програмата, а освен Comasummer сред местните имена, свирили на минифестивала, са Doesn't Frogs, The Black Swells и   & the Smokers – групи, които впоследствие издадоха албуми, направиха международни участия и стават все по-познати на широката публика. През лятото Comasummer влизат в студиото за първия си пълнометражен албум, а на концерта тази събота те ще представят и новия си състав, който обещава големи промени. На вокалите вече е Диляна Бурова. Албумът се очаква на плоча в края на годината. \"Групите в развитите държави винаги са били на светлинни години пред нашите и една от причините е, че музикантите в тях още от тийнейджъри са имали възможността да се вдъхновяват и учат, да посещават разнообразни концерти. Вярвам, че всички, които организират концерти на чужди банди в тези стилове, също изхождат от тази гледна точка\", казва Пламен от Comasummer, които през 2015 г. издадоха  Out of the Sun EP  с американски лейбъл, а през последните години направиха участия в Сърбия, Унгария и Гърция. Според него взаимодействието между музикантите и публиката няма как да не вдигне нивото на местната сцена. \"Надявам се все повече хора да поемат инициативата да подпомагат развитието на българските музиканти, независимо дали са публика, промоутъри или медии. Когато родните ни групи повишат качеството на композицията и звука си, публиката ще спре да гледа на тях с пренебрежение и да надценява чуждите музиканти, които преминават транзитно оттук. Може би един ден везните ще се изравнят. Напоследък забелязвам проблясъци, които подсказват, че има надежда.\"", "date": "2019.05.10", "title": "Минифестивалът Rocket Psyence залага на експерименталната страна на рока"}
{"url": "https://www.dnevnik.bg/bulgaria/2019/05/10/3537283_potrebitelite_smiatat_che_ikonomicheskata_situaciia_se/", "text": "Българските потребители смятат, че икономическата ситуация в страната се влошава, усещат повече финансови проблеми и прогнозират, че това ще се задълбочи през следващите 12 месеца. Същевременно опасенията за засилване на инфлацията се разсейват, няма страх и от безработица. Това показват данните на Националния статистически институт за доверието на потребителите. През април общият показател на доверие се понижава с 0.7 пункта в сравнение с януари, което се дължи изцяло на засиления песимизъм на градското население. Живеещите в градовете влошават оценката си за икономическата ситуация през изминалата година, докато в селата са по-умерени. Същевременно обаче прогнозите за следващите дванадесет месеца и на градското, и на селското население са по-неблагоприятни, в резултат на което общият балансов показател намалява с 2.1 пункта. Мненията на потребителите за финансовото състояние на техните домакинства през последните дванадесет месеца, както и очакванията им за следващите дванадесет месеца, са по-негативни в сравнение с януари. Прогнозите за безработицата през следващите 12 месеца обаче са умерени и показателят спада с 4.4 пункта спрямо началото на годината. Потребителите продължават да смятат, че през последните 12 месеца потребителските цени се увеличават, макари с по-слабо темпо, отколкото това им изглеждаше през януари. Инфлационните им очаквания за следващите дванадесет месеца са по-слабо изразени. Последната анкета отчита известно подобрение (от 2.0 пункта) на нагласите в момента да се харчи за предмети с дълготрайна употреба, както и да се правят планове за такива покупки през следващите 12 месеца. Селското население гледа по-позитивно на възможността за покупка на кола в близката година, отколкото преди три месеца.", "date": "2019.05.10", "title": "Потребителите смятат, че икономическата ситуация се влошава"}
{"url": "https://www.dnevnik.bg/zelen/2019/05/10/3536830_raste_broiat_na_beloglavite_leshoiadi_v_iztochnite/", "text": "Тази пролет в Източните Родопи се излюпиха общо 72 белоглави лешояда. За сравнение, миналата година е имало 65 малки. Това съобщават от фондация \"По-диви Родопи\", които заедно с партньорите си от Българско дружество за защита на птиците (БДЗП) извършват мониторинг на птиците в Източните Родопи по общия проект \"Опазване на черния и белоглавия лешояд в Родопите\", подкрепен от европейската програма ЛАЙФ. Наблюденията на природозащитници са от миналата седмица и потвърждават, че се запазва положителната тенденция за ръст в популацията на този защитен вид. Миналата седмица екип на БДЗП е посетил всички гнездови колонии на белоглавите лешояди в Родопите и е проверил исторически и потенциални находища. Установени са със седем повече излюпени малки лешояда през тази година в сравнение с 2018 г. Общият брой на заетите гнезда от белоглави лешояди е 96 за българската част на Източните Родопи. \"В момента има и още три двойки, които са замътили повторно, и очакваме да разберем дали ще се размножат успешно и така да достигнем 75 излюпени малки тази година\", споделя Добромир Добрев от БДЗП. \"Оттук насетне настъпва важен момент за малките, свързан с осигуряването на достатъчно качествена храна за тях, за да могат след малко повече от два месеца да напуснат успешно своите гнезда\", допълва той. Тогава експертите ще посетят всички колонии и ще стане ясен броят на успешно излетелите малки. Лешоядите са постоянен и скитащ вид. Младите птици скитат до около петата година, когато достигат зрелост. През това време могат да извършат придвижвания на големи разстояния от местата на излюпване. Това са критични моменти от живота на птиците, когато близо 70% от тези лешояди умират в тази ранна фаза на живота си. Видът е бил многоброен в България до началото на 20-и век, след което започва да изчезва. През 1978 г. в района на Студен кладенец, Източните Родопи, е намерена само една размножаваща се двойка. Популацията на белоглавия лешояд в Източните Родопи се увеличава от около 10 двойки през 1990-те до 70 през 2014 г. Тази есен по време на ежегодното преброяване за регистриране на нощуващите птици на Балканския полуостров бяха регистрирани рекордно много белоглави лешояди край Арда, както и бавно възстановяване на изтровената им популация в Кресненския пролом (повече  тук ). Лешоядите са емблематична кауза за българската природозащита. Освен в Източните Родопи, където за опазването и възстановяването им работят фондация \"По-диви Родопи\" и Българското дружество за защита на птиците, техни популации се възстановяват и в Кресненското дефиле, Врачанския и Котленския Балкан. Там  ФПС \"Зелени Балкани\" ,  \"Фонд за дивата флора и фауна\" , дирекцията на природен парк \"Врачански Балкан\" и Дружеството за защита на хищните птици работят за реинтродукция на белоглави лешояди. Белоглавият лешояд е фокус на работата и на \"Зелени Балкани\", които го определят като един от  флаговите видове за българските зони от мрежата \"Натура 2000\"  и акцент от своята програма за популяризиране на мрежата, която също е финансирана чрез друг проект по европейската програма Лайф - \"Натура 2000 в България - нови хоризонти\". Повече за мрежата \"Натура 2000\" -  тук .", "date": "2019.05.10", "title": "Расте броят на белоглавите лешояди в Източните Родопи"}
{"url": "https://www.dnevnik.bg/gradska_sreda/2019/05/10/3537284_peikite_po_ploshtad_slaveikov_prechat_na_minuvachite/", "text": "Новите пейки, поставени на площадите \"Славейков\" и \"Гарибалди\", са архитектурни композиции, каза днес по БНТ столичният кмет Йорданка Фандъкова. В Зона 2, която включва ул. \"Граф Игнатиев\" и прилежащите площади, по проект са планирани общо 12 такива композиции, като засега са монтирани 5 в различни комбинации с места за сядане. Всяка една от тях струва 8500 лева, но отделните ѝ елементи варират между 1400 и 2166 лева. \"Ние плащаме само това, което реално е направено и монтирано\", подчерта кметът. Тя добави, че на площад \"Славейков\" въпросните архитектурни композиции, които са за сядане, са поставени само наполовина, защото се оказало, че иначе ще пречат на пешеходците да минават покрай трамвая. \"Първоначалният вариант беше да са около дърветата, но това щеше да пречи на хората да преминават покрай трамвайната линия\", установила Фандъкова. Тъй като предстои монтаж на още \"архитектурни композиции\" за сядане на площад \"Славейков\", тя е възложила на проектанта - архитектурно бюро А.Д.А. с ръководител арх. Иво Пантелеев, да се търси ново решение, различно от първоначалния проект. През 2014 г. той спечели конкурса на Столична община за Зона 2 и бе оценен на 350 хиляди лева. \"Проектантът все още не е дал точното решение\", призна Фандъкова. Крайният срок за завършване на ремонтите по ул. \"Граф Игнатиев\" засега не се знае. По договора на възложителя Столична община с фирмата изпълнител \"Джи Пи груп\" дейностите трябва да приключат в края на май, ако дотогава няма обилни валежи, застраховаха се от общината.", "date": "2019.05.10", "title": "Пейките по площад \"Славейков\" пречат на минувачите, смята Фандъкова"}
{"url": "https://www.dnevnik.bg/sport/2019/05/10/3537286_eden_azar_si_ostavi_otvorena_vratata_za_napuskane_na/", "text": "Звездата на \"Челси\" Еден Азар си остави отворена вратата за напускане на отбора. Белгийският полузащитник  вкара победната дузпа при успеха срещу \"Айнтрахт\" , класирал сините за финала в Лига Европа. \"Ако това (финалът) е последният ми мач, ще направя всичко, за да може клубът да спечели трофей\", каза Азар пред \"Би Ти спорт\". Очакванията са след седем години в \"Челси\" той да се насочи към \"Реал\" (Мадрид) през лятото. \"Изиграхме великолепен мач, но полуфиналите не са лесни. Щастливи сме и ще отидем в Баку, за да опитаме да спечелим купата\", заяви Азар. Във финала предстои лондонско дерби срещу \"Арсенал\". Съотборниците му се надяват той да остане. \"Челси\" няма да може да вземе заместник на Азар в случай на трансфер, тъй като получи забрана от ФИФА да привлича играчи за една година. \"Сигурен съм, че всички тук - и ние играчите, бихме се радвали той да остане и да е футболист на \"Челси\", докато приключи кариерата си. Но кой знае какво си мисли той? През последните седем-осем години той беше фантастичен, помогна ни да спечелим купи. Каквото и да решение да вземе, ние ще го уважим\", каза съотборникът му Лофтъс-Чийк. Вилиан каза по темата: \"Той е един от най-добрите играчи в света. Надявам се да остане, но във футбола никога не се знае\". Тъй като в последния кръг във Висшата лига сините гостуват на \"Лестър\", ударът от дузпата може да е последното докосване на топката на Азар на \"Стамфорд бридж\".", "date": "2019.05.10", "title": "Еден Азар си остави отворена вратата за напускане на \"Челси\""}
{"url": "https://www.dnevnik.bg/biznes/2019/05/10/3537232_kabinetut_obmislia_suzdavaneto_na_nova_megaagenciia/", "text": "Агенцията за приватизация и следприватизационен контрол и Българската агенция за инвестиции ще престанат да съществуват самостоятелно. Първата ще бъде преименувана на Агенция за публичните предприятия и инвестициите и в нея ще се влее отговарящата сега за инвестициите. Това е  записано в законопроект  за публичните предприятия, обявен за обществено обсъждане. Негов вносител е Министерският съвет. Промяната е мотивирана с поетите ангажименти в плана за действие, свързан с кандидатурата на България да влезе в еврозоната. В него се предвижда подобряване на управлението на държавните предприятия спрямо насоките на Организацията за икономическо сътрудничество и развитие (в която България също прави постъпки да влезе - бел. авт.). Затова и проектът регламентира принципите и правилата за функциониране на публичните предприятия. Една агенция вместо две Начело на агенцията ще има изпълнителен директор, който ще отчита работата си пред Министерския съвет. От датата, в която законът влезе в сила, договорът на изпълнителния директор на Агенцията за инвестиции ще бъде прекратен. Агенцията ще трябва да разработва държавната политика за предприятията публична собственост и да прави мониторинг на дейността им. Агенцията ще дава разрешение на ръководителите на държавните дружества да се разпореждат с активи, кредити, договори за наем и др. Тя ще изготвя годишен доклад за инвестициите и ще публикува информация за издадените сертификати за клас инвеститор. Новата агенция ще определя политиката за участие на държавата в държавните дружества и тя ще се актуализира на всеки 4 години - колкото е и мандатът на правителствата. Правителството ще упражнява правата на държавата Правата на държавата в държавните дружества се упражняват от правителството, но могат да бъдат делегирани и на ресорните министри, пише в проекта. С него се премахва практиката в органите на управление на държавните дружества да влизат заместник-министри, членове на политически кабинети, депутати и др. - обичайна практика досега, която допълваше успешно доходите на съответните хора. Новата агенция ще се ръководи от надзорен и изпълнителен съвет. Промени при приватизацията Промените, които с този проект се въвеждат в Закона за приватизация, предвиждат дружествата с над 50% държавна собственост и техните дъщерни да се приватизират с решение на Народното събрание. При обособените части приватизацията ще става с решение на правителството. Когато става дума за лечебни заведения или на дружества с данъчна оценка над 10 хил. лв., решения ще взима новата агенция. В случаите на новообразувано дружество с държавно участие решение за приватизация се приема от Народното събрание по предложение на Министерския съвет. В случаите на новообразувано дружество с общинско участие решение за приватизация се приема от общинския съвет.", "date": "2019.05.10", "title": "Кабинетът обмисля създаването на нова мегаагенция"}
{"url": "https://www.dnevnik.bg/biznes/2019/05/10/3537293_godishniiat_rust_na_promishlenoto_proizvodstvo_e_s_28/", "text": "Промишленото производство намалява през март спрямо февруари с 0.9%, но спрямо март 2018 г. има ръст от 2.8%, сочат предварителните данни на Националния статистически институт (НСИ). Намаление спрямо предходния месец е регистрирано в добивната промишленост - с 10.9%, и в преработващата промишленост - с 1.2%, а увеличение с 1% - в енергетиката. По-значителен месечен спад статистиката отчита при ремонта и инсталирането на машини и оборудване - с 12.2%, производството на метални изделия, без машини и оборудване - с 11.8%, производството на компютърна и комуникационна техника, електронни и оптични продукти - със 7.1%. По-съществено увеличение е регистрирано при производството на тютюневи изделия - с 12.5%, производството на облекло и производството на изделия от други неметални минерални суровини - по 2.8%. Годишният ръст се дължи на увеличеното производство в преработващата промишленост - с 5.5%, и в добивната промишленост - с 2.0%, докато в енергетиката е отчетен спад със 7.6%. Най-много за година нараства производството на превозни средства, без автомобили - с 34.4%, производството на изделия от други неметални минерални суровини - с 20.4%, печатната дейност и възпроизвеждането на записани носители - с 15.8%, производството на изделия от каучук и пластмаси - с 15.2%. Най-голямо намаление е отчетено при производството на тютюневи изделия - с 27.0%, производството на метални изделия, без машини и оборудване - със 7.0%, обработката на кожи; производството на обувки и други изделия от обработени кожи без косъм - с 6.9%, производството на мебели - с 6.0%.", "date": "2019.05.10", "title": "Годишният ръст на промишленото производство е с 2.8% през март"}
{"url": "https://www.dnevnik.bg/sport/2019/05/10/3537292_prokuraturata_v_stara_zagora_razsledva_prestuplenie/", "text": "Районната прокуратура в Стара Загора обяви, че наблюдава образувано досъдебно производство за извършено престъпление против спорта по казуса с футболния \"Верея\". По-рано тази седмица  БФС извади последния в Първа лига от елита  заради сигнали за съмнителни мачове. Клубът два пъти беше глобяван за такива провинения, а сега се пристъпи към по-суровата мярка. БФС е получил пет сигнала от УЕФА, свързани с мачове на отбора през този сезон. Отделно клубът е заподозрян в получаване на непозволено финансиране от китайски граждани, свързвани със синдикати за уреждане на мачове, както и с лица от бившите страни от ОНД. На 8 май в районната прокуратура е било образувано досъдебно производство по сигнал, изпратен след проверка, извършена от Главна дирекция \"Национална полиция\" в София за това, че в началото на миналия декември \"в Стара Загора е била предложена на другиго облага, която не му се следва, за да повлияе на резултата на спортно състезание\", обявиха от прокуратурата. Сигналът е за  мача между \"Верея\" и ЦСКА, спечелен от червените с 1:0 . Разследването е било възложено на ОД на МВР – Стара Загора, като е определен двумесечен срок за провеждането му. Преди ден председателят на управителния съвет на \"Верея\"  Християн Първанов отрече всички обвинения . \"Нашата позиция е, че от създаването на клуба никога в нито едно от нивата на българския футбол не сме участвали в уговорени мачове, манипулирани такива и не сме нарушавали етиката и феърплея в българския и в международния футбол. Така че за нас тези обвинения са безпочвени и не знам на какво се базират\", заяви Първанов.", "date": "2019.05.10", "title": "Прокуратурата в Стара Загора разследва сигнал, свързан с мач между \"Верея\" и ЦСКА"}
{"url": "https://www.dnevnik.bg/kultura/2019/05/10/3452683_otkus_ot_evropa_i_ideiata_za_naciia_na_hose/", "text": "В навечерието на Деня на Европа и предстоящите избори за Европейски парламент тази книга ни напомня, че испанският философ и есеист Хосе Ортега-и-Гасет е сред най-проникновените изследователи на същността и еволюцията на европейската идея. \"Европа и идеята за нация\" разгръща убеждението, че нацията е резултат от сплотяващото чувство за съпринадлежност към определена голяма човешка общност, което чувство се поддържа, но не се поражда от общия език, територия, традиции, кръвно родство. Според Хосе Ортега-и-Гасет, един от доайените в замислянето на съвременна обединена Европа, европейската интеграция, колкото и да е трудна и съпровождана от кризи, е процес с бъдеще, защото \"зад\" този процес е налице хилядолетна общоевропейска история. Оценявайки Европа като \"много стар факт\", Ортега-и-Гасет казва, че тя е \"разумът\" на историята, състояла се на територията на континента през последните дванадесет века. И този европейски исторически \"разум\" е нещо предхождащо, по-обхватно и по-силно от нациите. Народите на Европа биха могли да се спасят само ако преодолеят старата, анахронична идея за нация и се запътят към една свръхнация, към европейска интеграция. Но от това не следва, че обединяването на Европа трябва да бъде унищожително за тях. \"Нациите не трябва да бъдат подложени на валцуване, а да бъдат интегрирани, като Западът запази своя богат и многостранен облик\" – това е посланието на испанския философ. На 9 май, когато отбелязваме Деня на Европа, се навършват 136 години от рождението на големия испански философ Хосе Ортега-и-Гасет, известен у нас предимно с фундаменталния труд \"Бунтът на масите\". През 1914 г. той пише първата си книга – \"Размисли за дон Кихот\". През 1916 г. става съосновател на всекидневника \"Сол\". През 1934 г. публикува книгата \"По повод на Галилей\", а през 1935 г. излиза \"Историята като система\". Сборникът \"Европа и идеята за нация\" включва статии и лекции, писани през различни периоди от първата половина на ХХ век. превод Ефтим Станков Европейското общество Този рояк от западни народи, който е излетял в историята от руините на древния свят, винаги се е характеризирал с двойствена форма на живот. Станало е така, че докато всеки един от тях е формирал малко по малко своя собствен темперамент, между тях и над тях постепенно се е създавал един общ репертоар от идеи, маниери и възторзи. Дори нещо повече: тази участ, която ги е правила едновременно все по-еднородни и все по-различни, трябва да се разбира като нещо парадоксално. Защото при тях еднородността не е чужда на различността. Напротив, всеки нов унифициращ принцип е оплодотворявал многообразието. Християнската идея поражда националните църкви; споменът за Imperium на римляните вдъхновява различните форми на държава; \"реставрирането на класическата словесност\" през XV век дава старт на различните литератури; науката и унитарният принцип за човека като \"чист разум\" създават различни интелектуални стилове, които моделират диференцирано дори крайните абстракции на математическото творчество. Накрая и като връх на всичко дори екстравагантната идея на XVIII век, според която всички народи трябва да имат еднакво устройство, има за резултат романтичното пробуждане на различното съзнание на националностите, което подбужда всяка от тях към свое собствено призвание. Истината е, че за тези народи, наречени европейски, да живеят, винаги е било ясно – още от XI век, от времето на Отон III, – че се движат и действат в общо пространство или среда. Тоест, че за всеки от тях да живее, е означавало да съжителства с останалите. Това съжителство е вземало ту мирна, ту агресивна форма. Борели са се в утробата на Европа като близнаците Етеокъл и Полиник в майчината утроба. Вътрешно европейските войни винаги са се изявявали с един любопитен маниер, който ги прави много подобни на домашни свади. Избягват унищожаването на врага и са по-скоро турнири, борби на съперничество като тези на ергените в някое село или разпри на наследници за разпределение на семейно наследство. Макар и с малки разлики, всички вървят към едно и също . Както Карл Пети е казвал за Франсоа Първи: \"Моят братовчед Франсоа и аз сме напълно единодушни; всеки от нас двамата иска Милано\". За първи път през последната война народите на Запада се опитаха да се унищожат едни други. Почти без значение е обстоятелството, че на това общо историческо пространство, където хората на Запада са се чувствали като у дома си, отговаря едно физическо пространство, което географията нарича Европа. Историческото пространство, което имам предвид, се измерва с радиуса на действителното и продължително съжителство. От само себе си и неизбежно то разделя обичаи, нрави, езици, право, политическа власт. Една от най-големите грешки на \"модерната\" мисъл, от чиито последици все още страдаме, е смесването на общество с асоциация, които са почти противоположни едно на друго. Обществото не се учредява по общо съгласие. Обратното, всяко общо съгласие предполага съществуването на някакво общество, на хора в съжителство, а постигането на съгласие касае формата на съжителството в това предварително съществуващо общество. Идеята за обществото като обединение чрез договор, следователно като юридическо обединение, е най-безсмисленият опит да се постави колата пред воловете. Защото правото, реалността \"право\" – не идеите за него на философа, юриста или демагога – е, ако ми бъде позволено да използвам бароковия израз, спонтанна секреция на обществото и не може да бъде нищо друго. Да се иска правото да регулира отношенията между същества, които преди това не са живели в ефективно общество, ми се струва – и нека ми бъде простена дързостта – една твърде неясна и смехотворна представа за същността на правото. Не е за учудване, от друга страна, че това неясно и смехотворно мнение за правото е преобладаващо, защото една от най-големите беди на времето е, че когато хората на Запада се сблъскат с ужасните обществени конфликти на настоящето, те са се оказали заредени с един архаичен и крайно неадекватен арсенал от понятия за това какво е общество, колектив, индивид, нрави, закон, правосъдие, революция и т.н. Голяма част от сегашната ни обърканост се дължи на несъответствието между съвършенството на нашите идеи за физическите явления и скандалната изостаналост на \"моралните науки\". Министърът, професорът, видният физик, писателят обикновено имат за тези неща понятия, които са на нивото на един квартален бръснар. Не е ли напълно естествено, че именно кварталният бръснар е този, който е дал тон в близкото ни минало? Но да се върнем на нашия път. Исках да наблегна, че европейските народи от много време са общество, колективност, в същия смисъл, който имат тези думи, когато са използвани за всяка една от нациите, които го съставят. Това общество демонстрира всички атрибути като такова: има европейски обичаи, европейски нрави, европейско обществено мнение, европейско право, европейска публична власт. Но всички тези социални явления се проявяват във форма, адекватна на еволюционното състояние, в което се намира европейското общество, което, разбира се, е толкова напреднало, колкото и членовете, които го съставляват – нациите. Строго погледнато, под \"общество\" аз разбирам съжителство на хора при определена система от нрави – защото право, обществено мнение, публична власт не са нищо друго освен нрави. За съжаление, тук и сега няма възможност да се покаже как и защо това е така. Скоро ще можете да го намерите в моята книга, която ще излезе до няколко месеца под заглавие \"Човекът и хората\". Но ако общество е това, което току-що казах, ще изглежда безспорно, че Европа е била и е общество; нещо повече – че Европа като общество съществува още преди появата на европейските нации. Общността на живота при една система от нрави може да има най-различни степени на компактност; степента зависи от това дали системата от нрави е повече или помалко плътна, или – което е същото – дали включва по-голям или по-малък брой \"страни на живота\". От колосалния Дилтай знаем, че животът има страни, че е  . В този смисъл нациите на Запада са се формирали малко по малко като по-плътни ядра на социализация вътре в по-широкото европейско общество, което като социална среда е съществувало преди тях. Това историческо пространство, наситено с до голяма степен общи нрави, е било създадено от Римската империя и географската конфигурация на нациите, появили се след това, съвпада прекалено точно с простото административно деление на епархиите в Късната империя. Историята на Европа, господа, която е историята на зараждането, развитието и разцвета на западните нации, не може да се разбере, ако не се изходи от този основополагащ факт: че европейският човек винаги е живял едновременно в две исторически пространства, в две общества – едното не толкова плътно, но широко, Европа; другото – поплътно, но териториално по-ограничено, площта на всяка нация или на тесните области и региони, предшестващи като особени форми на обществото сегашните големи нации. Това е много важно, защото то съдържа кода за разбиране на нашата средновековна история, за изясняване на военните и политическите действия, на създаденото от мисълта, на поезията и изкуството през онези векове. Следователно е груба грешка да се мисли, че Европа е един утопичен образ, който може би в бъдеще ще успее да се реализира. Не, Европа не е само, ни толкова бъдеще, колкото нещо, което е тук от далечното минало; нещо повече, тя съществува преди появата на днешните така ясно очертани нации. Това, което наистина е много нужно, е да се даде на тази толкова древна реалност една нова форма. Европейското единство не е само политическа програма за непосредственото бъдеще, то е и единственият методически принцип за разбиране на миналото на Запада и особено на средновековния човек, когото ще наречем \"готически човек\", макар и да съзнаваме, че с това обобщение орязваме разнообразието на различните векове и форми на средновековен живот.", "date": "2019.05.10", "title": "Откъс от \"Европа и идеята за нация\" на Хосе Ортега-и-Гасет"}
{"url": "https://www.dnevnik.bg/biznes/2019/05/10/3537311_turgoviiata_s_hrani_i_cigari_se_sviva_benzinostanciite/", "text": "След спад през февруари търговията на дребно се върна към растеж на оборотите през март, но значително по-нисък, отколкото в предишните месеци, се вижда от предварителните данни на Националния статистически институт. Оборотът нараства с 3% спрямо февруари и едва с 0.6% спрямо март 2018 г. За година най-значително спадат оборотите на аптеките и на търговците на храни, напитки и тютюневи изделия, а с най-голям процент нарастват в бензиностанциите. За месец най-голямо е увеличението в търговията на дребно с компютърна и комуникационна техника - с 3.2%, на текстил, облекло, обувки и кожени изделия - с 2.7%. По-съществено намаление е отчетено при търговията на дребно с битова техника, мебели и други стоки за бита - с 3.0%. За година търговията с хранителни стоки, напитки и цигари се свива с 8.5%, докато продажбите на автомобилни горива се увеличават с 12.8%. Увеличението на продажбите на нехранителни стоки е с 4.1%. В търговията на дребно с компютърна и комуникационна техника и други потребителски стоки е отчетен годишен ръст от 11.8%. Спад е регистриран при търговията на дребно с фармацевтични и медицински стоки - с 11.7%.", "date": "2019.05.10", "title": "Търговията с храни и цигари се свива, бензиностанциите увеличават оборотите"}
{"url": "https://www.dnevnik.bg/biznes/2019/05/10/3537310_stroitelstvoto_raste_s_84_prez_mart/", "text": "През март строителната продукция се увеличава с 8.4% спрямо година по-рано, показват сезонно изгладените данни на Националния статистически институт. Спрямо февруари данните не търпят промяна. На годишна база увеличението на строителната продукция през март, изчислено от календарно изгладени данни, се определя от положителния темп при сградното строителство, където ръстът е с 13.5%, а при гражданското/инженерното строителство той е едва 1.6%  Спрямо февруари сезонно изгладените данни сочат ръст от 1.1 при строителството на сгради и от 1.4% при инженерното. ", "date": "2019.05.10", "title": "Строителството расте с 8.4% през март"}
{"url": "https://www.dnevnik.bg/biznes/2019/05/10/3506493_pet_marshruta_iz_sveta_na_vinoto/", "text": "Сувенирите може и още да са на мода, но пътешествениците, които обичат да изследват избраната дестинация и чрез нейната храна и вино, често отнасят в куфарите нещо за консумация. Най-вече продукти, които ги няма у дома. Друга възможност за изследване на чужди кулинарни традиции са тематичните дни и събития, свързани с храни и напитки, каквито все по-често има и в България. Такава възможност днес и утре (10 и 11 май в зала 6 на НДК) дава третото поредно издание на  изложението DIscover.VINO World . То е както за професионалисти, така и за обичащите да пият вино и да разширяват познанията си. След 15 ч. днес и през целия ден утре посетителите ще могат да се разходят не само в Европа и така наречения Нов свят, но и до дестинации, за които първата асоциация изобщо не е виното. Вината ще бъдат подредени по основни зони на географски принцип: Франция, Италия, другите страни от Европа: Испания, Португалия, Австрия, Германия, Гърция, Турция и Македония, както и Нов свят. Отделна секция по традиция ще има за пенливи вина и розе. Последните две категории ще присъстват и на някои от другите щандове. (Повече за изложението и достъпа до него -  тук .) Заедно с Емил Коралов, издател на DiVino.bg и DiVino Magazine, предлагаме кратък наръчник за изложението с насоки какво да не пропуснете да видите или направите, тъй като в рамките на по-малко от два дни и стотици вина е невъзможно да се опита всичко. могат да бъдат дегустирани срещу допълнително заплащане. Такъв пример е оцененото със 100 точки от Роберт Паркър Castillo Ygay White Gran Reserva Especial 1986 на изба Marqués de Murrieta. То е от емблематичния винен район Риоха. Паркър е може би най-известният винен експерт в света, а оценките си, превърнали се в еталон за индустрията, публикува на своя  сайт . Коралов посочва, че на подобни изложения като това в София рядко може да се опита вино, оценено със сто точки от Паркър. Въпросното вино е произведено през 1986 г., но е съхранявано по специална технология и е бутилирано едва преди 3 г. Противно на очакването да не става вече за пиене, то е много свежо. \"Човек, ако е много голям маниак, трябва да го опита\", смята Коралов.  \". На изложението ще бъдат представени \"доста вина отвсякъде\", казва Коралов и дава съвет човек да не ходи безцелно по щандовете, а да тръгне с идея и свой маршрут. Например може да избере да опита всички бели вина от Северна Италия и да сравнява. Италиански и френски вина ще има в изобилие - все пак това са основните производители в света. Всички основни винени региони ще бъдат на тепсия. Вечните класики са в голяма степен доминирани от червените вина, а сезонът клони повече към белите, но за доброто вино няма неподходящо време, казва Коралов. 3. Ако човек обича  , е добре да си отдели част от деня само за тях. Може да се опитат вина от емблематичната френска област Шампан, испанска кава, френски креман, италианско просеко, пенливи вина от Португалия. 4. Ако искате да се отдадете на  и да излезете извън отъпканите пътеки, в това издание на изложението имате реалния шанс да го направите. Тук тя идва с вина от Молдова (от избата Château Purcari), Армения (Karas), Израел (Golan Heights) и Ливан(Chateau Musar). Всички те са сериозни производители в родината си, казва Коралов. 5. Пътешествието този път не се изчерпва с вината. Ще има  . Софийските ресторанти Mediterraneo, Jobo и Hamachi-Ni ще гастролират на открито – отвън, пред зала 6 на НДК, с ястия от менюта, специално създадени за събитието. Те също ще дадат възможност да се попътува до различни дестинации - до някои от които по необичаен начин.", "date": "2019.05.10", "title": "Пет маршрута из света на виното"}
{"url": "https://www.dnevnik.bg/detski_dnevnik/2019/05/10/3537333_obiaveni_sa_finalistite_na_sustezanieto_po_pravopis/", "text": "Обявени са финалистите на състезанието по правопис \"Пазим езика си\" - 14 ученици от цялата страна ще се явят на втория тур на 11 май, съобщиха организаторите от гражданското сдружение \"Живата вода на България\" с председател съпругата на президента Десислава Радева. Първият етап на надпреварата , в която взеха участие деца от V и за VI клас, се проведе на 20 април. Те са показали най-добри резултати сред 4500-те регистрирани участници и са от градовете Пазарджик, Харманли, Горна Оряховица, Перник, Хасково, Мездра, Петрич, София, Шумен, Куклен и Велико Търново. В първия учениците са имали възможност да покажат знания за езиковите норми и синонимното богатство на родната реч. На втория етап учениците ще трябва да преодолеят две задачи. В първата ще трябва да покажат знанията си за правописа и пунктуацията. Втората е смислово подреждане на изречения в текст. Всички участници ще получат грамоти, а първите трима във всяка от двете възрастови - специални награди. Състезанието ще е от 9 часа в театралната зала \"Алма алтер\" на Софийския университет \"Св. Климент Охридски\". Знанията на децата ще бъдат проверени от експертно жури пред родители, учители и гости. Председател на комисията е проф. Владимир Атанасов от Факултета по славянски филологии в СУ \"Св. Климент Охридски\". Нейни членове са проф. Татяна Ангелова, също от СУ \"Св. Климент Охридски\", и учителите по български език и литература Рени Стоичкова, Десислава Нейкова и Цеца Петрова.", "date": "2019.05.10", "title": "Обявени са финалистите на състезанието по правопис \"Пазим езика си\""}
{"url": "https://www.dnevnik.bg/biznes/2019/05/10/3537328_prez_mart_nai-mnogo_rastat_noshtuvkite_v_hoteli_s/", "text": "Броят на пренощувалите в българските хотели през март расте минимално спрямо година по-рано - с 4.9%, като най-голямо увеличение на нощувките (с 11.4%) се наблюдава в местата за настаняване с 1 и 2 звезди, показват данните на Националния статистически институт. Общо през месеца са функционирали 1964 места за настаняване с над 10 легла, а общият брой на нощувките в тях е 873.8 хил. По традиция в хотелите с повече звезди повечето нощувки са на чужденци. През март в тях са общо 73.1% от нощувките на чужденците и едва 37% от тези на българите. В тризвездните хотели съотношението е различно - в тях са осъществени 18.4% от нощувките на чужди граждани и 31.6% - на българи, докато в останалите места за настаняване (с 1 и 2 звезди) те са съответно 8.5 и 31.4%. Броят на пренощувалите се увеличава с 8.1% в сравнение с година по-рано. Те са били общо 432.7 хил., като е регистрирано увеличение както при чуждите, така и при българските граждани, съответно с 9.2 и 7.5%. Българските граждани са 294.8 хил. и средно са останали за 1.8 нощувки. Чуждите граждани са 137.9 хил. и са останали средно за по 2.4 нощувки. Общата заетост на леглата е 24.9%, като се увеличава с 0.8 процентни пункта в сравнение с март 2018 година. Най-висока е заетостта на леглата в хотелите с 4 и 5 звезди - 33.9%, следват местата за настаняване с 3 звезди - 24.0%, и с 1 и 2 звезди - 16.1%.  Приходите от нощувки достигат 48.7 млн. лв., или с 8.3% повече в сравнение с март 2018 година. Регистрирано е увеличение на приходите както от български граждани - с 13%, така и от чужди граждани - с 3.7%.", "date": "2019.05.10", "title": "През март най-много растат нощувките в хотели с по-малко звезди"}
{"url": "https://www.dnevnik.bg/analizi/2019/05/10/3537218_v_ochakvane_na_peevski_ili_tragediiata_na_bezdeistvieto/", "text": "Завесата предизборно се вдига. На сцената - площадка пред училище, в което ще се състои вотът за европарламента, излизат двама опърпани персонажи. От първата реплика се разбира, че това са журналист и философ. Зад оградата на училището се е надвесил висок блок, от който периодично излизат герои с една и съща реплика: \"Подавам оставка!\" След това те напускат мястото на действието. В дъното на сцената се спуска мултимедиен екран, на който се прожектират пътища и магистрали. Едър мъж върви по напукалия се миналогодишен асфалт, сочи го и повтаря: \"Това направих. И това. И това. И още ще направя. И престанете с критиките, неблагодарници. Другите само ви оправяха... магистралите, а аз правя, строя, струвам! С ето тези две ръце! Вчера, докато строих новата отсечка на магистрала \"Хемус\", ми се сецна кръстът. А днес ме корите за някакви си там съкооператори. Това е проблем на домоуправителя!\" Тук едрият мъж е осенен от някаква мисъл. Той вдига драматично пръст във въздуха и казва: \"Ето, папата дойде, прекръсти се и каза, че ако във Ватикана имало подобни пътища, в църквата нямало да има проблем със сексуални злоупотреби. Свещениците щели да си карат автомобилите и да задоволяват страстите си с това мъжко, богоугодно дело.\" Бързо се оказва обаче, че чиято цел е да отвлича вниманието на публиката, за да може режисьорът да постигне драматичен ефект. Жанрът на пиесата е трагикомедия. Същинското действие е очакваната поява на лице с многобройни таланти - вестникар, бизнесмен, меценат на популярното фолклорно изкуство и не на последно място, политик в предизборна кампания. Неговото име е, да кажем, Пеевски. Името е случайно избрано, защото авторът на този текст не може да си спомни как се казваше този персонаж в постановката.  От думите на двамата главни герои научаваме, че годината е 2019. Те очакват Пеевски от 2017 г., когато той е видян за последно в най-големия театър в държавата - парламентът. За съжаление актьорите в него са слаби и какъвто и жанр да подхванат, правят от него пълна трагедия. И двамата герои са измършавели, все пак висят на мястото от, има-няма, две години. Въпреки това надеждата да видят Пеевски ги крепи. Не, те не очакват от него лична услуга или нещо подобно. Журналистът от две години пише текстове за Пеевски, нещо, което той прави и сега, тракайки невротично по клавишите на лаптопа си. Той искрено желае да разбере дали основното вдъхновение за неговото перо, тоест за белия дигитален лист, е жив или мъртъв. Като това дали ако никога не си виждал някого, той наистина съществува. И дали в мига, в който някой осъзнае, че не съществува, ще изчезне в облак от дим. Философът се надява да провери този въпрос практически, когато Пеевски се появи. Журналистът твърди, че ако част от нечий бизнес е видима, тогава колкото и неговият собственик да е невидим на пръв поглед, той се пада видим в измерението на икономиката и финансите. Философът не разбира как, ако само част от бизнеса ти е видима, самият ти можеш да бъдеш видим. Това би означавало да си или полувидим, или полуневидим. А нещата или са, или не са - средно положение няма. Или ако има, то е възможно най-лошото нещо. Журналистът сочи мултимедийния екран зад тях, на който едрият мъж продължава да ходи по напукания асфалт и да повтаря: \"И това направих. И това...\" Неговият довод е, че напуканата магистрала е на една година. Съответно тя е както нова, така и стара. Така че средно положение има и философът се съгласява с това. Двамата спират за малко диалога си. Разхождат се по сцената. Отправят погледи в различни посоки. Установяват, че Пеевски не се вижда нито на хоризонта, нито до будката за вестници, която всъщност е негова собственост. Журналистът казва, че чрез будката за вестници Пеевски присъства косвено в пространството. Философът е на мнение, че човек не може да съществува косвено. Той допълва, че разумът му се съмнява, че Пеевски ще се появи, но вярва в неговото пристигане. Журналистът е атеист и отрича както религиозната вяра, така и вярата изобщо. \"Вярата дава възможност на човека да се хване за спасителната сламка и да се измъкне от блатото, в което потъва\", казва философът. \"Това за съжаление зависи от държавата, в която се намира блатото, отвръща журналистът. А държавата, в която се намираме, е тази, чийто основен механизъм е да прави всичко възможно невъзможно.\" В дъното на сцената се спуска втори екран, на който излиза леко разчорлена дама. Изглежда, тя страда от същия говорен дефект като едрия мъж, защото не спира да повтаря: \"Всички са виновни! Само аз не съм! Затова ще ви оправя! Ще вземам, за да давам, и ще давам, за да вземам! Само вместо да вървите - скачайте на левия си крак. Европа е ужасна. Измисля всякакви полове и други щуротии. Гласувайте за нас. Защото ако ние влезем в нея, ще излезем!\" Оттук нататък двамата главни герои водят диалога толкова бързо, че гласовете им се смесват. Какво означава да живееш в една държава? Да имаш местожителство по адрес или да се прибираш вкъщи, за да поливаш цветята? Да излизаш на балкона си, макар и обграден от бодигардове, или да пращаш бодигардовете да охраняват пространство от въздух между тях? Да избереш летище София или летището в Дубай? Да си правиш селфита, докато ядеш картофи в Самоков, или да се снимаш с екзотични ястия в Дубай? Всъщност последните два въпроса нямат значение - и без това не публикуваш снимки... Според институциите може. Това е доказателство за абсурда, който внася човекът в обкръжаващата го среда. Не би хрумнало дори на драматурзите. Ако институциите действат по начин, който очевидно подкрепя нещо неправилно, значи те не са никакви институции. А ако институциите не са никакви институции, няма държава. Тогава най-вероятно в държавата няма и никаква политика. Следователно не може се говори и за наличието на политици. Така излиза, че държавата е едно огромно, пусто пространство на вакуум, в което промяната е невъзможна. Но това е само на пръв поглед. Защото от избирателите зависи дали ще гласуват за някого, който е невидим и е жив по документи, но е мъртъв в публичното пространство. За някой, който присъства в парламента чрез своето отсъствие. И който е машина за производство на абсурди в една и без това абсурдна държава. От друга страна, за невидимите политици гласуват невидими хора. Така че въпросът е в ръцете на институциите. Или по-скоро в дланите на обикновените хората, чиито интереси би трябвало да бъдат защитени от институциите. И които би следвало да си дават сметка, че ако не искат да живеят в абсурд, трябва да тропнат с крак и да досаждат непрекъснато на режисьора на пиесата, докато на него не му писне и реши да смени жанра. Така абсурдът може да се превърне в комедия. В стария смисъл на думата - всичко да завърши добре.", "date": "2019.05.10", "title": "В очакване на Пеевски, или трагедията на бездействието"}
{"url": "https://www.dnevnik.bg/photos/2019/05/10/3537309_snimka_na_denia_zvezdata_na_an_hatauei_izgria_na/", "text": "Актрисата Ан Хатауей получи звезда на Алеята на славата в Лос Анджелис. Церемонията се състоя в четвъртък, в навечерието на премиерата на новия филм с нейно участие - \"Мошенички от класа\", чиито режисьор е Крис Адисън. По време на речта си Хатауей отдаде почит на коренното население на Лос Анджелис - индианското племе тонгва", "date": "2019.05.10", "title": "Снимка на деня: Звездата на Ан Хатауей изгря на Алеята на славата"}
{"url": "https://www.dnevnik.bg/sviat/2019/05/10/3537370_vse_poveche_amerikanci_podkrepiat_impiichmunt_na_trump/", "text": "Броят на американците, които искат импийчмънт на президента Доналд Тръмп, се е увеличил с пет процентни пункта в сравнение със средата на миналия месец, предаде агенция \"Ройтерс\". Това сочат данните от социологическо проучване, проведено съвместно от \"Ройтерс\" и института \"Ипсос\". 45 процента от анкетираните подкрепят  импийчмънт на Тръмп , а 42 процента са против. Настроенията в подкрепа на отстраняването на президента от поста са се засилили сред поддръжниците на Демократическата партия и безпартийните.  Резултатите от анкетата бяха оповестени в момент, когато пред лидерите на демократите в Камарата на представителите стои въпросът дали да започнат  процедура по импийчмънт  въпреки вероятното противопоставяне на контролирания от републиканците Сенат. Председателят на Камарата на представителите Нанси Пелоси заяви вчера, че председателите на комисии в долната камара на Конгреса са възприели подхода на постепенни действия. \"Това е много методично и съобразено с конституцията. Няма да действаме по-бързо или по-бавно, отколкото позволяват фактите\", изтъкна Пелоси.  Депутати от Демократическата партия и представители на няколко неправителствени организации представиха вчера във Вашингтон списък с повече от 10 милиона подписа с искане за импийчмънт на Доналд Тръмп, предаде \"Франс прес\". Те се събраха пред сградата на Конгреса, носейки плакат с надпис \"Тръмп трябва да си отиде\". В акцията взеха участие Рашида Тлаиб и Ал Грийн, членове на Камарата на представителите, и представители на организации като MoveOn и \"Походът на жените\".  \"В ръцете си държим повече от 10 милиона причини да сме тук днес\", каза Ал Грийн, имайки предвид флашката, на която са записани подписите в подкрепа на искането за отстраняване на Тръмп. \"В това забележително мрачно за страната ни време дойде според мен моментът да се борим\", добави Рашида Тлаиб, която от месеци призовава за свалянето на Тръмп. / БТА", "date": "2019.05.10", "title": "Все повече американци подкрепят импийчмънт на Тръмп"}
{"url": "https://www.dnevnik.bg/biznes/2019/05/10/3537358_s_114_poveche_jilishtni_sgradi_sa_vuvedeni_v/", "text": "По предварителни данни на Националния статистически институт броят на въведените в експлоатация жилищни сгради през първото тримесечие на 2019 г. е 635, а новопостроените жилища в тях са 2453. Спрямо същия период на предходната година сградите са с 65 повече, или с 11.4%, а жилищата в тях нарастват с 918, или с 59.8%.  От тях със стоманобетонна конструкция са 77.2%, с тухлена - 19.7%, с друга - 1.9%, и с панелна - 1.2%. Най-голям е относителният дял на новопостроените къщи (73.9%), следвани от жилищните кооперации (16.5%). В сравнение с първото тримесечие на 2018 г. се наблюдава увеличение в броя на новопостроените къщи, жилищните блокове и сградите от смесен тип, докато броят на новопостроените вили намалява Най-много жилищни сгради са въведени в експлоатация в областите Бургас - 85 сгради с 350 жилища в тях, Варна - 82 сгради с 537 жилища, и Пловдив - 77 сгради с 408 жилища в тях Най-висок е делът на новопостроените жилища с три стаи (38%), следват тези с две стаи (35.1%), а най-нисък е делът на жилищата с шест и повече стаи - 3.9%  Площта на новопостроените жилища се увеличава с 36.9% до 149.0 хил. кв.м. Същевременно средната полезна площ на едно новопостроено жилище намалява от 96.4 кв.м през първото тримесечие на 2018 г. на 85 кв.м през същото тримесечие на 2019 г. Най-голяма средна полезна площ на едно новопостроено жилище е регистрирана в областите Шумен - 184.8 кв.м, и Габрово - 174 кв.м, а най-малка - в областите Силистра - 20.7 кв.м, и Благоевград - 37.3 кв.м.", "date": "2019.05.10", "title": "С 11.4% повече жилищни сгради са въведени в експлоатация до март"}
{"url": "https://www.dnevnik.bg/sviat/2019/05/10/3537364_shveciia_uduljava_vremenniia_granichen_kontrol/", "text": "Швеция обяви, че ще удължи  временния граничен контрол  до ноември, като се позова на съображения за сигурност и липса на контрол по външните граници на ЕС, предаде ДПА. \"Това остава сериозна заплаха за обществения ред и шведската вътрешна сигурност\", съобщи правителството след редовното си седмично заседание вчера. Швеция въведе граничния контрол през  ноември 2015 г.  - годината, в която тя регистрира рекордните 163 000 молби за получаване на убежище. Това подложи на напрежение ресурсите и капацитета на приемателните центрове и общините.  Оттогава мерките бяха удължавани на няколко пъти. Швеция посочи, че шестмесечното удължаване е в унисон с това в скандинавските й съседки Дания и Норвегия. Подобно на Швеция те са част от  шенгенското пространство,  в което се пътува без визи и гранични проверки. /БТА", "date": "2019.05.10", "title": "Швеция удължава временния граничен контрол"}
{"url": "https://www.dnevnik.bg/ot_vas/novini_ot_vas/2019/05/10/3537220_putishtata_v_turciia/", "text": "Все още в Турция няма общ жп транспорт, но пътищата са достъпни и добри.", "date": "2019.05.10", "title": "Пътищата в Турция"}
{"url": "https://www.dnevnik.bg/evropa/2019/05/10/3537371_irlandskiiat_parlament_stana_vtoriiat_obiavil/", "text": "Ирландският парламент стана вчера вторият, който обяви климатично извънредно положение, предаде \"Франс прес\", цитирана от БТА. Първи такава декларация, насочваща вниманието към климатичните промени, преди десет дни прие британският парламент. Решението на ирландския парламент, подкрепено и от управляващи, и от опозиция, бе приветствано от природозащитници, сред които и  шведската активистка Грета Тунберг , която се превърна в символ на борбата срещу бездействието на властите по въпроса за климата. \"Страхотна новина от Ирландия! Кой е следващият\", написа Тунберг в \"Туитър\". Решението на британския парламент да обяви извънредно положение заради опасностите, които крият промените на климата, бе взето след гласуване по искане на опозиционната Лейбъристка партия и след масовите протестни прояви на екодвижението \" Бунт срещу унищожението \". Британската комисия по въпросите на климатичните изменения предложи в началото на този месец в свой доклад Великобритания да си постави амбициозната цел да ограничи до 2050 г. до нула емисиите на парникови газове. Би Би Си отбелязва, че десетки градове в Обединеното кралство вече са обявили \"извънредно положение за климата\". Няма единна дефиниция какво значи това, но много области искат да бъдат въглеродно неутрални до 2030 г. Някои градски съвети обещаха да въведат центрове за електрически автомобили и да изградят устойчиви домове в опит да постигнат тази цел.", "date": "2019.05.10", "title": "Ирландският парламент стана вторият, обявил извънредно положение за климата"}
{"url": "https://www.dnevnik.bg/sport/2019/05/10/3537376_snimka_na_denia_trenyorskiiat_triumvirat_v_cska/", "text": "Опитните Димитър Пенев и Люпко Петрович заедно с Добромир Митев говориха преди важния мач с \"Лудогорец\". Според Пенев червените трябва да покажат напълно, че искат да са шампиони. \"Предимството ни е домакинството, желанието на нашите футболисти ще е по-голямо за победа, отколкото на противника. Дай Боже да спечелим\", каза той. Петрович коментира треньорския триумвират, дошъл след  : \"Имаме един велик човек, на когото е длъжен целият български футбол - Димитър Пенев, който е бил четвърти в света. Има доста вода да изтече, докато някой се доближи до него. Има и разумен, добър човек като Добри Митов - всички имаме респект към него, нямаме никакви проблеми в комуникацията.\" Сърбинът допълни: \"Четири кръга преди края ЦСКА има шанс да е шампион, това не в било скоро. Ако спечелим сега, после още три победи и печелим титлата.\" По думите му \"успех е единствено като се спечели титлата\"", "date": "2019.05.10", "title": "Снимка на деня: Треньорският триумвират в ЦСКА"}
{"url": "https://www.dnevnik.bg/biznes/2019/05/10/3537379_energiiniiat_regulator_se_zae_s_poskupvaneto_na_toka/", "text": "Заради резките промени в цената на тока на свободния пазар в последните дни енергийният регулатор поиска подробна информация за сключените сделки на Българската енергийна борса, се казва в прессъобщение на Комисията за енергийно и водно регулиране (КЕВР). Председателят на КЕВР Иван Иванов е извикал изпълнителния директор на борсата Константин Константинов и е изискал данни за всички сделки във всички сегменти на борсовата търговия. По закон регулаторът е задължен да следи и контролира пазара на електроенергия на едро. За последно вчера  представители на работодателските асоциации алармираха  за рязък скок на цените в сегмента \"ден напред\", застрашаващ редица производства. Обяснението е в намалялото значително предлагане от държавната Национална електрическа компания (НЕК). НЕК със своите водни централи, ТЕЦ \"Марица-изток 2\" и АЕЦ \"Козлодуй\" осигуряват около две трети от количествата на борсата. Според Асоциацията на организациите на българските работодатели цените на електроенергия в България за предходните 2 дни са най-високите в целия ЕС - съответно 84.16 евро/мВтч и 66.76 евро/мВтч. В отговор на критиките от бизнес съюзите днес изпълнителният директор на НЕК на извънреден брифинг увери, че това е отговорна компания, която спазва законите в страната, най-вече Закона за енергетиката, и решенията на КЕВР. Той отрече НЕК да е участвала в пазарни манипулации. Той подочи, че основното задължение на НЕК е доставя електроенергия за регулирания пазар.", "date": "2019.05.10", "title": "Енергийният регулатор се зае с поскъпването на тока на борсата"}
{"url": "https://www.dnevnik.bg/sport/2019/05/10/3537387_video_jurgen_klop_i_shegata_za_brekzit_koiato_ne_mu_se/", "text": "Мениджърът на \"Ливърпул\" Юрген Клоп показа добро настроение по време на пресконференцията преди очаквания с огромно вълнение последен кръг във Висшата лига. В неделя малко преди 19.00 часа българско време ще се знае кой ще е шампионът на Англия. По темата за  изключителния успех на английския клубен футбол в евротурнирите  Клоп опита да се пошегува, като направи връзка с Брекзит. \"За Англия - поне големите английски клубове, очевидно искат силно да останат в Европа\". След две-три секунди мълчание, германецът се обърна с усмивка към журналистите: \"Май не разбрахте това, нали? Защото останалата част от страната не го иска.\"  \"Извинявайте, от моя език е. Наистина мислех, че това е добра шега\", каза Клоп. Във вторник отборът му  постигна историческа победа с 4:0 срещу \"Барселона\"  и направи обрат, с който се класира за финала в Шампионската лига. Съперник на отбора ще е \"Тотнъм\", като мачът е на 1 юни в Мадрид. Във финала в Лига Европа ще спорят други два отбора от Висшата лига - \"Арсенал\" и \"Челси\". В далеч по-сериозен тон Клоп заяви, че определянето на градовете домакини за финалите трябва да се прави много по-внимателно. Думите му бяха насочени към избора на Баку за решителния двубой в Лига Европа и предизвикателството, което ще имат привържениците, за да стигнат до там. Цялото внимание на Клоп и \"Ливърпул\" вече е насочено към мача с \"Уулвърхемптън\" на \"Анфийлд\". Червените изостават с точка от шампиона \"Манчестър сити\", който гостува на \"Брайтън\". \"Единственото, което можем да направим, е да спечелим мача си. Предстои ни двубой, с \"Уулвърхептън\" през цялата година показа амбициите си. Играха добър футбол. В много моменти играха прекрасен футбол и са труден съперник\".", "date": "2019.05.10", "title": "Видео: Юрген Клоп и шегата за Брекзит, която (не) му се получи"}
{"url": "https://www.dnevnik.bg/politika/2019/05/10/3537564_prezidentut_iska_bezuprechna_organizaciia_na_izborite/", "text": "Президентът Румен Радев призова Централната избирателна комисия за безупречна организация на изборния процес, която да доведе до намаляване на броя на недействителните бюлетини. Днес държавният глава се срещна с ръководството на комисията. Според Румен Радев големият брой на недействителните бюлетини в България, който е около 6% от всички при 1% средни нива в Европа, не само остава съмнения за прозрачността на изборния процес, но и реално подменя вота на избирателите, съобщиха за \"Дондуков\" 2. На последните избори, които са парламентарни и са проведени през 2017 г., недействителните бюлетини са 124 414 при 3 682 151 упражнили правото си на глас. Държавният глава смята, че честните и прозрачни избори са залог за демократичните процеси в страната, заради което е нужна безупречна организация на изборния процес за намаляване на броя на недействителните бюлетини, защита на машинния вот и на личните данни, гарантиране в максимална степен на изборните права на българите зад граница и контрол на всички нива, особено при преброяването и обработката на бюлетините, оформянето на протоколите и обобщаването на резултатите. На срещата Румен Радев е откроил необходимост от обучение на членовете на секционни избирателни комисии. Според него е нужна разяснителната кампания за машинното гласуване, при което вотът няма как да бъде подменен или превърнат умишлено след това в недействителен. Председателят на избирателната комисия Стефка Стоева е обявила, че независимо от цялото напрежение в обществото, което е нормално в предизборен период, комисията работи за организирането и провеждането на честни избори.", "date": "2019.05.10", "title": "Президентът иска \"безупречна\" организация на изборите за намаляване на недействителните бюлетини"}
{"url": "https://www.dnevnik.bg/gradska_sreda/2019/05/10/3537436_turgovci_ot_stolichnata_ul_graf_ignatiev_sudiat/", "text": "Търговци, работещи по столичната ул. \"Граф Игнатиев\", заведоха днес колективен иск срещу Столичната община за пропуснати ползи и вреди. Стойността на иска е за 387 хиляди лева, като основната сума е за пропуснати ползи, а 22 876 лева са за претърпени вреди. Като вина на Столична община в иска са изредени следните мотиви: Никъде в документацията по провеждане на обществената поръчка за ремонта на ул. \"Граф Игнатиев\" Столичната община не е отчела, че това е търговска улица и не е поискала фирмата-изпълнител да се съобрази с този факт. \"Някои от точките на ремонта са затворени от първия до последния му ден, който ще настъпи неизвестно кога, и щетите върху търговските обекти там надхвърлят и най-песимистичните очаквания. Такива точки са площад \"Гарибалди\" и площад \"Славейков\", се отбелязва в мотивите за колективния иск. Адвокатът на търговците Ивана Мурджева обясни пред \"Дневник\", че те са убедени в необходимостта от обновяването на улицата и затова са изчислили щетите си за период само от 6 месеца, а не за година, колкото реално продължава ремонтът. \"През цялото време Столичната община дава неверни и подвеждащи данни за крайния срок на ремонта, нито се каза за поетапност, което би дало възможност на търговците да си планират дейността – да излязат в отпуск за определен период\", подчерта Мурджева. Без да има някакви извънредни обстоятелства, Столичната община е удължила срока на ремонта с още 86 дни, което нанася допълнителни загуби на бизнеса, отбеляза тя. Мурджева информира, че се с срещала с представители на общината, когато предварителният иск е бил 302 хиляди лева. Тази сума се е видяла голяма на общинарите и те са отказали да я платят, затова сега започва делото. Броят на търговците, присъединили към иска, расте и сега те са 14, затова и общата сума е нараснала до 387 хиляди лева. Процедурата при колективните искове е по-различна и изисква съдът първо да направи проучване на обстоятелствата и след това да прецени дали да започне съдебният процес, обясни тя.", "date": "2019.05.10", "title": "Търговци от столичната ул. \"Граф Игнатиев\" съдят общината за 387 хил. лева"}
{"url": "https://www.dnevnik.bg/kultura/2019/05/10/3537372_istinskata_istoriia_za_slonut_djumbo_predstavia_delian/", "text": "За последните 100 години човечеството е унищожило над 500 животински вида. Реално всички видове на Земята имат период на съществуване, обаче от това, което четох, ежедневието на човека засилва около хиляда пъти изчезването на голяма част от животните.\" Това каза авторът Делян Момчилов на представянето на новата си книга \"Ние сме животните\", публикувана от издателство \"Сиела\", вчера в столичния клуб \"Терминал 1\". Авторът ще дари 1 лв. от всяка продадена книга на фондация \"Четири лапи\" в помощ на бездомни животни. Въпреки успеха на предишната си книга \"Българите! Забравените постижения\" той решава нейното продължение да излезе след две години, каза на събитието Момчилов. В новата му книга са включени 8 разказа с животни и около 50 илюстрации, дело на Стен Дамянов, които са вдъхновени от действителни събития по цялото земно кълбо. Като такъв пример Момчилов посочи историята на кучето Балто, което извървява 1025 км за 5 дни на минус 43 градуса, за да достави серум, с който успява да спаси цяло едно селище в Аляска от епидемия от дифтерит. \"С времето представата ми за животните и техните действия в полза на обществото ме впечатлиха силно\", сподели Момчилов. Авторът постави темите за експлоатацията над животни и изчезващите видове, свързани с цирковото изкуство и шоу програмите. Също така отбеляза притесненията си от факта, че на година умират над 100 млн. лабораторни мишки само в сферата на козметиката. Както по сегашната, така и по предишната книга Делян Момчилов работи в екип с илюстратора Стен Дамянов и дизайнера Ники Манчев. \"Много е важно, независимо с какво се занимавате, да може да разчитате на хора. Ако някой си мисли, че големите, смислените неща се правят от един човек, дълбоко се лъже\", каза за финал авторът. Следващият проект на екипа ще излезе още тази година. Той ще бъде съвместно с фондация \"Българска памет\".", "date": "2019.05.10", "title": "Истинската история за слона Джъмбо представя Делян Момчилов в новата си книга"}
{"url": "https://www.dnevnik.bg/bulgaria/2019/05/10/3537575_sistemata_za_speshni_povikvaniia_112_shte_izprashta/", "text": "Националната система за спешни повиквания 112 ще бъде обновена, съобщи директорът на дирекцията Цветомир Цеков. Има проект системата да изпраща автоматично имейли и съобщение при национални бедствия и аварии, обясни Цеков. \"Предвижда се изграждане на следващо поколение на 112 - ЕНЧ 112, което включва развитието, надграждането на системата с нови услуги\", обясни Цеков. Новото технологично предимство е възможността системата да предава видео, глас, изображения, както и сигнали от различни датчици, които предупреждават за опасност. \"Една част от тази система и от концепцията за развитие е така наречената услуга \"ривърс 112\" (reverse 112 – англ,), която е система за гласово оповестяване на локално ниво и свързаността със системите, които участват в оказване на помощ при бедствия и аварии\", каза Цветомир Цеков. Услугата \"ривърс 112\" бе обсъдена и гласувана и от Европейския парламент през лятото на 2017 г. Тя предвижда локално предупреждение за потенциални опасности – както природни бедствия, така и свързани с човешка дейност като тероризъм например. Хората ще бъдат предупреждавани със съобщения на телефоните си. По този начин ще могат да се евакуират навреме или да избягват близки зони, засегнати от бедствия, аварии. Още през 2017 г. обсъждането на новата система мина с голяма подкрепа на повечето групи в Европейския парламент след атентатите в Лондон, Париж и Барселона.", "date": "2019.05.10", "title": "Системата за спешни повиквания 112 ще изпраща съобщения за тероризъм и бедствия"}
{"url": "https://www.dnevnik.bg/kultura/2019/05/10/3537517_timeheroes_tursiat_geroite_na_dobrovolchestvoto_za/", "text": " за трета поредна година ще бъдат връчени годишните награди ГЕРОИТЕ на най-голямата платформа за доброволчество TimeHeroes.  всеки може да номинира  доброволци, неправителствени организации, неформални групи, компании, младежки организации, журналисти и институции. Условието е те по някакъв начин да са подобрили доброволческата среда в България, съобщават от платформата. Правилата позволяват на всеки желаещ да номинира дори самия себе си. Чрез наградите платформата традиционно изказва благодарност на всички, които допринасят за развитието на доброволчеството в България.  От 7 години платформата  TimeHeroes.org  свързва каузи, нуждаещи се от подкрепа, с хора, които са готови да вложат за тяхното осъществяване времето и уменията си. Според статистиката на платформата за това време над 55 хил. доброволци са подкрепили 1801 каузи на над 719 организации от цяла България.  В седмицата преди церемонията ще се състои \"Седмица на доброволчеството\". В нея са включени 4 инициативи. В \"Героите намират време\" всички желаещи могат да се възползват от специално създадения календар за мисии, в които могат да се включат веднага. В \"Малките герои\" на най-младите и техните родители ще бъде показана културата на доброволчеството. \"Героите говорят\" е събитие, насочено към ценителите на интересни истории. На събитието те ще могат да чуят вдъхновяващите истории на доброволци, организации и компании в България. А \"Героите в офиса\" напомня за сътрудничеството между доброволчеството и корпоративния сектор. То ще събере на едно място социално отговорни компании, които ще споделят добри практики в сферата на доброволчеството и корпоративния бизнес. Номинациите се приемат  на сайта на  TimeHeroes .", "date": "2019.05.10", "title": "TimeHeroes търсят героите на доброволчеството за 2019 г."}
{"url": "https://www.dnevnik.bg/evropa/2019/05/10/3537297_gruckiiat_kloun_koito_se_kandidatira_za_evrodeputat_v/", "text": "В разгара на гръцката криза през 2015 г. той бе в конфликт с германското правителство и по-конкретно с тогавашния германски финансов министър и негов кошмар Волфганг Шойбле, който настояваше за драстични икономии в замяна на финансовата помощ. Четири години по-късно бившият гръцки финансов министър Янис Варуфакис  е кандидат за Европейски парламент в Берлин . Петдесет и осем годишният икономист с нетрадиционни възгледи води обаче съвсем дискретна кампания, която преминава почти без митинги или присъствие в медиите. Но поради благоприятните изборни правила той може да бъде избран за депутат в базирания в Страсбург парламент. \"Янис Варуфакис отговаря на условията да бъде кандидат в Германия, той е регистриран в Германия и има там жилище\", уверяват от обкръжението му. Законът предвижда, че трябва да си гражданин на държава - членка на Европейския съюз, и да си живял най-малко шест месеца в Германия, за да си кандидат там на изборите на 26 май. \"Политически чудовища\" През 2015 г. той бе министър малко повече от пет месеца и си спечели много врагове сред колегите си от Европа заради своята откровеност, наставнически тон и активност в социалните мрежи. Сега той води листата на \"Демокрация в Европа\", германска политическа партия, част от транснационалното и антисистемно движение \"Демокрация в Европа Движение 2025\", за чието основаване през 2016 г. той значително допринесе. Оттогава Варуфакис изпитва единствено \"презрение\" към гръцкия премиер Алексис Ципрас, който според него е виновен за отказа от предизборните обещания на \"Сириза\". \"Ние сме първото сериозно, транснационално и прогресивно движение\", заяви бившият гръцки финансов министър. Той не дава много интервюта, участва в малко обществени прояви и предпочита да публикува кратки видеоклипове в социалните мрежи. На 1 май Варуфакис взе участие в манифестация в Атина, а не в Берлин, където Международният ден на труда се отбелязва масово. Листата на Варуфакис призовава за \"нов зелен курс\" и да има прозрачност - предаване на живо на всички заседания на европейските лидери и на Европейската централна банка, валутната институция, която много гърци държат отговорна за политиката на строги бюджетни икономии в страната им в последните години. В по-глобален план Варуфакис насърчава създаването на Учредително събрание, което до 2025 г. да изгради една по-демократична Европа. \"Като убеден европеец аз се противопоставям на това, което правят европейските институции. Те провокират недоволство, което ражда политически чудовища като Матео Салвини и Лигата в Италия, \"Алтернатива за Германия\" в Германия и \"Златна зора\" в Гърция\", изрази безпокойството си Варуфакис пред германската телевизия \"Дойче веле\", сравнявайки сегашното положение с това през 30-те години на XX век. Кандидат и в Гърция? Защо обаче Варуфакис, когото най-четеният в Германия всекидневник \"Билд\" нарича гръцкия клоун, се кандидатира за евродепутат в Германия? Официалната причина отчасти е да покаже, че няма \"противопоставяне\" между Гърция и Германия или между \"Севера и Юга\". Варуфакис, който според социологическите проучвания се ползва с подкрепата на един процент от избирателите, избра Германия и заради по-благоприятните изборни правила, които не предвиждат минимален праг при пропорционалното гласуване. На миналите европейски избори през 2014 г. сатиричната партия \"Партията\" и доста малобройната Демократична екологична партия излъчиха по един евродепутат с резултати от само 0.5 процента от гласовете. В други страни партията му трябва да събере три (какъвто е случаят с Гърция, където звездата на Варуфакис залезе) или пет процента, за да излъчи свои представители в парламента в Страсбург. Варуфакис, който след пет месеца като министър напусна правителството просто с пост в туитър, уверява, че иска, ако бъде избран, бързо да преотстъпи мястото си на друг човек от листата на своята партия, след като отправи предложенията си. \"Германските избиратели оценяват честните и прозрачни политици, които казват: \"Вижте, не правя това заради кариерата си или заради възнаграждение, не искам да отида в Европейския парламент, за да се возя в лимузина и да имам на разположение десет служители\", заяви наскоро Варуфакис пред всекидневника \"Франкфуртер алгемайне цайтунг\". Той може също така да участва в парламентарните избори в Гърция след няколко месеца като кандидат на създаденото от него гръцко движение \"Мера25\". /БТА", "date": "2019.05.10", "title": "\"Гръцкият клоун\", който се кандидатира за евродепутат в Германия"}
{"url": "https://www.dnevnik.bg/sport/2019/05/10/3537548_fotogaleriia_futbolniiat_vulshebnik_denis_bergkamp_na/", "text": "Големият играч от близкото минало Денис Бергкамп празнува 50-годишен юбилей и връща спомените за красотата във футбола.", "date": "2019.05.10", "title": "Фотогалерия: Футболният вълшебник Денис Бергкамп на 50"}
{"url": "https://www.dnevnik.bg/detski_dnevnik/2019/05/10/3537587_nad_7_hil_deca_kandidatstvat_za_3_500_mesta_za/", "text": "Приключи първото класиране за детски градини и ясли в София. Тази година са кандидатствали 19 903 деца, неприетите на първо класиране са повече от 7000, съобщи БНТ. Те ще се борят за оставащите 3500 свободни места на второто класиране на 24 май. И тази година хиляди деца остават без място след първото класиране. като точният им брой е 7146. За недостига допринася и това, че системата е отчела 2500 деца повече спрямо миналата година. От общия брой кандидатурите - 19 903, 2227 са на вече приети деца, които искат да се преместят. Свободните места след първо класиране са 3500. Това това би означавало, че след второто ще останат под 4000 неприети деца, но това не е съвсем така, защото тези свободни места най-често са в много отдалечени райони или предучилищни групи, а основното търсене е за яслите и за първа група. С недостига на места от общината се борят от години, но притокът на живеещи да живеят в София е толкова голям, че е трудно да се навакса и да се осигури място по райони на всички деца. \"София се разраства, София се развива и София става притегателен център за много млади семейства. Това, което е важно, е че броят за местата за деца в яслени групи е увеличен с 1000 именно там в последните няколко години работим усилено, защото там главно е генериран недостигът\", коментира Мария Минчева, директор на Дирекция \"Образование\" в Столичната община. По думите на зам.-кмета по образованието Тодор Чобанов, от 2006 г. в столицата са построени 92 нови детски градини. \"По настоящем, както е било във всяка година, но мисля, че тази е рекордна, се извършва много сериозна работа за разширяване на физическия капацитет и подобрения на средата в системата за предучилищно образование\", каза Чобанов пред БНТ. В момента се ремонтират 7 детски градини, предстои строителството на още 8. Новите правила за кандидатстване, които бяха приложени за първи път, дадоха по-голямо предимство за постоянен или настоящ адрес в района на детската градина. Работещите родители също получиха една точка отгоре. Друга важна промяна, която затегна злоупотребите е, че бележките за удостоверяване, че детето страда от хронична болест вече не се издават от личния лекар, а родителите трябва да представят решение от ТЕЛК. Всички кандидатствали родители ще получат писмо по електронната си поща утре в 5 часа сутринта, с информация дали детето или децата им са приети.", "date": "2019.05.10", "title": "Над 7 хил. деца кандидатстват за 3 500 места за детските градини и ясли в София"}
{"url": "https://www.dnevnik.bg/sport/2019/05/10/3537580_grigor_dimitrov_zapochva_sreshtu_germanec_v_rim/", "text": "Григор Димитров ще започне срещу германец участието си в турнира от сериите \"Мастърс\" в Рим. Той ще срещне Ян-Ленард Щруф в първия кръг. До момента двамата са играли три пъти, като българският тенисист има две победи. Последният им мач беше в мастърса в Монте Карло този сезон, когато Димитров се наложи със 7:6 (2), 6:4.  При успех 46-ият в световната ранглиста ще с италианеца Андреа Басо или Марин Чилич от Хърватия. В тази част на схемата е и Кей Нишикори.   Миналата година Димитров отпадна във втория кръг след поражение от японеца. Българинът попадна в половината на водача в световната ранглиста Новак Джокович, като двамата могат да се срещнат в полуфиналите. В другата половина пък са Рафаел Надал, Роджър Федерер и Доминик Тийм. Димитров се раздели преди дни с треньора Даниел Валверду. В Рим тенисистът тренира пред погледа на баща си.", "date": "2019.05.10", "title": "Григор Димитров започва срещу германец в Рим"}
{"url": "https://www.dnevnik.bg/photos/2019/05/10/3537327_fotogaleriia_svetovnite_snimki_na_denia_-_10_mai_2019_g/", "text": "Момент от традиционния през май панаир в Севиля, Испания.", "date": "2019.05.10", "title": "Фотогалерия: Световните снимки на деня - 10 май 2019 г."}
{"url": "https://www.dnevnik.bg/bulgaria/2019/05/10/3537599_antikorupcionnata_komisiia_publikuvala_nepulna/", "text": "Имуществената декларация на земеделския министър Румен Порожанов е публикувана в непълен вариант от Комисията за противодействие на корупцията и отнемане на незаконно придобитото имущество (КПКОНПИ). Това  съобщи самата комисия на сайта си , след като  публикация на вестник \"Сега\"  разкри несъответствието между хартиения и електронния вариант. От комисията обясняват, че причината за това е, че Порожанов изрично е поискал да не се публикуват данните за жената, с която живеел на съпружески начала. Законът дава тази възможност на публичните лица, задължени да подават декларации. \"Електронната система на регистъра, при публикуване на декларациите, автоматизирано заличава информацията, за която деклараторът е посочил, че не желае да бъде публикувана\", се казва в съобщението на КПКОНПИ. Така на сайта на комисията не са публикувани данните за имуществото на съпругата на Порожанов, но те са декларирани от него пред Комисията за противодействие на корупцията. При извършената проверка е установено несъответствие между декларираното и това, което съществува в регистрите и министърът на земеделието е поканен да подаде коригираща декларация. Според източници на БНТ несъответствието е, че Порожанов има граждански брак с жената. Става дума за имотни сделки на съпругата на Порожанов, които той е следвало да обяви в декларацията си за 2017 г., но те не са видими на сайта на КПКОНПИ. В документа, предоставен на вестник \"Сега\" от Министерството на земеделието, Веска Порожанова е вписана в графите за налични парични средства, за банкови влогове, за други доходи извън заеманата длъжност и за дялове в дружества. От министерството на земеделието са заявили пред БНТ, че Румен Порожанов е изпратил писмо до Антикорупционната комисия, с което дава съгласие цялата информация от имуществената му декларация да бъде пубкувана. Това е вторият случай, в който КПКОНПИ удря рамо на Порожанов,  отбелязва \"Капитал\" . През май 2018 г. комисията  отказа да го проверява по сигнал за корупция , като вместо да извърши проверка на изнесените в него данни, го третира като сигнал за конфликт на интереси, какъвто естествено не открива. В сигнала се твърди, че през 2017 г. синът на министър Порожанов е предлагал консултантски услуги, които гарантирали пълно получаване на субсидии и избягване на извършването на проверки. По същия начин впрочем беше смачкан и сигналът срещу финансовия министър Владислав Горанов, задето  живее безвъзмездно в луксозен апартамент на кръстника си  - КПКОНПИ му направи проверка за конфликт за интереси, а не за корупция и злоупотреба с власт, посочва \"Капитал\". КПКОНПИ се управлява временно от зам.-председателя й Антон Славчев, след като титулярният ръководител Пламен Георгиев трябваше да излезе в отпуск заради започнала  проверка от прокуратурата след съмнения в имущественото му състояние . Георгиев е в отпуск от повече от месец, а все още няма информация да е приключила проверката срещу него. В момента  прокуратурата проверява и къщите за гости , финансирани с евросредстав по контролираната от Порожанов програма за развитие на селските райони.", "date": "2019.05.10", "title": "Антикорупционната комисия публикувала непълна декларацията на Порожанов по негова молба"}
