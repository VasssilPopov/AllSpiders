{"url": "https://www.dnevnik.bg/sport/2019/01/18/3377167_snimka_na_denia_na_urok_s_chicho_toni/", "text": "Дългогодишния треньор на Рафаел Надал Тони Надал изнесе откри урок за деца в София. Чичото на един от най-успешните тенисисти в историята пристигна в България като посланик на турнира \"София оупън\". Събитието се проведе в зала \"София\" в Борисовата градина, като входът беше свободен за деца, родители и фенове. След като поигра с част от българските таланти, Тони Надал се снима с всички желаещи и раздаде автографи.", "date": "2019.01.18", "title": "Снимка на деня: На урок с чичо Тони"}
{"url": "https://www.dnevnik.bg/evropa/2019/01/18/3377085_etiketite_na_germanskata_bira_shte_vkljuchvat/", "text": "Германските пивовари възнамеряват да започнат да добавят в етикетите на шишетата с бира информация за точното количество калории, което се съдържа в нея, предадоха ДПА и \"Асошиейтед прес\". Макар Европейската комисия да бе заплашила да изиска подобно съдържание на етикетите, браншовите организации Германска асоциация на пивоварите и Частни пивоварни в Германия подчертават, че включват това уточнение по собствено желание. Новите етикети ще бъдат пуснати постепенно в течение на 2019 година. Засега няма европейско законодателство, което да изисква етикетите на алкохолните напитки да указват енергийната им стойност. Според изследване на група ИНСА (INSA) за пивоварните компании обаче 52 процента от германските потребители биха се радвали на такава информация. Пивоварите няма какво да крият, заяви Норберт Айхеле, ръководител на пивоварската асоциация. По думите му прозрачността дори е в техен интерес тъй като в момента повечето любители на напитката надценяват калориите, които се съдържат в нея. \"Бутилка пилзнер (светла била, тип лагер) има средно 200 калории. Много потребители обаче мислят, че има 300, 400 или дори 500 калории\", посочва той. Пивоварите допълват, че се надяват производителите на вино и други видове алкохол да последват примера им. Говорител на винопроизводителите от южната германска област Франкония обаче реагира критично на идеята. \"Не виждаме никаква необходимост от информация за хранителната стойност или калориите на виното, защото виното е удоволствие. Хората във Франкония не се тревожат дали ще надебелеят от виното. Те му се наслаждават\", заяви Михаел Бок. /БТА", "date": "2019.01.18", "title": "Етикетите на германската бира ще включват информация за калориите"}
{"url": "https://www.dnevnik.bg/bulgaria/2019/01/18/3377144_na_plaja_do_alepu_e_zapochnalo_stroitelstvoto_na/", "text": "На плажната ивица до блатото Алепу край Созопол е започнало строителството на ваканционно селище, съобщава Би Ти Ви. Теренът е частен и се разпростира на около 20 дка, като се намира между нос Свети Тома и т.нар. \"Шофьорски плаж\" на самия бряг. Екоинспекцията в Бургас уточни, че строежът е законен, въпреки че мястото попада в две зони от \"Натура 2000\", но има одобрен доклад за въздействие върху околната среда и са преминати всички законови процедури. Инвеститорите пък обясниха, че на този етап се извършва само укрепване на свлачището в района. По информация на \"Нова телевизия\" природозащитници са подали сигнал до министъра на околната среда и водите Нено Димов, РИОСВ-Бургас и кмета на Созопол. Според медията ваканционното селище включва две сгради и пътна инфраструктура към тях.", "date": "2019.01.18", "title": "На плажа до Алепу е започнало строителството на ваканционно селище върху 20 дка"}
{"url": "https://www.dnevnik.bg/bulgaria/2019/01/18/3377145_lozan_panov_beshe_podkrepen_ot_123_advokati_za/", "text": "Председателят на Върховния касационен съд (ВКС) Лозан Панов беше подкрепен от 123 адвокати за предложението си прокурорската колегия на Висшия съдебен съвет (ВСС) да изрази становище по въпроса за възложената от него проверка в Апелативния специализиран наказателен съд за движението на делото срещу бившия кмет на столичния район \"Младост\" Десислава Иванчева. Адвокати от цялата страна са се подписали под декларация в подкрепа на Панов, която са внесли във ВСС и Висшия адвокатски съвет, като са я изпратили и до председателя на Народното събрание Цвета Караянчева, президента Румен Радев, омбудсмана Мая Манолова и делегацията на еврокомисията в България. Адвокатите настояват да се допусне исканата от Лозан Панов проверка на действията на прокурорите от Специализираната прокуратура и Върховна касационна прокуратура, които изпратиха писмо, с което се препоръчва делото да не бъде предоставяно на проверяващите съдии от ВКС. Ние, долуподписаните адвокати, като част от свободната и независима Българска адвокатура, сме силно обезпокоени от някои събития, които се случват през последните няколко години. Свидетели сме на сериозни трусове от правен и социален характер в обществото. Всички събития касаещи върховенството на правото, законодателната дейност и независимостта на Съда, без да ги назоваваме поименно, създават у българските граждани усещане за безправие, липса на справедливост и безизходица. Ние, като български адвокати - представители на една конституционно закрепена професия с важна социална роля, въплъщаваща в себе си морал, традиции и история, виждаме всеки ден как Правото отстъпва пред закона и превратното му прилагане. В Народното събрание се внасят законопроекти, които нямат необходимата юридическа редакция и правна експертиза, а често са и откровено лобистки, неясни или вътрешно противоречиви. Последното рефлектира в правния свят със своите разрушителни последици. Станахме свидетели и на пряко погазване на Конституцията, Закона за съдебната власт и Закона за адвокатурата, когато в гр. София бяха извършени противоправни претърсвания и изземвания в адвокатски кантори и домове на редови адвокати. Тези действия бяха оправдани от \"компетентните\" органи с \"условия на неотложност\", без никаква законова или каквато и да е фактическа аргументация. Свидетели сме и на показни, но неефективни акции на правоохранителните органи, при които граждани биват зрелищно задържани и държани с часове на мястото на задържането, с цел медиен спектакъл. На 10.01.2019 г. една сканадална новина привлече вниманието на юристите в България. Това е предложението на председателя на Върховния касационен съд г-н Лозан Панов до Прокурорската колегия на Висшия съдебен съвет да изрази становище по въпроса за възложената от него проверка в Апелативния специализиран наказателен съд. Предмет на тази проверка е било НОХД №2617/2018 г., по което са проверявани движението и админстрирането на частните жалби на подсъдимите, свързани с мерките за неотклонение. По повод на проверката в Апелативния специализиран съд е получено писмо, подписано от административния ръководител на Специализираната прокуратура, административния ръководител на Апелативната специализирана прокуратура, прокурор от ВКП и прокурор от АСП. В писмото се препоръчва делото да не бъде предоставяно на проверяващите съдии от ВКС. Действията на представителите на прокуратурата в този казус нямат никаква правна и законова основа. Напротив! Тази писмена препоръка е пряко вмешателство в работата на съда по най-груб и безпардонен начин. Чл.117, ал.2 от Конституцията на Република България прокламира независимостта на Съдебната власт. Съгласно чл.124 от Конституцията, Върховният касационен съд осъществява върховен съдебен надзор за точно и еднакво прилагане на законите от всички съдилища. В този случай председателят на ВКС Лозан Панов е действал в пълното си право и в съответствие с чл.114, ал.1, т.9 от Закона за съдебната власт. За тези свои действия съдия Панов е подложен на натиск от членове на Висшия съдебен съвет и Прокуратурата. Лозан Панов е висококвалифициран юрист, който е направил много за независимостта на съда и ефективността на съдебната система. Недопустимо е в една правова държава председателят на най-висшия съдебен орган да бъде подложен на институционален и външен /медиен/ натиск за свои действия в рамките на закона и в защита на Правосъдието! С тази декларация, като български адвокати, заставаме в подкрепа на Председателя на Върховния касационен съд съдия Лозан Панов и настояваме за незабавното спиране на натиска и вмешателството в работата на ВКС и неговия председател от други държавни органи и външни лица! Настояваме също да се допусне исканата от съдия Панов проверка за правомерността на действията на прокурорите от СпПР и ВКП, съставили и изпратили цитираното по-горе писмо, като за тези действия се произнесе и Инспекторатът към ВСС, доколкото има крещящи факти за нарушаване на съдийската независимост от една от страните в процеса! Въпреки, че ние, българските адвокати, през погледа на професионалната призма виждаме как правото бива мачкано, поругавано, изтезавано и подигравано от хора без елементарна правна култура, все още не губим надежда в Правосъдието. Вярваме, че Съдебната система е независима и че българският съд е храм на Правото и Справедливостта. А вие вярвате ли в това?!", "date": "2019.01.18", "title": "Лозан Панов беше подкрепен от 123 адвокати за поисканата проверка за прокурорски натиск над съда"}
{"url": "https://www.dnevnik.bg/photos/2019/01/18/3376936_fotogaleriia_svetovnite_snimki_na_denia_-_18_ianuari/", "text": "Изглед от Парка на Сидаде в Нитерой, Бразилия.", "date": "2019.01.18", "title": "Фотогалерия: Световните снимки на деня - 18 януари 2019 г."}
{"url": "https://www.dnevnik.bg/sviat/2019/01/18/3377134_ne_se_plashete_-_robotite_shte_sa_vi_kolegi_a_ne/", "text": "Опасенията, че роботи ще ви изместят от работното място, са неоснователни и растящ брой работодатели - но не и в България - планират да увеличат или поне да задържат броя на служителите си в резултат на автоматизацията. Това е едно от заключенията от  проучване  сред 19 000 работодатели от 44 държави по света, проведено от компанията да набиране на персонал \"Менпауър\" (ManpowerGroup) и разпространено в петък. Авторите са го озаглавили \"Търсят се хора: Роботите имат нужда от вас\" и разказват, че 69% от участниците не планират заради навлизането на още повече машини в работата им да съкращават служители. Почти всеки пети (18%) иска да наеме повече хора в резултат на автоматизацията. Тези общо 87% са най-добрият резултат от 3 години насам. Но в 6 държави - България, Румъния, Унгария, Чехия, Словакия и Норвегия - бизнесът предвижда намаляване на наетите заради ефекта от този процес. Това са държави, в които доминира недоверието на местните работодатели към техническите умения на населението, се казва в доклада. Всяка четвърта (24%) от фирмите, които ще инвестират в автоматизация и цифрови технологии в следващите 2 години (такива са 41% от анкетираните), предвижда да добави и нови служители. При компаниите, които няма да увеличават машините, този дял е 18%. Това се тълкува като потвърждение, че автоматизиращите се компании са тези, които растат по-бързо и създават повече работни места. Само 9% от работодателите смятат, че автоматизацията директно води до загуба на работни места за хората (пред итри години бяха 12%), а 3% не знаят какъв ще е ефектът. \"Нови и нови роботи са добавяни към работната сила, но това важи и за броя на хората. Технологиите няма да си отидат и наша отговорност като лидери е да научим нови неща и да измислим как да интегрираме хора и машини\", коментира Джонас Прайсинг, президент и изпълнителен директор на ManpowerGroup. Повече от 3 милиона индустриални робота ще бъдат използвани по предприятията в света към 2020 г., смята Международната федерация по роботика. Проучването на ManpowerGroup показва, че 84% от фирмите планират да помогнат в следващата една година да научат нови умения. През 2011 г. тази група бе едва 21%. Недостигът на хора с умения е на 12-годишен връх, много компании трудно намират подходящи служители, а в Германия - най-голямата европейска икономика, безработизата е на рекордно ниско ниво и дребните и средни фирми влязоха в 2019 г. основно притеснение (според BVMW Mittelstand), че не намират професионалисти. От Manpower установяват, че продължават най-много да се търсят IT специалисти, като 16% от фирмите се подготвят да назначат такива. В индустриалното производство, където машините вършат все повече от рутинните манипулации на работниците, фирмите търсят все повече хора за позициите, които контактуват с други хора и търсят такива с качества като комуникативност, лидерски умения, способност да водят преговори, адаптивност, творческо мислене и умение да се обработва комплексна информация. Като обявяват, че \"Революцията на уменията е в пълен ход\", авторите говорят за learnability - израз, описващ способността и желанието на човек бързо да израства и да адаптира уменията си, за да представлява достатъчно дълго интерес за работодателите. В доклада се подчертава, че докато расте търсенето на технологични и цифрови умения, все повече се ценят човешки умения като аналитично мислене и комуникативност. На първото трудно обучават хората си 38% от анкетираните, но при второто с трудности се сблъскват 43% от работодателите. Затова се прогнозира, че търсенето на \"човешки умения\" в следващите 12 години ще се увечили с 26% в САЩ и с 22% в Европа. \"Имаме важната роя да създадем култура на заучаване и на изграждане на таланти\", казва още Джонас Прайсинг. \"Уменията са паспортът за растеж и устойчивост на организации и служители, така че трябва да развием способността на хората да учат и да подкрепяме непрекъснатото обучение на всички работници, а не само на тези, които така или иначе ще развият уменията си. Вече не може да се учи като в миналото - трябва да помогнем на хората да разберат как да работят с автоматизирани системи и да развием нови умения за интегриране с машините. Необходими са ни бързи скокове или цикли на заучаване, така че да се възползваме от всички възможности, докато технологиите преобразуват пазарите.\" Бизнесът вече осъзнава, че трябва да развива хората си, защото не може повече да разчита навреме да намери талантлив служител, дори и да е готов да плати по-скъпо, за да го открие и задържи. Към 2022 г. над половината (54%) от работодателите ще изискват значително обучение и квалификация, като от една трета от тях (35%) смятат, че това означава занимания, продължаващи до 6 месеца. Още 9% вярват, че това няма да стане без обучение 6-12 месеца, а други 10% говорят за специализиране повече от година. Финансовите ползи не подлежат на съмнение - в Северна Америка, например, работодателите са изчислили, че текучеството на кадри може да надхвърли загуби от 30% от заплатата, докато разходите за обучение остават под 10% от заплатата. Прогнозата на авторите е, че автоматизацията ще доведе до намаляване на работещите в администрирането, финансите и счетоводството на фирмите, докато ще има растеж в IT (4%), производство (4%) и работа с клиенти (13%). Но този ръст ще изисква и различни умения. Ако за служителите от \"Човешки ресурси\" днес е важно да следват политики и процедури, да познават трудовите закони и тактики за набиране на персонал, в близко бъдеще от тях ще се изисква да имат познания по разбиране на човешко поведение, да анализират и оценяват данни и да планират и изработват стратегии за откриване и обучаване на таланти.", "date": "2019.01.18", "title": "Не се плашете - роботите ще са ви колеги, а не конкуренти (не и в България)"}
{"url": "https://www.dnevnik.bg/sport/2019/01/18/3377157_formula_1_otchita_rust_na_televizionnite_zritelite_i/", "text": "Формула 1 отчита ръст на телевизионните зрители и на хората, гледащи състезанията чрез дигитални платформи по света, обяви компанията собственик  Liberty media, която положи големи усилия в търсене на възхода . Бразилия, Китай и САЩ са най-големите пазари спрямо телевизионната аудитория, показват данните. В основата на това стоят нови или подновени сделки в тези страни. Общата телевизионна аудитория за 2018 г. е 1.758 милиарда души. От тях 1.59 милиарда са били в 20-те водещи пазари, което е ръст от 3% спрямо предната година и представлява увеличение за втора поредна година. Броят на \"уникалните зрители\", за които се смятат тези, които са гледали поне три последователни минути през сезона, нараства с 10% до 490.2 милиона. Гран при на Монако отново е най-гледаното състезание, като и там има ръст от 10% до 110 милиона зрители. Шест други състезания - в Бахрейн, Франция, Австрия, Великобритания, Италия и Мексико, също са преминали над 90 милиона зрители. Погледите на ръководството на Формула 1 са насочени към китайския пазар. Там надпреварата се завърна в ефира на държавната CCTV, пише \"Ройтерс\". \"Китай вече е вторият най-голям пазар, а САЩ са третият. Преди те дори не влизаха в петицата\", каза търговският директор на Формула 1 Шон Братчис. Статистиката показва, че  стартът на пистата \"Силвърстоун\" е най-посетеният за сезона .", "date": "2019.01.18", "title": "Формула 1 отчита ръст на телевизионните зрители и раздвижване на големите пазари"}
{"url": "https://www.dnevnik.bg/sviat/2019/01/18/3377159_ruskata_armiia_i_policiia_shte_zameni_makarov_s_novo/", "text": "Русия ще замени легендарните съветски пистолети \"Макаров\" в армията и полицията си с ново оръжие, способно да функционира при температури до минус 70 градуса по Целзий и да пробие бронежилетка от 100 метра разстояние, съобщава БТА. Серийното производство на новия пистолет с име \"Удав\" (\"боа\" или \"питон\" на руски език) се очаква да започне през пролетта на тази година. \"Макаров\" е полуавтоматичен пистолет, въведен на въоръжение през 1951 година. По онова време той заменил съветския пистолет \"Токарев\". \"Макаров\" е основното лично оръжие на служителите на въоръжените сили или силите за сигурност в множество страни от бившия Варшавски договор, както и в Китай. Със своята разрушителна сила \"Удав\" ще бъде един от най-мощните пистолети в света. Използваният при него патрон калибър 9х21 мм е в състояние да пробие бронежилетка от около 100 м. Пистолетът може да функционира при екстремни температури в диапазон от минус 70 до плюс 50 градуса, в условия на пустинна суша, арктически студ и висока влажност. На по-късен етап пистолетите \"Удав\" ще се предлагат в цивилна и спортна версия, а също за износ.", "date": "2019.01.18", "title": "Руската армия и полиция ще замени \"Макаров\" с ново оръжие, функциониращо при минус 70 градуса"}
{"url": "https://www.dnevnik.bg/sport/2019/01/18/3377156_baiern_podhrani_nadejdite_za_obrat_v_purvenstvoto_s/", "text": "Байерн\" започна с победа новата година и подхрани надеждите си за обрат в Бундеслигата. Шампионите се наложиха с 3:1 при гостуването си на \"Хофенхайм\". С двата си гола Леон Горецка даде солидна преднина на отбора си през първата част, в която \"Байерн\" имаше голямо преимущество. През второто полувреме \"Хофенхайм\" показа друга нагласа и стана по-опасен, като намали чрез Нико Шулц, но в края Роберт Левандовски се разписа за 3:1 и осигури шестата поредна победа на състава си в Бундеслигата. Баварците се доближиха на три точки от водача \"Борусия\" (Дортмунд), който има трудно гостуване на \"Лайпциг\". В десетата минута Левандовски от воле стреля силно, но топката мина покрай вратата. Малко по-късно полякът си попречи с Томас Мюлер и до гол не се стигна. Оливер Бауман се справи с диагонален изстрел на Мюлер в 29-ата минута. В 34-ата вратарят на домакините спаси удар с глава на Левандовски, а Горецка от малък ъгъл даде преднина на отбора си. \"Байерн\" удвои в добавеното време на първата част след скоростна атака, при която Давид Алаба напредна по лявото крило и прати топката пред вратата, където отново Горецка вкара. \"Хофенхайм\" показа различно лице след почивката и започна да атакува по-опасно. След няколко пропуска усилията на отбора дадоха резултат в 59-ата минута. Тогава домакините направиха контраатака - Шулц получи около границата на наказателното поле, овладя и с хубав удар преодоля Мануел Нойер. В 83-ата минута вратарят на \"Байерн\" беше изправен пред голяма опасност, намеси се добре, а впоследствие беше дадена засада. Четири по-късно шампионите сложиха точка на спора с добра атака. Мюлер подаде отдясно, а Левандовски пред вратата засече и вкара 11-ия си гол за сезона.", "date": "2019.01.18", "title": "\"Байерн\" подхрани надеждите за обрат в първенството с успешно начало на годината"}
{"url": "https://www.dnevnik.bg/bulgaria/2019/01/18/3376858_precizirat_obvinenieto_kum_emiliian_gebrev/", "text": "Собственикът на дружество \"Емко\" ООД, от което е част оръжейният завод \"Дунарит\" в Русе, влезе днес в Националната следствена служба след като е бил извикан по телефона, а не с призовка. Въпреки това той пристигна с адвокат. И излезе след повече от час \"с прецизирано обвинение\", както той обясни пред чакащите го журналисти. Гебрев поясни, че били добавени имена на още няколко обвиняеми по делото, което прокуратурата заведе срещу него през 2017 г., когато държавата чрез Министерството на икономиката и Държавната консолидационна компания опита да одържави завод \"Дунарит\", но не успя. Според обвинението, което е за пране на пари, както го описа Гебрев днес, неговата вина е в следното: През 2010 - 2011 г. \"Дунарит\" е бил купен от КТБ с мажоритарен собственик Цветан Василев с незаконни финансови и нечисти средства. По-късно - през 2015 г., когато Гебрев купува завода след колапса на КТБ, той се превръща в съучастник в прането на пари - на онези пари на КТБ, защото - казва прокуратурата, той е трябвало да знае че парите на КТБ са били нечисти. Официално съобщение от прокуратурата за случая нямаше. По-късно пред журналисти зам.-главният прокурор Иван Гешев заяви, че \"Дунарит\" е придобит със средства от КТБ, \"както са били купени и други заводи от организираната престъпна група с ръководител Цветан Василев\". \"Заводът е купен с пари от КТБ и е морално да бъде част от активите на КТБ в несъстоятелност, тоест да се продаде и парите от него да се дадат на вложителите с негарантирани влогове\", допълни прокурорът, като уточни, че това е личното му мнение и не ангажира институцията, която представлява. Иван Гешев обяви още, че върху \"Дунарит\" запор има като част от имуществото на КТБ, освен това претенции към предприятието имали от антикорупционната комисия (КПКОНПИ) и Националната агенция за приходите. \"Този завод е интересен и определен кръг лица полагат усилия, да го задържат, което е нормално\", приключи коментара по темата той. \"Защо аз е трябвало да знам какви са били парите на КТБ? А държавата, а БНБ, а прокуратурата какво знаеха за парите на КТБ - нали през 2010 и 2011 КТБ беше сочена за банка номер 1, а Цветан Василев вървеше по червения килим\", коментира Гебрев с усмивка. По думите му с прецизирането от днес на обвинението, което означава, че го уведомяват, че към обвиняемите е причислен и  адвокатът на дружеството Лазар Карадалиев  и неколцина още, които Гебрев твърди че не познава, делото заприличало на \"компот\", като целта е да се точи във времето и да се занимават с него медиите. От завеждането на делото през 2017 мярката му за неотклонение е подписка, няма и ограничителни мерки. На въпрос на \"Дневник\" допуска ли вероятност да бъде сменена собствеността на \"Дунарит\" или някое дружество от \"Емко\" въпреки неговата воля, независимо дали от държавата или от някоя офшорка, той каза, че не е реалистично по закон. И добави: \"Но при претърсванията са искали и електронния подпис, а това означава не само прехвърляне на финансови средства. Когато разполагат пък и с електронния подпис на адвоката на дружеството, могат да внесат документи в Търговския регистър и дружеството да осъмне с друг вписан собственик. Само че това е разбойничество, не е смяна на собствеността.\"", "date": "2019.01.18", "title": "В националното следствие Емилиян Гебрев получи прецизирано обвинение"}
{"url": "https://www.dnevnik.bg/biznes/2019/01/18/3377020_jilishtnoto_stroitelstvo_shte_poskupne_s_5_zaradi/", "text": "Изпълнителният директор на Камара на строителите в България (КСБ№ Мирослав Мазнев прогнозира пред БТА, че тази година се очаква с до 5% да поскъпнат услугите на квадратен метър жилищно строителство. Разчетите са базирани на плановете на \"светлия\" бизнес да увеличи и тази година с между 15 и 20 на сто заплатите на строителите. Камарата очаква за миналата година ръстът в строителството да е над 10-11 на сто, а за тази година - над 15 на сто. През миналата година увеличението в сектора е заради положителните резултати в сградното строителство, докато тази година то ще е базирано на инженерната инфраструктура и предстоящото осъществяване на проекти в пътната и железопътната инфраструктура, както и във ВиК-сектора. Средната заплата в бранша е около 860 лева. Темповете на увеличаване на заплатите в строителство ще зависят от това в каква степен ще се преборим със \"сивия\" сектор, коментира Мазнев. В момента средната заплата е около 860 лева, но за фирмите, които са членове на камарата, заплатите са значително по-високи, отбеляза той. Тази година камара ще насочи средства за преквалификация на хора за дефицитни специалности за бранша като кофражисти, арматуристи, заварчици. През миналата година в Централния професионален регистър на Камарата са били вписани 571 нови строителни фирми и общият им брой към днешна дата е 5025, а заличените компании са 391, което е най-ниският брой на отписани от съществуването на камарата. Камарата предлага и промени в битката със \"сивия сектор\" В битката със \"сивия сектор\" от Камарата предлагат при работа в консорциум да има изискване всички участници, изпълняващи строително-монтажни работи, да бъдат вписани в регистъра на КСБ, както и промяна в закона за Камарата, според която обекти от пета категория да бъдат изпълнявани само от фирми, вписани в регистъра й. Друго предложение е техническата спецификация да бъда разработена на база единни норми за отделните видове работи и да има правилник за изпълнение и приемане на строителните дейности, с което ще се подобри и гарантира качеството на строителството. При разработването на референтни цени да има нормативи, върху които да се формират цените, предлагат още от Камарата, с което ще се постигнат значително по-реални цени от сегашните. От КСБ отново поискаха разделяне на Закона за устройство на територията на два нормативни акта - за устройство на територията и за строителството. Друго предложение е разрешенията за строеж да се издават още на идеен проект, като така отговорността ще се прехвърли на специалистите, а администрацията ще се освободи от несвойствени дейности и ще работи за подобряване на обслужването на хората и бизнеса. Предлага се да отпаднат многото държавни приемателни комисии За големите обекти се предлага да отпаднат многочислените държавни приемателни комисии, където винаги може да се размие отговорността при некачествено строителство. Целта е да се даде по-ясна отговорност с приемането на акт 15 на възложителите, проектантите, надзора и изпълнителя. В този случай ще се повишат изискванията за участниците в процеса, които вече ще носят пряка отговорност за изпълнение на отделните видове работа. От камарата искат също и унифициране на тръжните документи, за да станат процедурите по-ясни и прозрачни, а не всеки възложител да прекроява така условията, с което да се пораждат съмнения или възможности за отклонения от изискванията за работа. Камарата категорично възрази срещу отправените поредни, според ръководството й, неподкрепени с доказателства обвинения от опозицията към строителния бранш по темата за магистрала \"Хемус\". Ръководствата на трите засегнати фирми заявиха, че нямат подписани договори с държавната фирма \"Автомагистрали\" по проекта, а една от тях напомни, че е публична и всяка нейна дейност може да се провери чрез БФБ./БТА", "date": "2019.01.18", "title": "Жилищното строителство ще поскъпне с 5% заради по-високите заплати"}
{"url": "https://www.dnevnik.bg/sport/2019/01/18/3377016_kralev_vidia_ogromen_podem_v_lekata_atletika_i_obeshta/", "text": "Министърът на спорта Красен Кралев заяви, че в леката атлетика има огромен подем. Думите му дойдоха по време на церемонията по награждаването на най-добрите български атлети за 2018 г. Победител стана  сребърната медалистка в скока на височина от европейското първенство Мирела Демирева (276 точки) , за която това е втора награда след 2016 г. След нея се наредиха  световната шампионка на троен скок за девойки Александра Начева  (243), а трета е спринтьорката Ивет Лалова (224). \"Последните години се забелязва огромен подем в леката атлетика, особено при младите ни спортисти, които успяха да покорят европейските и световните върхове и постигнаха големи успехи на младежките олимпийски игри в Буенос Айрес\", каза Кралев. По думите му държавата ще продължава да инвестира в подобряването на спортната инфраструктура. Последният обект, на който започна ремонт, е залата в Добрич, която в продължение на години приемаше държавните първенства. За нея  се отпускат близо 370 хил. лева . Звездата на българската атлетика Ивет Лалова каза по темата: \"В цялата си кариера не съм виждала да се инвестира толкова много, както през последните години. Вижда се, че това носи добри резултати.\" Спринтьорката  ще пропусне зимния сезон заради операция на ръката . Победителката Демирева заяви, че остава съсредоточена и уверена в представянето си. \"Не съм се отказала от европейското в зала, но няма да рискуваме излишно. Не гледам конкуренцията, смятам да се концентрирам върху себе си - ако аз съм добре, всичко ще бъде наред. 210 см ми е в главата, то е там от доста време. Искам да скачам над 2 метра и знам, че го мога\", каза тя. Според Кралев медалът ѝ от европейското първенство е равен на отличие от световен шампионат, защото извън континента няма състезателки, които да се борят за върха. \"На това първенство тя показа, че може да скача два метра, когато поиска. Това е огромно психологическо предимство пред основната ѝ конкурентка Мария Ласицкене и за тази година, и за олимпийските игри.\"", "date": "2019.01.18", "title": "Кралев видя огромен подем в леката атлетика и обеща инвестициите да продължат"}
{"url": "https://www.dnevnik.bg/sport/2019/01/18/3376877_grigor_dimitrov_na_prav_put_sum_video/", "text": "Григор Димитров остана много доволен от  победата срещу Томас Фабиано в третия кръг на Australian Open . Българският тенисист заяви, че се чувства все по-добре и се надява да продължи да подобрява своето представяне. \"Много съм доволен, че приключих мача в три сета. Успях да задържа концентрацията си през цялото време. Той направи мача много интересен. Познаваме се от много години, въпреки че не бяхме играли официален мач. Знаех какво да очаквам. Той е страхотен тенисист. Играе с голямо желание, с голямо сърце. Хубаво е да спечелиш с 3:0 в този етап от турнира\", каза Димитров пред \"Евроспорт\". \"Моето желание е да продължавам да се уча и да се развивам всеки ден. Никога не е достатъчно. Все още имам много неща да свърша - не само на корта, но и извън него. Винаги се опитам да спазвам ежедневния режим, но и да подобрявам някои неща. Днес например съм много доволен от начина, по който сервирах\", допълни той. Димитров изрази задоволство и от условията за игра във вечерната сесия. \"Обичам да играя, когато покривът е спуснат. Обичам да играя тук. Всеки път, когато съм в Австралия, се радвам на топло посрещане. Надявам се играта ми да става все по-добра и по-добра. Благодаря на феновете, на отбора ми, на семейството ми. На прав път съм\", каза още той. Българският тенисист отново беше попитан за съвместната му работа с легендата Андре Агаси. \"Не мога да го опиша. Да бъде тук, да гледа мачовете ми, да ми отделя от своето време е най-ценното нещо. Благодарен съм на всички в моя екип. Всеки един е невероятен. Особено в последните месеци. Имах известни трудности, но всички бяха зад мен и ми помогнаха да продължа.\" \"Андре винаги е бил много специален. Още когато бях малък, той беше страхотен модел за подражание. Не мога да го обясня точно с думи, но между нас има тази химия, тази енергия. Всеки един ден, прекаран с него, е много ползотворен\", обясни още той в предаването \"Гейм, Шет и Матс\". Той разказа и как се е стигнало до партньорството с носителя на осем титли от Големия шлем. \"Един ден просто седнахме с отбора ми и помислихме как можем да се подобрим, какво можем да добавим, защото аз искам да печеля големите титли. С (треньора ми) Дани (Валверду) ни дойде тази идея да се свържем с Андре и да видим дали би искал да се присъедини. След като се опознахме, разбрахме, че можем да работим добре заедно.\" В осминафиналите на Australian Open  Димитров ще играе с Франсис Тиафо , който заема 39-ото място в световната ранглиста. Двубоят е в неделя, 20 януари, когато американецът ще навърши 21 години.", "date": "2019.01.18", "title": "Григор Димитров: На прав път съм, между мен и Агаси има чудесна химия"}
{"url": "https://www.dnevnik.bg/zdrave/2019/01/18/3377041_gripnata_epidemiia_stigna_do_smolian/", "text": "Област Смолян е поредната, в която се обявява грипна епидемия тази седмица. От пресцентъра на Регионалната здравна инспекция – Смолян, съобщиха, че на свое заседание Регионалният щаб за борба с грип и остри респираторни заболявания е взел решението. В съседната област - Пазарджик, грипна епидемия беше обявена в четвъртък. Заболеваемостта в Смолянско е 253.91 на 10 000 души при гранична стойност 220.72 на 10 000 души. Грипната епидемия е в сила от днес. За лечебните заведения остават в сила предписаните противоепидемични мерки от 15 януари 2019 година заедно с прекратяване на плановите операции, а на Регионалното управление на образованието е издадено предписание за пускането на учениците в грипна ваканция от 21 януари до 23 януари включително. До момента грипна епидемия е обявена още в областите Силистра, Шумен, Бургас, Ямбол, Стара Загора, Пазарджик и Перник.", "date": "2019.01.18", "title": "Грипната епидемия стигна до Смолян"}
{"url": "https://www.dnevnik.bg/sport/2019/01/18/3377036_bulgarskiiat_futbol_otdade_pochit_kum_ivan_vucov_video/", "text": "Българският футбол се преклони към Иван Вуцов. Бившият централен защитник на националния отбор и \"Левски\"  почина на 79-годишна възраст . Сините посветиха видео в негова чест. Озаглавено \"Почивай в мир, шампионе\", то показва архивни кадри. Сред тях са представени моменти от отстраняването на \"Аякс\" през 1976 г., когато Вуцов беше треньор на \"Левски\". \"Ние никога няма да те забравим. Почивай в мир, шампионе\", се казва в сайта на \"Левски\". От Българския футболен съюз заявиха в сайта си, че \"бившият играч и селекционер на националния ни отбор завинаги ще остане в историята като една от най-фундаменталните личности за българския футбол\". От БФС посочват, че поклонението ще е в понеделник (21 януари) от 10.00 часа във фоайето на Националния стадион \"Васил Левски\", а опелото ще бъде от 12.30 часа в храм \"Света София\". \"Локомотив\" (Пловдив), където Вуцов завърши треньорската си кариера през 1994 г., го определи за \"една от най-ярките фигури в историята на българския футбол\". \"Той ще бъде запомнен като безкомпромисен боец на терена, велик стратег като треньор, силен ръководител и най-важното - като невероятно добър човек\". \"Отиде си един голям футболен деятел с доказан принос в развитието на българския футбол – и като футболист, и като треньор, и като ръководител\", се казва в сайта на \"Етър\". Сред клубовете от Първа лига шампионът \"Лудогорец\" и ЦСКА също почетоха бившия защитник. \"Вуцов бе сред хората, оставили ярка следа в българския футбол като футболист, треньор и ръководител\", заявиха от Разград. \"Той ще остане в историята като дългогодишен деятел, отличен състезател и успешен треньор, класирал родината ни на световното първенство в Мексико през 1986 година\", написаха червените. Вуцов е юноша на \"Янтра\" (Габрово), като основната част от кариерата му на централен защитник преминава в \"Левски\". За сините той изиграва 213 мача в А група, 41 за Купата на България и 60 мача в евротурнирите. Състезавал се е още за \"Ботев\" (Пловдив) и \"Академик\" (София). Вуцов е част от състава, с който България играе на световното първенство в Англия през 1966 г. Като треньор води \"Левски\" пет сезона, в които печели една титла и две купи. Под негово ръководство сините записват един от големите си успехи и за Купата на УЕФА отстраняват \"Аякс\", след което играят с \"Барселона\" в четвъртфиналите през 1976 г. \"Левски\" губи с 0:4 гостуването си, но побеждава с 5:4 каталунците у дома. Вуцов е бил и селекционер на националния отбор. Той извежда България на световните финали в Мексико през 1986 г. Дълги години бившият защитник беше изпълнителен директор на Българския футболен съюз по време на управлението на Иван Славков-Батето.", "date": "2019.01.18", "title": "Българският футбол отдаде почит към Иван Вуцов (видео)"}
{"url": "https://www.dnevnik.bg/sport/2019/01/18/3376706_mesi_i_dembele_pratiha_barselona_na_chetvurtfinal_v/", "text": "Барселона\" взе реванш от \"Леванте\" в турнира за Купата на краля и се класира за четвъртфиналната фаза. Във втората среща между двата тима каталунците спечелиха убедително с 3 :0 на своя \"Камп ноу\", за да се класират сред осемте най-добри. Усман Дембеле се разписа два пъти, а Лионел Меси добави един при успеха на тима. За девета поредна година \"Барселона\" стига четвъртфиналите в надпреварата. Каталунците триумфира с купата в последните четири сезона, а от 2010 г. имат още два финала и едно отпадане на полуфинал. Останалите четвъртфиналисти в турнира са  \"Реал\" (Мадрид) , \"Валенсия\", \"Хетафе\", \"Жирона\", \"Севиля\", \"Бетис\" и \"Еспаньол\". Жребият за следващата фаза ще бъде теглен в петък. След като преди седмица каталунците играха слабо в първия двубой и  загубиха с 1:2 , този път треньорът Ернесто Валверде заложи на по-силен състав. Той пусна от първата минута Лионел Меси, Иван Ракитич, Жорди Алба, Артур и Клеман Ленгле. От самото начало \"Барселона\" обсади вратата на съперника, което отвори много работа за стража на гостите Айтор Фернандес. В продължение на 30 минути футболистите на \"Леванте\" се бранеха добре и не допуснаха гол. В няколко момента гостите от Валенсия имаха и късмет равенството да се задържа. При най-чистата ситуация Меси изскочи отляво и шутира по диагонала, но макар че топката мина между краката на Айтор Фернандес, рикошира и излезе в корнер. Точно 30 минути след началото на срещата \"Барселона\" нанесе решителен удар. В рамките на около 90 секунди каталунците вкараха два гола и решиха всичко в срещата. Усман Дембеле откри след разбъркване в наказателното поле, засичайки топката, а дори опит на защитник на \"Леванте\" не успя да я изчисти. В 31-ата минута резултатът вече беше 2:0. Дембеле получи пас от Меси, излъга вратаря и го преодолея. Французинът не успя да отправи най-качественият удар, но топката някак излъга Айтор Фернандес и влезе в мрежата му от малък ъгъл. До края на първата част \"Леванте\" остана без точен удар и с едва два опита. За \"Барселона\" изстрелите бяха общо 12, от които десет точни. След подновяването на играта \"Леванте\" отново нямаше идея как да застраши Яспер Силесен и да вкара гол, който да върне интригата. Вместо това гостите допуснаха трето попадение. В 54-ата минута Меси беше изведен от Нелсон Семедо и технично прати топката в мрежата – 3:0. През втората част на терена се появи и Луис Суарес. Въпреки решения двубой уругваецът направи всичко възможно да се разпише. Пред него се откриха няколко добри шанса, но защитата на \"Леванте\" се справяше. Гостите от Валенсия стигнаха само до един шанс, но изстрел на Барди от спряк свободен удар попадна в стената. В края и гредата помогна на каталунците, когато Боатенг от няколко метра не успя да се разпише.", "date": "2019.01.18", "title": "Меси и Дембеле пратиха \"Барселона\" на четвъртфинал в Купата на краля"}
{"url": "https://www.dnevnik.bg/sviat/2019/01/18/3376718_trump_spria_delegaciiata_na_sasht_za_davos/", "text": "Президентът Доналд Тръмп спря пътуването на официалната американска делегация за Световния икономически форум в Давос следващата седмица. Причината е, че значителна част от федералната администрация не работи вече почти месец заради спора на Белия дом и Конгреса за федералния бюджет, станал заложник на финансирането на стената по границата с Мексико. Малко преди това Тръмп спря по същата причина посещението на Нанси Пелоси - председателят на Камарата на представителите, в централата на НАТО в Белгия, Египет и Афганистан, което той нарече \"едноседмична екскурзия\". Решението му бе възприето като форма на отмъщение заради това, че тя предложи той да отложи насроченото за 29 януари годишно обръщние \"За състоянието на съюза\" пред двете камари на парламента и цялото висше ръководство на страната. Когато федерален служител на такова ниво пътува в чужбина и особено в зона на военен конфликт се използват държавни и военни самолети. Тръмп спря и делегацията на Пелоси, включваща конгресмени, и им предложи - с доза сарказъм - да си купят билети за пътнически самолети. Пътуването и графика му не е било предвидено да се съобщават от съображения за сигурност, но писмото на Тръмп го разкри. Заради спора за разблокиране на администрацията Тръмп се отказа от пътуване до форума в Давос и се очакваше американската делегация да ръководят държавният секретар Майк Помпео и министърът на финансите Стивън Мнучин.", "date": "2019.01.18", "title": "Тръмп спря делегацията на САЩ за Давос"}
{"url": "https://www.dnevnik.bg/bulgaria/2019/01/18/3370323_dnes_e_atanasovden_zimata_si_trugva/", "text": "Православната църква почита днес паметта на свети Атанасий Велики - един от най-видните богослови и радетели за чистотата на християнската вяра. Роден през 295 г., на 23-годишна възраст Атанасий е ръкоположен за дякон и участва в Никейския Вселенски събор. Пет години по-късно придобива епископски сан. Като архиепископ на град Александрия той се включва активно в борбата срещу арианската ерес в християнството. Умира на 2 май 373 г. Празникът е известен като Атанасовден, а имен ден празнуват Атанас, Атанаска, Наско, Насо, Нася. Общоразпространената българска легенда представя двамата братя близнаци Антон и Атанас като братя ковачи. Преди много години, когато ковашките клещи още не били изобретени, те работели в ковачницата си. Желязото прегаряло в пещта и тогава св. Атанас бръкнал и го хванал с голи ръце. Но после погледнал към кучето, което лаело със свити отпред лапички, и мигом бил осенен от идеята да измайстори клещите по подобие на кучешките крачета. Оттогава и останал обичаят двамата светци да се тачат като покровители на ковашкия занаят. Според друго народно предание св. Андон и св. Атанас са господари на чумата и на други тежки епидемични заболявания. Често светците се наричат бащи на чумата, тъй като болестта се била родила на техния празник. През двата дни стопанките не похващат никаква работа, не предат и не плетат, не варят боб и леща, спазват полово табу, за да не разсърдят чумата, шарката и синята пъпка. В ранно утро те месят тесто и раздават \"чумни светци\". Питите се дупчат отгоре с масур или вилица, за да не се \"надупчват\" децата от шарка. Българите наричат Атанасовден \"сред зима\", тъй като народното поверие гласи, че след празника зимата си отива, защото св. Атанас се качвал на своя бял кон, обличал бяла копринена риза и се провиквал от Балкана: \"Иди си, зимо, идвай лято!\"", "date": "2019.01.18", "title": "На Атанасовден зимата си тръгва"}
{"url": "https://www.dnevnik.bg/gradska_sreda/2019/01/18/3375254_drujestvo_svurzano_s_vasil_bojkov_poluchi_razreshenie/", "text": "Главният архитект на София Здравко Здравков е издал разрешение за строеж на дружеството \"Нове хоумс\" за комплекс от 14 жилищни сгради, с офиси и търговски площи, в терена на бившия завод \"Балканкар\" на бул. \"Княз Борис III\". Проектът е с обща разгърната застроена площ от почти 94 хил. кв. метра, като разршението е издадено на 21 декември и е влязло в сила в понеделник. Теренът от почти 35 хил. кв. метра, в който ще бъде построен \"Нове хоумс\", е в активите на \"Прим БГ\", което е еднолична собственост на бизнесмена Васил Божков. Акционери в \"Нове хоумс\" са Мария Филиповска - Димитрова и Филип Марков. Освен тях в съвета на директорите влиза и Иво Иванчев, който до 2018 г. е бил управител на дружествата \"Инфра рейлуейс\" и \"Инфра сейфроудс\", част от групата на \"Нове холдинг\" на Васил Божков. Общата стойност на проекта е 85 млн. лева, като парите са осигурени от банкова институция, каза пред \"Дневник\" Филип Марков. Строителството започна през октомври с изкопни работи, а крайният срок за завършване е април 2022 г. В 14-те сгради ще има подземни гаражи с над 737 паркоместа, които ще обслужват 556-те апартамента в комплекса. Вече са резервирани 74 имота, посочи пред \"Дневник\" Орлин Орестов от агенция \"Луксимоти\", които са ангажирани с проекта. Цените започват от 750 евро на квадрат, а най-скъпите апартаменти на последните етажи са между 1050 и 1400 евро на кв. м., каза още Орестов.  От повече от 10 години различни инвеститори са обявявали мащабни проекти за терена на бившия завод \"Балканкар\". През 2007 г. \"Адванс пропъртис\", ЕЦЕ, \"Балканкар Средец\" и \"ГТМ - Ангел Балевски\" обявиха  проекта \"Европа парк\"  - многофункционален комплекс с търговски, офисни и жилищни площи, хотелска част, киноцентър както и обекти за хранене и развлечение. Освен това в комплекса се очакваше да бъде построена 40-етажна 150-метрова сграда. Мащабният проект обаче не се реализира, като теренът остана в активите на \"Балканкар холдинг\". Васил Божков купува имота през \"Прим БГ\" през 2016 г., а справка на \"Капитал\" показва, че материалният интерес по сделката е 28 млн. лева. Няколко месеца по-късно теренът е прехвърлен в активите на \"Нове хоумс\".", "date": "2019.01.18", "title": "Дружество, свързано с Васил Божков, получи разрешение за комплекс от 14 сгради в София"}
{"url": "https://www.dnevnik.bg/photos/2019/01/18/3376651_fotogaleriia_1_ot_300_miliona_ili_kak_belgrad/", "text": "За пръв път от четири години руският президент Владимир Путин пристигна в Белград.", "date": "2019.01.18", "title": "Фотогалерия: \"1 от 300 милиона\" или как Белград посрещна Путин"}
{"url": "https://www.dnevnik.bg/sviat/2019/01/18/3376319_zashto_v_zimbabve_niama_valuta_no_ima_valutna_kriza/", "text": "Фактът, че няма собствена валута, не попречи на Зимбабве да изпадне във валутна криза. Недостигът на чуждестранна валута доведе до дълги опашки за гориво, хляб и лекарства и тласна цените нагоре. В понеделник в южноафриканската страна избухнаха протести, прераснали в насилие и довели до жертви, след като правителството увеличи над два пъти цените на бензина до 3.31 долара за литър през уикенда. Това е най-високата цена в света, според данни на GlobalPetrolPrices.com. Проблемът се корени в решението на Зимбабве да се откаже от собствената си валута преди десетилетие и да приеме кошница от чуждестранни валути, сред които най-широко използваната е щатският долар. Централната банка започна да печата \"квазидолари\", за да финансира умопомрачителните държавни разходи. Резултатът е объркана система от валутни курсове, като от потребителите се изискват различни цени в зависимост от това дали плащат с истински долари, електронни пари или с така наречените облигационни бележки, макар правителството да настоява, че трите разплащателни средства имат еднаква стойност. Самото то обаче поставя под въпрос това твърдение, заявявайки, че чужденците все още могат да купуват гориво по старата цена от 1.32 долара за литър срещу долари кеш. \"Действа система на лъжа и измама\", посочва Стивън Бейли-Смит, старши икономист в датската копания за управление на активи Global Evolution Funds AG, която инвестира в цяла Африка. \"Тя затруднява изключително много опитите да се разбере истинското състояние на икономиката\", посочва той. Кризата е голям проблем за президента Емерсън Мнангагва, 76-годишен бивш шеф на разузнаването, който при изборната си победа през юли миналата година обеща на зимбабвийците по-добри времена. Това бяха първите избори, след като дългогодишният управник на страната Робърт Мугабе, при когото икономиката започна упадъка си, бе свален от власт с военен преврат в края на 2017 година. Мнангагва бе приближен на Мугабе и действаше като негов вицепрезидент. Финансовият министър Мтхули Нкубе заяви на 11 януари, че до една година ще въведе нова валута. Той обаче представи малко подробности, освен че централната банка натрупва резерви, които обаче в момента едва биха могли да покрият вноса за две седмици. Министърът се опитва и да преструктурира многостранни задължения, по които бе обявен дефолт, на стойност милиарди долари, така че Зимбабве да може да получава нови международни кредити. Докато насилието заливаше улиците,  Мнангагва се отправи към Русия . Планира се също да посети Казахстан, Беларус и Азербайджан, преди да отлети към Световния икономически форум в Давос, Швейцария, по-късно този месец в опит да привлече инвестиции. Задушаване Междувременно много зимбабвийски производители затварят врати. Главният изпълнителен директор на Surface Wilmar, най-големия производител на олио, каза в интервю миналата седмица, че не е имал друг избор освен да затвори компанията, тъй като не е успявал да намира по 6 милиона долара месечно, необходими за плащане на доставчиците. \"Производителите се задушават и освен ако нещо не се случи бързо, можем да станем свидетели как цялата страната бъде блокирана\", отбеляза Сифелани Джабангве, ръководител на Конфедерацията на зимбабвийската промишленост, пред медии на 10 януари. Най-голямата пивоварна компания в страната Delta Corp. Ltd., която е 40% собственост на Anheuser-Busch InBev SA/NV сключи сделка с правителството миналия месец да получи повече валута от централната банка за внос. В замяна тя се отказа от плановете да отказва плащания в облигационни бележки или електронни долари, известни като Real Time Gross Settlement C RTGS. Много компании обаче все още предлагат отстъпки, понякога стигащи до 70%, ако клиентите им платят в истински долари. \"Улична лавка\" \"Тези дни всички управляват бизнеса си като улична лавка\", разказва Елифас Уабата, който продава автомобилни части в столицата Хараре. \"Дори големите вериги за търговия на дребно. Само предложи да платиш кеш и цената ще падне главоломно\", допълва той. Облигационните бележки сега се търгуват на черния пазар при курс 3.2 за долар, според ZimBollar Research Institute в Хараре. Една единица RTGS пък струва дори още по-малко. Напрежението се разпростира и на финансовите пазари, тъй като местните жители се устремяват към ценните книжа в опит да се защитят от ценовите повишения. Макар според официалната статистика инфлацията да е около 31%, Стив Ханке, професор по приложна икономика и експерт по хиперинфлацията от университета \"Джон Хопкинс\" в Балтимор, я изчислява много по-високо - 186 %. Основният фондов индекс на Зимбабве е нараснал със 72% от миналия март, което може да се окаже най-силният растеж в света. Чуждестранните инвеститори, които срещат затруднения да изтеглят парите си от страната заради капиталовия контрол, са отписали активите си до по-реалистични равнища. Те преценяват колко големи са изкривяванията в цените, отчитайки разликата между котировките в Хараре и в Лондон на Old Mutual Ltd., най-голямата застрахователна компания в Африка. В момента ценните книжа в Хараре се котират 4,9 пъти по-високо от тези в Лондон, изчислено в долари, като разликата се е удвоила през последните шест месеца. Според професор Ханке Зимбабве трябва да се придържа към долара, защото няма да бъде способна да защити евентуална нова валута, като изтегли облигационните бележки и RTGS. Правителството може да постигне това като приема плащания, включително за данъци, в тези два инструмента при същия курс като долара. По този начин отстъпките, правени за плащания в долари, бързо ще се свият до около 5 или 10%, убеден е експертът. Бейли-Смит от Global Evolution Funds AG обаче твърди, че правителството трябва да ограничи разходите си и да работи бързо по създаването на нова валута. То може да породи доверие в паричната единица, като използва допълнителни резерви и повиши лихвите - инструмент, до който не може да прибегне, докато използва долара. \"Доларизацията на Зимбабве не е достатъчно оптимално решение. Те трябва да имат валута, която да позволява гъвкаво използване на паричната политика\", допълва той. /БТА", "date": "2019.01.18", "title": "Защо в Зимбабве няма валута, но има валутна криза"}
{"url": "https://www.dnevnik.bg/detski_dnevnik/2019/01/18/3376445_kogato_muzikalnata_klasika_nosi_nagradi/", "text": "Кои са българските музикални класици, кой е Крали Марко и какво е общото между тях - на този въпрос ще отговорят на 27 януари (неделя) от 11.30 ч. Софийската филхармония под диригентството на Павел Златаров и актьорите Деян и Дарин Ангелови. Концертът  в зала \"България\"- част от образователно-музикалната програма за деца \"Фортисимо Фамилия\", ще включва изпълнение на произведения от Панчо Владигеров, Марин Големинов и Любомир Пипков. Музикантите Теодосий Спасов и Георги Андреев пък ще изпълнят свои авторски композиции. Деян и Дарин Ангелов ще забавляват младите почитатели на класическата музика с истории за героя Крали Марков. По традиция \"Детски Дневник\" и организаторите на концерта дават възможност на читателите да спечелят семеен билет за концерта (до четирима души) и да се насладят на представлението безплатно. Вижте видеото с въпроса на актьорите Деян и Дарин Ангелови, дайте верен отговор в анкетата по-надолу в статията и може да бъдете късметлията, когото жребият ще посочи. Анкетата ще бъде активна до 23.59 ч. на 23 януари (сряда), а на следващия ден ще бъде обявен печелившият.", "date": "2019.01.18", "title": "Когато музикалната класика носи награди"}
{"url": "https://www.dnevnik.bg/sport/2019/01/18/3375868_vitosha_shte_otbeleji_svetovniia_den_na_snega_s/", "text": "Големите зимни курорти в България ще отбележат Световния ден на снега с безплатни уроци, състезания и атрактивни демонстрации. Боровец ще открие програмата в събота, а събитието на Витоша и Пампорово ще се проведе в неделя. Началото на   ще бъде дадено в 10 ч., като последното занимание за деца започва в 14 ч. Инструктори от \"Бороспорт\" ще водят безплатни уроци по ски и сноуборд, а организаторите обещават игри и забавления за цялото семейство. През целия ден дневната лифт карта за деца до 13 години ще струва 1 лев. Между 11 и 12 ч. всеки, който иска да опита тръпката от състезанията по слалом, ще може да се спусне по трасе пред хотел \"Рила\".  В отбелязването на \"Световния ден на снега\" ще участва Планинската спасителна служба, от която ще демонстрират техники по безопасност в планината. Българската асоциация по ски свободен и екстремен стил ще организира търсене на съкровище, където ще демонстрират по интерактивен начин как се откриват хора, затрупани от лавина. Програмата на   ще започне в 12 ч. и ще продължи до 15 ч., като дейностите в неделя ще се проведат на писта за ски бягане \"Универсиада\", плац \"Витошко лале\" и ски зона \"Алеко\", съобщават организаторите от сайта SKI.bg. Акцентът тази година е популяризирането на ски бягането като спорт, като професионални инструктори ще водят безплатните уроци. Програмата включва още открита тренировка по ски бягане, ходене със ски и снегоходки и др. Гост на събитието ще бъде  най-добрият български състезател в ски бягането Веселин Цинзов.  Той е многократен балкански и републикански шампион в дисциплината, като представи страната на три олимпийски игри.  ще отбележи Световния ден на снега в неделя от 10.30 ч. Организаторите виждат събитието, като една от основните мисии, която \"да въведе децата в белите спортове и да ги приветства в снежната планина по възможно най-приятния и забавен начин\".", "date": "2019.01.18", "title": "Курортите отбелязват Деня на снега с безплатни уроци през уикенда"}
{"url": "https://www.dnevnik.bg/sport/2019/01/18/3376726_federer_preletia_prez_tretiia_krug_na_australian_open/", "text": "Носителят на рекордните 20 титли от Големия шлем Роджър Федерер преодоля експресно третото си изпитание в Australian Open. 37-годишният швейцарец изигра отличен мач и надигра американеца Тайлър Фриц с 6:2, 7:5, 6:2 само за 88 минути. Федерер постигна 17-а поредна победа в първия за годината турнир от Големия шлем. Шесткратният шампион се класира за осминафиналите без загубен сет и записа общо 97-и успех от 110 мача на твърдите кортовете в Мелбърн. Световният №3 очаквано не остави никакви шансове на Фриц. 21-годишният американец, който заема 50-ото място в световната ранглиста и за пръв път в кариерата си достигна до третия кръг на Australian Open, успя да окаже съпротива единствено във втория сет. Федерер беше безкомпромисен в своите сервис геймове. Той загуби само 10 от 70-те точки, които бяха разиграни в подаванията му, и не даде нито една възможност за пробив на Фриц. В същото време швейцарецът стигна до девет точки за пробив и реализира пет от тях. Федерер завърши с десет аса и общо 34 печеливши удара срещу 24 за Фриц. Шампионът допусна и по-малко непредизвикани грешки - 14 срещу 22. В спор за място в четвъртфиналите той ще има далеч по-тежко изпитание в лицето на гръцкия талант Стефанос Циципас. 20-годишният тенисист спечели здрава битка с грузинеца Николоз Басилашвили - 6:3, 3:6, 7:6 (7), 6:4 за 2.54 часа. Циципас стигна до осминафиналите в Мелбърн при второто си участие в турнира. През 2018 г. той дебютира със загуба от Денис Шаповалов в първия кръг. Гъркът се класира сред последните 16 в турнирите от Големия шлем за втори път след миналогодишния \"Уимбълдън\", където беше спрян от Джон Иснър в три сета. Циципас ще се изправи за пръв път срещу Федерер. Победителят от двубоя им ще срещне в четвъртфиналите един измежду Марин Чилич, Фернандо Вердаско, Карен Хачанов и Роберто Баутиста Агут.", "date": "2019.01.18", "title": "Федерер прелетя през третия кръг на Australian Open"}
{"url": "https://www.dnevnik.bg/sviat/2019/01/18/3376731_trump_obeshta_che_sasht_shte_napraviat_nenadminata_i/", "text": "Американският президент Доналд Тръмп обеща, че САЩ ще създадат \"ненадмината и несравнима\" система за противоракетна отбрана, предадоха \"Асошиейтед прес\" и ДПА, предаде БТА. В реч в Пентагона той допълни, че ще бъде направено всичко необходимо, за да се гарантира, че системата може да засече и унищожи всяка ракета, \"изстреляна срещу САЩ навсякъде и по всяко време\". Тази система по думите на Тръмп ще помогне на САЩ да се защитят от модерните свръхзвукови и крилати ракети на съперници и противници. Той не спомена Русия, Китай или Северна Корея в близо 20-минутното си слово, но новата стратегия показва ясно, че планът на Пентагона за базирана в Космоса система за противоракетна отбрана цели защита от съществуващите заплахи от тези страни. Това е първото преразглеждане на доктрината в сферата на противоракетната отбрана от 2010 година. Според плана Пентагонът трябва да разположи отбранителни технологии в Космоса и да използва тези системи, за да засича, проследява и поразява по-бързо насочени срещу САЩ ракети. \"Космосът е новото пространство за водене на война\", заяви Тръмп и добави, че няма да се задоволи с \"нищо по-малко от най-ефективна и най-високотехнологична система за противоракетна отбрана\". Доналд Тръмп увери, че подкрепя НАТО \"100 процента\", но отново призова другите страни членки да увеличат военните си разходи, предаде \"Франс прес\". \"Не може да сме идиоти за другите. Не е възможно. Не искаме да се отнасят така с нас. А, повярвайте ми, години наред това говореха зад гърба ви\", добави той. Според в. \"Ню Йорк таймс\" миналата година Тръмп многократно е казвал през високопоставени американски представители, че не вижда смисъл от НАТО и че САЩ трябва да се изтеглят от алианса. На срещата на върха на НАТО през юли 2018 г. Тръмп обвини съюзниците, че не участват достатъчно в разходите на военния съюз.", "date": "2019.01.18", "title": "Тръмп обеща, че САЩ ще направят ненадмината и несравнима противоракетна отбрана"}
{"url": "https://www.dnevnik.bg/sport/2019/01/18/3376725_iliana_raeva_napravi_kompromis_kum_neshka_robeva_s/", "text": "Председателят на федерацията по художествена гимнастика Илиана Раева и Нешка Робева си протегнаха взаимно ръце за съвместна работа. Раева обяви, че прави компромис заради важността на предолимпийската 2019 г. За Робева се допуска изключение и тя получава разрешение да подготвя самостоятелно Лъчезара Пекова, реши управителният съвет на федерацията. \"Считам, че Нешка Робева със своята работа, опит, успехи и история, която е записала в световната и българската художествената гимнастика, е извоювала правото си да подготвя сама състезателките си и смятам, че този компромис да се наруши регламентът за централизирана подготовка на националния отбор бих допуснала единствено само за нея и за никой друг\", заявила Раева пред управителния съвет. Тя добави, че има уверението на Робева, че ще спазва всички изисквания на главния мениджър Бранимира Маркова във връзка с изпълнението на плановете за подготовка на националния отбор. Веднъж седмично Пекова ще се явява за занимания с останалите състезателки. \"Безкрайно съм щастлива, че имаме шанса да си подадем ръце и да работим заедно и сплотено в най-важната година преди олимпийските игри\", добави Раева. В миналото често е имаше напрежение между нея и Робева. След световното първенство в София  Робева предложи помощта си, \"ако Илиана Раева вложи малко разум\" . Катрин Тасева, Невяна Владинова, Боряна Калейн, Петя Борисова, Татяна Воложанина, Вая Драганова, Лъчезара Пекова  Анна Келман, Леонор Божанова, Биляна Писова, Мариета Иванова, Йоана Николова", "date": "2019.01.18", "title": "Илиана Раева и Нешка Робева си подадоха ръце с поглед към Токио 2020"}
{"url": "https://www.dnevnik.bg/zelen/2019/01/18/3376735_v_stolichniia_kvartal_hipodruma_zamursiavaneto_na/", "text": "Мръсен въздухът е отчетен в София тази сутрин. В столичния квартал \"Хиподрума\" замърсяването е 6 пъти над нормата. Замърсяване има още в \"Надежда\", \"Павлово\" и \"Дружба\" - там увеличението е 3 пъти. Това показват данните, отчитани от  European Air Quality Index . В \"Младост\" състоянието на въздуха е \"лошо\". Завишени нива на фините прахови частици има още в Перник, Благоевград, Велико Търново, Плевен, Шумен, Русе и квартал \"Тракия\" в Пловдив. По данни на  Изпълнителната агенция по околна среда  за последните 24 ч. замърсяване над нормите не е отчетено. В  сайта на Столичната община  има прогноза, че днес се очаква средно замърсяване с ФПЧ в \"Хиподрума\" и \"Павлово\", а утре не се очаква замърсяване. Пределно допустимата концентрация за фини прахови частици се отнася към средноденонощната концентрация, осреднена за 24 часа (от 0 до 24 часа). През юли след свой одит Сметната палата  отправи десет препоръки  към Министерството на околната среда заради мръсния въздух. В началото на ноември  Брюксел даде два месеца срок на България  да отговори защо не спазва изискванията за съдържание на фини прахови частици във въздуха. В подготвените промени в Закона за чистотата на атмосферния въздух пък  са предвидени глоби  за кметове, които не взимат мерки за него. Продължителното дишане на мръсен въздух може да се отрази и на най-здравия организъм, смятат лекарите. Петте най-сериозни здравни риска от мръсния въздух са остри респираторни заболявания на долните дихателни пътища, хронична обструктивна белодробна болест (ХОББ), рак на белия дроб, исхемична болест на сърцето и инсулт. Какво причинява мръсният въздух на здравето според националните консултанти по пулмология, алергология и кардиология четете  тук.", "date": "2019.01.18", "title": "В столичния квартал \"Хиподрума\" замърсяването на въздуха е 6 пъти над нормата"}
{"url": "https://www.dnevnik.bg/bulgaria/2019/01/18/3376741_pokanata_kum_putin_stoi_otgovor_niama_obiavi_ekaterina/", "text": "Поканата, отправена от президента и премиера към Владимир Путин да посети България стои, но отговор няма, каза днес по Би Ти Ви министърът на външните работи Екатерина Захариева. Тя допълни, че при това положение няма как да каже дали такава визита ще има през тази година. Според Захариева  договорката между руския и сръбския президент  Русия да инвестира в сръбското продължение на газопровода \"Турски поток\" е добро послание за България. \"От визитата на руския президент Владимир Путин в Сърбия нашата държава има интерес. Ние правим всичко възможно втората тръба на \"Турски поток\" да мине през България, Сърбия и Унгария. Добро беше посланието от срещата и мисля, че има много голям шанс това да се случи\", заяви тя. Министърът допълни, че българският стремеж е към максимално много източници на доставка на газ, защото така ще е по-малка цената му за българските потребители. В отговор на въпрос Захариева каза, че екоминистърът Нено Димов ще е на посещение в Сърбия следващата седмица, като ще разговаря със своя сръбски колега за замърсяването на река Драговищица. Тя преминава през населения предимно с българи Босилеград, след което влиза в България и се влива в Струма. Срещу замърсяването  имаше протести  през миналата година. Екатерина Захариева каза още, че ще бъде направено и замерване за замърсявания на Драговищица на влизане в България. \"Ние също следим този казус, имаше доста протести. Сърбия не е държава-членка на ЕС и те не са част от европейското законодателство, което изисква трансгранична оценка за опазване на околната среда. Българските власти са в контакт със сръбските власти и ЕК. Няма данни в България да има замърсяване, но така или иначе има притеснения от българското общество\", каза още тя. България била подготвена за Брекзит без сделка Въпреки че на никого не му се вярваше, че ще се стигне до Брекзит без сделка, България е подготвена за такъв сценарий, каза външният министър. Според нея работната група по Брекзит, създадена от правителството, постоянно обсъжда промяната в ситуацията. Захариева все пак не скри, че никой не може да каже какви ще са последиците от евентуален Брекзит без сделка. Тя допълни, че още през декември е пратила писма до всички министри да се подготвят и за такъв сценарий. Според външния министър всички български граждани, които живеят във Великобритания към момента на настъпване на Брекзит, ще могат бързо да получат статут за постоянно пребиваване. Захариева каза още, че постоянно във Великобритания външно министерство организира информационни дни в различни градове, за да информира българите какво следва. Като потенциален проблем от Брекзит тя посочи и този, че ако Великобритания не е част от ЕС, по закон там трябва да бъде намален броят на изборните секции при избори в България. Захариева обаче допълни, че ще бъде направен анализ на ситуацията и вероятно ще се стигне до вариант да се направи изключение за Великобритания. Либия нямало да задържа български кораби В отговор на въпрос Захариева каза, че е получила уверение от представител на външното министерство на Либия, че страната няма намерение да арестува българския кораби заради  спора за танкера \"Бадр\" . \"Правим всичко възможно този спор от частноправен характер да не повлияе на двустранните отношения\", каза още външният министър. Попитана  за сделката със САЩ за F-16,  Захариева увери, че до нея се е стигнало с абсолютно прозрачна процедура. Според нея при конкретните преговори за условията, които предстоят, България може да извоюва доста отстъпки. На критиките, че може би самолетите няма да се доставят в посочения срок, външният министър обяви: \"Загубихме толкова много време, но е важно за парите, които ще дадем, да вземе възможно най-доброто.\" В коментар за  споровете покрай пакет \"Мобилност\"  Захариева посочи, че решението приемането на документа да се отложи е най-доброто, което може да се постигне в момента. Според нея е по-добре, че последната дума ще има следващият европарламент.", "date": "2019.01.18", "title": "Поканата към Путин стои, отговор няма, обяви Екатерина Захариева"}
{"url": "https://www.dnevnik.bg/intervju/2019/01/18/3376207_proftodor_krustev_mineralnata_voda_ne_e_eksponat/", "text": "Днес традициите се възприемат като вид нематериално културно наследство, което се предава от поколение на поколение. Когато тази традиция представлява вековна и жива функция на един исторически град, тя става важна характеристика на неговия \"градски исторически пейзаж\"  , ИКОМОС, Вашингтон, 1987;  , ЮНЕСКО, 2011). За София термалната традиция е нейно призвание – тя е една от причините за раждането на града. Неслучайно минералният извор се е превърнал в символ, изобразен върху герба. От друга страна, самата великолепна сграда на банята, определена през 1914 от американския професор по история Уил Мънро като \" \", представлява извънредно ценно материално наследство. Но нейната красота, смисъл и значение се определят до голяма степен от нейната функция. Замисълът на нейните създатели, Момчилов – Грюнангер, се основава именно на връзката между Човека, Водата и Архитектурата. Термалните функции на банята са част от нейната   – ключово качество на една културна ценност. Не бива да си представяме сградата на банята като празна черупка, която можем да пълним с каквато и да е функция. Важно е също, че термалната традиция на София е част от голямата традиция на европейския термализъм. По тази линия ние сме били винаги абсолютни европейци. Тази традиция не отмира, тя ще става все по-жизнена в един все по-автоматизиран и изкуствен свят. Ето как завършва книгата \"Европейският термализъм\" (Париж, 1997): \" Термалните функции вече далече надхвърлят елементарните хигиенни нужди и стават все по-търсени. Затова старите термални центрове по света са едни от най-силните доказателства за способността на културното наследство да бъде мощен ресурс за устойчиво развитие и за качество на живот. Трябва да приемем, че термалната традиция, банята и нейната оригинална функция представляват градска ценност, която трябва да бъде опазена в нейната цялост, за да бъде предадена на бъдещите поколения \" \" (ключова фраза във   на ИКОМОС). С всичко това съвсем не подценявам функциите на музея в историческия град. Но не приемам неговите проблеми да бъдат решавани за сметка на живи градски ценности.  В по-общ смисъл това противоречие е знак за наша неспособност да оценим собствените си ценности.  По-конкретно, това е проява на неспособност да опазим и използваме за общо благо нашето културно наследство, особено при днешната силно компрометирана система за опазване.  Да вземем случая с банята и аргументите, които се изтъкват против запазването на нейната първоначална функция. Според някои превръщането на банята в музей е единственият начин за нейното спасяване. Как тогава да си обясним, че банята успешно е функционирала от 1913 до края на 80-те години, когато е тотално изоставена без поддръжка и деградира.  Как се опазват баните в Будапеща и в редица европейски страни? Всяка културна ценност от миналото (било то археологически паметник, паважна настилка, стара къща и пр.) неизбежно деградира, дори става опасна, ако бъде изоставена без подкрепа. Затова там, където баните са ценени, те се поддържат – доколкото зная, прочутият термален център във Валс, Швейцария, подменя своята инфраструктура ежегодно. Що се отнася до съмненията в рентабилността на термалните функции, можем да се запитаме защо баните в Будапеща и в други европейски градове днес просперират. Това е въпрос на способност за градско управление. Общината е длъжна да намери икономически ефективни решения, като срещне една далновидна урбанистична стратегия за зоната с иновативна стратегия за инвестиране и управление. Друг аргумент, който се изтъква, е липсата на паркинг. Но в един исторически градски център този проблем се решава преди всичко глобално за целия център. Ако искаш да посетиш Дубровник с кола, трябва да паркираш извън Стария град, след което ползваш градски транспорт. Говори се също за недостиг на дебит на минералната вода. Информирани специалисти обаче посочват напълно достатъчния дебит на извора. Естествено ценната вода не бива да се разхищава, като се излива свободно в канала 24/24 или се използва за отопление на квартала. Чух дори от устата на един столичен зам.-кмет, че Софийската минерална вода всъщност била вредна за къпане Това е само политическо говорене, за да бъде защитено едно изначално погрешно политическо решение. Към 1996 г. общината все още държеше на първоначалните функции на банята: тя прие наш проект за зоната около банята, който съхранява и развива нейните термални функции, като ги съчетава с други съвместими функции в рамките на комплексен публичен център. Неочаквано през юни 1997 кметът  Софиянски предложи банята да стане кметство , а през 1998 - музей и кметство. Група съмишленици публично протестирахме срещу решението на общината, което според нашата декларация от 1999 бе  Общината не ни обърна внимание, като обяви архитектурен конкурс за адаптация на банята за \"Музей за история на София с активно присъствие на водата\".   - този евфемизъм бе обяснен в първопремирания проект по следния начин: \" .\" Живата вода ставаше музеен експонат! По-късно адаптацията на част от сградата за музей бе завършена. Известна надежда за промяна даде решението да се създаде СПА център в северното крило и в двата големи басейна на банята. Днес обаче общината заявява намерението си за превръщане на цялата сграда на банята в музей - \"Българският ХХ век\", като басейните станат зали за събития (иронията е, че точно през ХХ век София е показала един истински европейски подход към банята, от който сега, през ХХІ век, се отказва). Ако това наистина се случи, банята напълно ще изневери на своето вековно предназначение. Виждаме как лекомисленото и дилетантско решение на един столичен кмет повлича след себе си нови и нови погрешни действия (като резултат, днес София не е включена нито в Европейската асоциация на историческите термални градове, нито в съответния Културен маршрут на Съвета на Европа). Днес грешките засягат и други столични минерални бани, които са в плачевно състояние – в \"Горна баня\" и в \"Овча купел\".  През цялото време липсва истински, не режисиран, отворен граждански дискурс и експертен дебат. За съдбата на самото сърце на града се вземат непрозрачни политически решения, които подменят експертността (не бе ли същото и за археологическата зона на \"Мария Луиза\" и Ларгото?). Когато преди 20 години протестирахме срещу решението за банята, общината ни даде урок по демокрация: \"Банята е на общината, тя ще реши какво ще прави с нея.\" Днес граждански и експертни организации отново се противопоставят с  декларация  на последното решение на общината. Да видим сега променило ли се е нещо?  Не си правя илюзии, че в близко бъдеще банята може да възвърне своето достойнство, като изцяло възстанови изконните си функции. Очевидно засега музеят е трайно настанен там, без да има алтернатива. Остава ни категорично да се противопоставим на намерението на общината да лиши напълно банята от нейното живо първоначално предназначение. Поне басейните трябва да бъдат пълни с минерална вода и с хора, които й се наслаждават. В същото време съм убеден, че в едно по-далечно и по-добро бъдеще банята отново ще стане Софийската катедрала на водата. Сигурно лично аз няма да го доживея, но искрено се надявам поне моите деца и внуци да могат да влязат през главния вход на банята, за да се потопят в нейните басейни.", "date": "2019.01.18", "title": "Проф. Тодор Кръстев: Минералната вода не е експонат, банята е градска ценност"}
{"url": "https://www.dnevnik.bg/evropa/regioni/2019/01/18/3376742_evroparlamentut_odobri_praviloto_pari_sreshtu_zakonnost/", "text": "Правителствата, които се намесват в съдебната система или не успяват да се справят с измамите и корупцията, рискуват замразяване на средствата от ЕС според проект на законодателен акт, одобрен от Европейския парламент, предаде пресслужбата на институцията. С подкрепата на група от независими експерти Европейската комисия  ще трябва да установява  \"широко разпространено незачитане на принципите на правовата държава\" и да взема решения за мерки, които биха могли да включват замразяване на плащанията от бюджета на ЕС или намаляване на предварителното финансиране. Решенията ще бъдат изпълнявани едва след като бъдат одобрени от парламента и съвета. След като държавата членка коригира дефицитите, установени от комисията, парламентът и министрите на ЕС ще могат да отблокират средствата. Независими експерти Европейската комисия може да установи, че върховенството на закона е застрашено, ако едно или повече от изброените по-долу е отслабено: - правилно функциониране на органите на държавата членка, изпълняваща бюджета на ЕС; - добро функциониране на органите, извършващи финансов контрол; - правилно разследване на измами, включително данъчни измами, корупция и други нарушения във връзка с изпълнението на бюджета на ЕС; - ефективен съдебен контрол от независим съд; - събиране на неправомерно изплатените средства; - предотвратяване и санкциониране на отклоняването от данъчно облагане и данъчна конкуренция; - сътрудничество с Европейската служба за борбата с измамите и ако e приложимо, с Европейската прокуратура. Група от независими експерти по конституционно право и финансови въпроси, включваща един експерт, назначен от националния парламент на всяка държава членка, и пет, посочени от Европейския парламент, ще оценява ситуацията във всички държави членки ежегодно и ще прави заключенията си обществено достояние. Защита на крайните бенефициенти Според обхвата на нарушенията и процедурата за управление на бюджета комисията може да вземе решение за една или няколко мерки, включително: - прекратяване на финансови ангажименти; - забавяне на сроковете за плащане; - намаляване на предварителното финансиране; и - замразяване на плащания. Освен ако решението не посочва друго, правителствата ще продължат да бъдат задължени да изпълняват съответната програма на ЕС или да финансират и извършват плащания към крайни бенефициенти като изследователи или организации на гражданското общество. Комисията ще трябва да подпомага бенефициентите и да се стреми да гарантира, че те получават дължимите суми. Заедно с вземането на решения за мерките комисията ще представя на парламента и на министрите от ЕС предложение за прехвърляне на сумата, която съответства на стойността на предложените мерки, към бюджетния резерв. Решението ще влиза в сила след четири седмици, освен ако парламентът, гласуващ с мнозинство от подадените гласове, или Съветът на ЕС, действащ с квалифицирано мнозинство (така че нито една държава членка да не може да блокира решението), го измени или отхвърли. След като Европейската комисия установи, че нарушенията са преустановени, блокираната сума ще бъде размразена по същата процедура. Следващи стъпки  Парламентът одобри правилата с 397 гласа \"за\" срещу 158 гласа \"против\" и с 69 \"въздържал се\". Евродепутатите могат да започнат преговори по окончателния текст с министрите от ЕС, които все още не са приели позицията си.", "date": "2019.01.18", "title": "Европарламентът одобри правилото \"пари срещу законност\""}
{"url": "https://www.dnevnik.bg/na_put/2019/01/18/3375913_ela_na_selo_v_italiia_i_shte_ti_platim/", "text": "Може да сте един от тези пътешественици, които възнамеряват най-сетне да наемат жилище в Италия от Airbnb и да си починат за две-три седмици, защото им се полага. Сега обаче има възможност самата платформа за наемане на частни домове по света да ви плати, за да поживеете три месеца в Италия. И по-конкретно в малкото село Гротоле в областта Пулия. Офертата е валидна за предстоящото лято и е за четирима души. Тя е съвместен проект с  Wonder Grottole . Мястото е малко планинско селце, далеч от всякакъв градски шум и предвижда одобрените кандидати да се учат да говорят на италиански с местните хора както и да бъдат обучавани да отглеждат плодове и зеленчуци, да правят паста и зехтин и да вадят мед от кошерите. В момента селото има 300 жители и над 600 празни домове. Опасността древното село да се превърне в обитавано само от духове ражда проекта за неговото съживяване чрез временното му населване с чужденци. Одобрените кандидати ще бъдат настанени в традиционна стара къща като ще бъдат и домакини на туристи, посещаващи мястото.  Желаещите да избягат за няколко месеца от градския шум и прах и да поживеят на място с вкусна храна и гостоприемни хора могат да кандидатстват на  Italian Sabbatical . Заявки се приемат до 17 февруари.", "date": "2019.01.18", "title": "Ела на село в Италия и ще ти платим"}
{"url": "https://www.dnevnik.bg/evropa/evropeiski_parlament/2019/01/18/3376750_berluskoni_shte_se_kandidatira_na_evropeiskite_izbori/", "text": "Бившият италиански премиер Силвио Берлускони заяви вчера, че ще се кандидатира на предстоящите избори за Европейски парламент, за да разпали дебата за \"бъдещето на света\", предаде ДПА. \"Реших на моята зряла възраст, воден от чувство за отговорност, да се насоча към Европа, където липсва задълбочено мислене за бъдещето на света. Ще бъда там и моля Господ да ми даде сили да убедя и мнозина други\", каза той. Осемдесет и две годишният Берлускони, който направи изказването си в Сардиния, докато агитираше за своята дясноцентристка партия \"Форца Италия\" за частични избори в неделя, каза, че е обезпокоен, че Китай е на път да измести Европейския съюз на световната сцена. През своята близо 30-годишна политическа кариера имиджът на Берлускони беше очернен от поредица корупционни и сексскандали. До миналата година му беше забранено да заема публични длъжности заради осъдителна присъда за данъчни измами в медийната му империя. Той беше изместен от бившия си съюзник Матео Салвини като водеща фигура на италианската десница. Крайнодясната \"Лига\" на Салвини има рейтинг 30 процента спрямо 10 процента за \"Форца Италия\" на Берлускони. Салвини в момента участва в коалиционно правителство с антисистемното Движение \"Пет звезди\" като вицепремиер и външен министър. Берлускони нееднократно е призовавал лидера на \"Лигата\" да излезе от тази коалиция и да се върне при него. /БТА", "date": "2019.01.18", "title": "Берлускони ще се кандидатира на европейските избори"}
{"url": "https://www.dnevnik.bg/sport/2019/01/18/3376734_grigor_dimitrov_se_spravi_uvereno_s_fabiano_i_stigna/", "text": "Григор Димитров се класира за осминафиналите на Australian Open след комфортна победа срещу италианеца Томас Фабиано. Българският тенисист надигра 102-ия в световната ранглиста със 7:6 (5), 6:4, 6:4 за 2.07 часа. В спор за място в четвъртфиналите той ще се изправи срещу Франсис Тиафо. 20-годишният американец, който заема 39-ото място в ранглистата,  спечели петсетова битка с италианския ветеран Андреас Сепи . Димитров достигна до четвъртия кръг на Australian Open за трета поредна година и за четвърти път в последните пет години. Той вече има 23 победи в 31 мача на твърдите кортове в Мелбърн. След като в първите си две срещи загуби по един сет - срещу Янко Типсаревич и Пабло Куевас, Димитров нямаше подобни трудности срещу Фабиано. Преди тази година италианецът имаше две загуби в два мача при двете си участия в Мелбърн и никога не беше печелил три поредни победи в основна схема на турнир от календара на АТП. Димитров имаше някои колебания, но това не му попречи да спечели убедително. В опита си да бъде максимално агресивен той допусна 33 непредизвикани грешки, което позволи на Фабиано да поддържа интригата в трите сета. Повече от половината от неточностите на българина дойдоха в първата част - 17. След това той значително намали непредизвиканите грешки, което моментално даде отражение върху резултата. Мачът започна много добре за Григор Димитров, който загуби само две точки в първите си три подавания. В шестия гейм българският тенисист реализира пробив на нула и поведе с 4:2. Полуфиналистът от 2017 г. обаче не успя да удържи предимството си. Още в следващия гейм той изостана с 0:40, спаси първите две точки за връщане на пробива, но при третата допусна непредизвикана грешка. До края на сета нямаше повече възможности. Двамата печелеха убедително подаванията си и стигнаха до тайбрек. Димитров стартира добре и направи ранен минипробив за 2:0, но отново бързо загуби предимството си. Фабиано изравни при 2:2, след което резултатът се движеше точка за точка. Италианецът пръв се пропука. Той загуби сервиса си при 5:5 и даде първи сетбол на Димитров. Българският тенисист се възползва, като пласира отличен сервис и без да влиза в разиграване, приключи първата част. Димитров успя да пренесе инерцията във втория сет. Той реализира пробив на 15 още в първия гейм, след което го затвърди с лекота. Българинът нямаше проблеми и в следващото си подаване и поведе с 3:1. Той обаче изигра слаб шести гейм, в който допусна три непредизвикани грешки и позволи изравняване на резултата - 3:3. Димитров все пак успя бързо да си върне предимството с нов пробив, затвърди го със сервис гейм на нула, а при 5:4 сложи точка на втория сет с още едно убедително подаване. В началото на третата част двамата печелеха комфортно своите подавания. Първата точка за пробив дойде при 3:3. Тя се откри пред Димитров, който веднага се възползва. Българинът нямаше никакви проблеми в следващите си два сервис гейма, като загуби само една точка в тях и приключи мача с ас. Димитров завърши двубоя с 13 директни точки от сервис и общо 37 печеливши удара. Фабиано пласира само 19 уинъра, докато разликата в непредизвиканите грешки беше минимална - 32 срещу 33. Българският тенисист загуби само 17 от 84-те точки, които бяха разиграни в сервис геймовете му. В същото време той беше много уверен и ефективен в решаващите моменти, като реализира четири от петте си точки за пробив.", "date": "2019.01.18", "title": "Григор Димитров се справи уверено с Фабиано и стигна осминафиналите в Мелбърн"}
{"url": "https://www.dnevnik.bg/evropa/2019/01/18/3376753_otcepnik_ot_alternativa_za_germaniia_suzdade_novo/", "text": "Бивш член на ръководството на германската крайнодясна партия \"Алтернатива за Германия\" обяви вчера създаването на ново \"патриотично движение\", предаде \"Франс прес\". Андре Погенбург напусна АзГ миналия петък, упреквайки я, че е твърде умерена. Той изрази надежда, че движението му \"Пробуждане на германските патриоти\" ще привлече от 6 до 9 процента от избирателите. Новата формация ще излъчи кандидати в трите регионални избори наесен в провинции от бивша Източна Германия, обяви Погенбург. Откакто влезе в германския федерален парламент през септември 2017 г., АзГ стана основната национална опозиционна партия в Германия срещу правителството на Ангела Меркел, състоящо се от консерваторите и социалдемократите. Германската крайна десница редовно преживява вътрешни напрежения. Те бяха съживени във вторник, когато разузнаването обяви,  че ще засили следенето й  заради екстремистките изказвания на някои нейни членове. /БТА", "date": "2019.01.18", "title": "Отцепник от \"Алтернатива за Германия\" създаде ново крайнодясно движение"}
{"url": "https://www.dnevnik.bg/sviat/2019/01/18/3376528_prirodozashtitnici_sudiat_franciia_i_irlandiia_za/", "text": "Природозащитници във Франция и Ирландия започват да водят съдебни дела, за да принудят правителствата си да предприемат по-усилени действия по климатичните промени. Те са мотивирани от важно решение от 2018 г., според което Холандия трябва по-бързо да намали емисиите, за да опази живота и здравето на своето население. През октомври холандски апелативен съд каза, че правителството е \"направило твърде малко, за да предотврати опасностите от  климатичните промени , и прави твърде малко, за да навакса\". Той му нареди да гарантира, че до края на 2020 г. емисиите, предизвикващи затопляне на планетата, ще са поне с 25 процента под нивото от 1990 г. Юристката Теса Хан от фондация \"Ургенда\", завела делото в Холандия от името на почти 900 граждани, каза, че това и други незавършили дела във връзка с климата се основават на принципа, че правителствата трябва да изпълняват своите задължения съгласно законите за човешките права и Парижкото споразумение за климатичните промени от 2015 г. \"Всички (тези дела) имат един и същ източник на вдъхновение и произтичат от общото убеждение, че нашите правителства имат задължението да ни защитават от заплахи от подобен мащаб, за които съзнателно са съдействали\", каза Хан, един от директорите на Мрежата за съдебни дела за климата. Във Франция четири неправителствени организации, включително \"Грийнпийс\" и \"Оксфам\", предприеха действия на 17 декември. Те изпратиха \"предварително искане за обезщетение\" в писмо от 41 страници до френския министър-председател и 12 министри от правителството, критикувайки държавата, че не е предприела конкретни и ефективни мерки за  борба с климатичните промени . Правителството има два месеца, за да отговори, а ако не даде задоволителен отговор, организациите се готвят да заведат същинско съдебно дело в Парижкия административен съд през март. Армел льо Конт, която отговаря за климата и енергетиката във френския филиал на \"Оксфам\", каза, че вълната от съдебни дела във връзка с действията за климата по света - от Европа и Северна Америка до Пакистан и Колумбия - отразява засилващото се усещане за спешността на проблема, след като въздействието на извънредните метеорологични условия и покачването на нивото на моретата стават все по.видими. Правителствата, включително френското, говорят много за справяне с климатичните промени, но на практика не правят достатъчно, отбеляза тя. \"Затова мисля, че не е изненадващо, че повече граждани, благотворителни групи и неправителствени организации . . . решават, че правните действия са може би най-добрият отговор\", каза тя. Знаменитости пред камерата Междувременно неправителствените организации повишават осведомеността по въпроса и нуждата от по-решителни действия за климата във Франция чрез видеоклип в Ютюб, в който се появяват знаменитости като актрисата Жулиет Бинош и писателя и режисьор Сирил Дион. Те също така започнаха онлайн петиция в подкрепа на \"Делото на века\", както го наричат, събрала за около месец близо 2.1 милиона подписа. Льо Конт каза, че широката обществена подкрепа за правните действия е важна, защото придава усещане за легитимност на подхода. Делото буди особени емоции във Франция, която през последните месеци е разтърсена от протестите на  \"жълтите жилетки\"  заради социалното неравенство и високата цена на живота, избухнали първоначално заради планираното увеличение на данъка върху горивата. Френският президент Еманюел Макрон започна тази седмица национален дебат за политиката, включващ въпроса как страната може да премине към използване на повече чиста енергия. Хан от \"Ургенда\" заяви, че съдебните дела имат за цел да гарантират, че целевите нива на вредни емисии се спазват, а не да учат държавите как да го направят. \"От правителствата и обществеността зависи да се гарантира, че прилаганите политики осигуряват справедлив (енергиен) преход и . . . че не бедните трябва да поемат бремето на този преход\", каза тя. Льо Конт от \"Оксфам\" каза, че водената в социалните мрежи кампания \"Делото на века\" има за цел да предостави повече информация, особено на младите, за мерките, които могат да се предприемат. Ирландските емисии се повишават В Ирландия поддръжници на делото за климатичните промени, което се предвижда да започне във Върховния съд на 22 януари, организират детски митинг в Дъблин в събота, за да призоват лидерите \"2019-а да бъде годината на амбициозните действия за климата\". Около 12 600 граждани са подкрепили \"Делото за климата в Ирландия\" с онлайн съобщения. Говорителката Садб О'Нийл каза, че се увеличава осведомеността в страната, която има едни от най-високите емисии на глава от населението в Европейския съюз. \"Това ни помага да покажем на съда, че имаме становище, че не действаме по егоистични подбуди и че се опитваме да представляваме заинтересовани граждани\", заяви тя пред фондация \"Томсън Ройтерс\". Компанията \"Приятели на ирландската околна среда\", създадена от природозащитници, ще настоява по делото, че с одобрения през 2017 г. Национален план за смекчаване на климатичните промени правителството е нарушило националното законодателство за действия във връзка с климата, ирландската конституция и задълженията си в областта на човешките права. Тя също така ще заяви, че планът съвсем не изпълнява стъпките, изисквани от Парижкото споразумение. О'Нийл отбеляза, че емисиите на Ирландия са се увеличили от 2014 г., след като нейната икономика се е възстановила от финансовата криза през 2008 г., а  млечната ѝ промишленост  се е разраснала. Говорител на ирландското министерство на комуникациите, действията в защита на климата и околната среда каза в имейл, че правителството ще се защитава по делото, но отбеляза, че в Националния план за смекчаване на климатичните промени се признава, че за декарбонизиране на икономиката ще е необходима подробна пътна карта. Той добави, че вече има такава и тя включва правителствен план за действие по климата, \"имащ за цел да превърне Ирландия в лидер в предприемането на мерки срещу разрушаването на климата\". Очаква се решението по ирландското дело - съдебен надзор - да бъде постановено след няколко месеца, а френският съдебен процес може да продължи две-три години, каза Льо Конт. В Холандия трябваше да минат три години, докато апелативният съд потвърди първоначално решение и правителството каза през ноември, че ще преглед на постановлението. Хан каза, че важно предимство при завеждането на съдебни дела срещу държавите е това, че в съда се прави внимателно проучване на доказателствата за климатичните промени. \"Дори само това, че фактите се документират, е наистина важно комуникационно средство и помага за мобилизиране на обществеността около климатичните промени\", каза тя. /БТА", "date": "2019.01.18", "title": "Природозащитници съдят Франция и Ирландия за бездействие спрямо климатичните промени"}
{"url": "https://www.dnevnik.bg/evropa/2019/01/18/3376760_mei_otkaza_na_leiburistite_da_izkljuchi_brekzit_bez/", "text": "Дискусиите за Брекзит между британското правителство и опозицията стигнаха до задънена улица вчера, още преди да са започнали, предаде \"Франс прес\". Лидерът на Лейбъристката партия Джереми Корбин поиска вчера от правителството да изключи възможността за напускане на ЕС без споразумение, преди да започнат преговори. \"Невъзможно\", отговори премиерът Тереза Мей в писмо, публикувано вчера. Тя подчерта, че това \"не е в пълномощията на правителството\". Според Мей съществуват само два начина за избягване на Брекзит без споразумение: британският парламент да приеме споразумение или анулиране на резултатите от проведения през 2016 г. референдум за Брекзит. Вторият от тези варианти е несправедлив, така че само парламентът може да попречи на напускане на ЕС без споразумение, подчерта премиерът. Мей добави, че остава готова за среща с Корбин без предварителни условия. Организирането на втори референдум за членството на Великобритания в Европейския съюз ще отнеме около година. Това се казва в официален правителствен документ, представен вчера на депутати, заяви източник от канцеларията на премиера Тереза Мей, цитиран от \"Ройтерс\". По-рано говорител на Мей каза пред репортери, че документ от една страница е бил показан на депутати по време на срещи, целящи намиране на начин да се придвижи напред процедурата по излизането от ЕС. По думите на говорителят документът е бил \"илюстративен и нашата позиция, разбира се, е, че няма да има втори референдум\". Планът, който Мей бе договорила с ЕС,  бе категорично отхвърлен  от парламента във вторник. Въпреки че тя многократно отхвърли идеята за втори референдум, кампанията за организиране на такова допитване се радва на подкрепата на някои депутати, отбеляза \"Ройтерс\". /БТА", "date": "2019.01.18", "title": "Мей отказа на лейбъристите да изключи Брекзит без сделка"}
{"url": "https://www.dnevnik.bg/v_pamet/2019/01/18/3376774_pochina_legendata_na_bulgarskiia_futbol_ivan_vucov/", "text": "Легендата на българския национален отбор по футбол и \"Левски\" Иван Вуцов е починал на 79-годишна възраст, съобщи \"Дарик\". \"Бившият играч и селекционер на националния ни отбор завинаги ще остане в историята като една от най-фундаменталните личности за българския футбол\", заявиха от Българския футболен съюз в сайта си. \"Ние никога няма да те забравим. Почивай в мир, шампионе\", се казва в сайта на \"Левски\". Вуцов е юноша на \"Янтра\" (Габрово), като основната част от кариерата му на централен защитник преминава в \"Левски\". За сините той изиграва 213 мача в А група, 41 за Купата на България и 60 мача в евротурнирите. Състезавал се е още за \"Ботев\" (Пловдив) и \"Академик\" (София). Вуцов е част от състава, с който България играе на световното първенство в Англия през 1966 г. Като треньор води \"Левски\" пет сезона, в които печели една титла и две купи. Под негово ръководство сините записват един от големите си успехи и за Купата на УЕФА отстраняват \"Аякс\", след което играят с \"Барселона\" в четвъртфиналите през 1976 г. \"Левски\" губи с 0:4 гостуването си, но побеждава с 5:4 каталунците у дома. Вуцов е бил и селекционер на националния отбор. Той извежда България на световните финали в Мексико през 1986 г. Дълги години бившият защитник беше изпълнителен директор на Българския футболен съюз по време на управлението на Иван Славков-Батето.", "date": "2019.01.18", "title": "Почина легендата на българския футбол Иван Вуцов"}
{"url": "https://www.dnevnik.bg/sviat/2019/01/18/3376765_isliamska_durjava_poe_otgovornost_za_vzriva_v/", "text": "Терористичната организация \"Ислямска държава\" е поела отговорност за взрива в 10-етажен жилищен блок в руския град Магнитогорск, при който загинаха 39 души. Това съобщава неправителствената организация SITE Intelligence Group, която проследява онлайн активността на екстремистите по света. Малко след това Следственият комитет на Русия съобщи, че газова експлозия остава основната версия за случилото се в Магнитогорск. Според SITE в поредния брой на седмичника \"Ан Наба\", свързван с организацията, тя твърди, че стои зад взрива, обяснен от официалното разследване с експлозия на битов газ. Публикацията в \"Ан Наба\" се потвърждава и от Directorate 4, канал в \"Телеграм\", който също следи дейността на терористични организации. Дългото мълчание на \"Ислямска държава\" се обяснява със \"съображения за сигурност\" на извършилите терористичното нападение. В някои руски медии се появи информация, че може да става дума за терористичен акт. Бе направена връзка и между последвала експлозия в маршрутка (на 1 януари, деня след взрива в блока), при която загинаха трима души и която също бе обяснена с газова експлозия. Според изданието \"Знак\" обаче инцидентът е станал по време на операция срещу заподозрени за взрива от предишния ден. \"Ан Наба\" вече е използван за съобщения на \"Ислямска държава\" - например когато през ноември 2017 г.  организацията пое отговорност  за инцидент в Ню Йорк, при който автомобил се вряза в пешеходци и загинаха 8 души. Поемането на отговорност не означава непременно, че дадена организация стои зад атентата. \"Ислямска държава\" е обявявала, че стои зад множество инциденти, без разследващите да имат доказателства за това, в моменти, когато е претърпявала поражения от международната коалиция, сражаваща се срещу нея в Близкия изток.", "date": "2019.01.18", "title": "\"Ислямска държава\" пое отговорност за взрива в Магнитогорск"}
{"url": "https://www.dnevnik.bg/sviat/2019/01/18/3376780_nai-malko_21_dushi_zaginaha_pri_atentat_v_bogota/", "text": "Броят на убитите при атентата срещу полицейска академия в Богота вчера е достигнал 21. Ранени са 68 души при атаката с кола бомба, предаде \"Франс прес\", като се позова на комюнике на полицията в колумбийската столица, пише БТА. Сред загиналите е жена от Еквадор. Ранени са един еквадорец и двама панамци, съобщи ДПА, цитирайки официални данни. Колумбийските власти обявиха тридневен траур и ще засилят граничния контрол и проверките по пътищата, водещи към градовете. Посегателството срещу нашата младеж и нашата свобода няма да остане безнаказано, обеща десният президент Иван Дуке в телевизионно обръщение към нацията, обявявайки траура. Крайнолява групировка Шофьорът на камионетката с експлозиви е идентифициран като 57-годишния Хосе Адемар Рохас Родригес, свързан с лявата бунтовническа групировка Армия за национално освобождение (ELN). Той е страдал от нелечима болест и терористите са му платили да извърши нападението, при което са използвани 80 кг от мощния експлозив пентолит, съобщи телевизия \"Каракол\", като се позова на източник от разузнаването, предаде ТАСС. Колумбийските медии въпреки това използват внимателно името му, като не могат да потвърдят дали той е действителният извършител, отбелязва  испаноезичният  сайт на Би Би Си. Смята се, че Рохас Родригес е загинал при експлозията, след като си пробил път през бариерата и блъснал трима войници, опитали се да го спрат. Нападението е било подготвяно в продължение на три месеца и моментът за него е бил избран така, че да съвпадне с церемония за кадетите в полицейската академия. САЩ, Еквадор, Панама, Венецуела и Аржентина са сред страните, които осъдиха нападението и изразиха съчувствие и съболезнования за жертвите и членовете на техните семейства. След като дойде на власт през август миналата година, новият колумбийски президент Иван Дуке спря мирните преговори с ELN, започнати от неговия предшественик Хуан Мануел Сантос, припомня ДПА. Самата ELN не коментира нападението в първите часове след него. Междувременно политическата партия Алтернативна революционна сила на Колумбия - организацията, в която се трансформира въоръжената групировка ФАРК и наследила съкращението ѝ - осъди атентата.", "date": "2019.01.18", "title": "Най-малко 21 души загинаха при атентат в Богота, десетки са ранени"}
{"url": "https://www.dnevnik.bg/evropa/evropeiski_parlament/2019/01/18/3376777_evroparlamentut_iska_poveche_sredstva_ot_es_za/", "text": "Европейският парламент прие вчера позицията си за извеждането от експлоатация на ядрени съоръжения в България и Словакия, предаде пресслужбата на институцията. Докладът на Петър Курумбашев (С&Д, България) беше приет с 494 гласа \"за\" срещу 35 гласа \"против\" и 32 \"въздържал се\". Сегашното предложение е следствие от ангажимента на ЕС за финансова подкрепа за извеждането от експлоатация на атомни електроцентрали в България и Словакия, поет в контекста на преговорите за присъединяване към ЕС. Парламентът иска процентът на съфинансиране от ЕС за извеждане от експлоатация в тези две държави членки да бъде най-малко 50%, докато комисията е предложила 50% като максимално съфинансиране от ЕС. Европейският парламент смята, че на Съвместния изследователски център (JRC) трябва да бъде предоставена отговорността за събиране, развиване и обмен на познания в областта на извеждането от експлоатация на ниво ЕС. Докладчикът Петър Курумбашев отбеляза: \"Успяхме да добавим пояснение, че средствата, отделяни в бъдещата многогодишна финансова рамка за преждевременното извеждане от експлоатация на тези ядрени реактори, ще следват примера на настоящата програма, в която 60% от средствата за България се предоставят от ЕС. Включихме пояснение, че програмите за преждевременно извеждане от експлоатация на тези ядрени мощности не задължават държавите членки да прекратяват своите планове за развитие на ядрената енергетика.\" Приетата резолюция на Европейския парламент ще бъде изпратена на Съвета на ЕС. Европейският парламент има само консултативна роля по този въпрос, което означава, че с него се консултират по предложението на комисията, преди съветът да приеме окончателния текст на новия регламент.", "date": "2019.01.18", "title": "Европарламентът иска повече средства от ЕС за извеждане от експлоатация на АЕЦ в България"}
{"url": "https://www.dnevnik.bg/sport/2019/01/18/3376785_sharapova_detronira_vozniachki_i_dade_zaiavka_za/", "text": "Носителката на пет титли от Големия шлем Мария Шарапова детронира миналогодишната шампионка Каролине Вознячки в третия кръг на Australian Open. 31-годишната рускиня победи 28-годишната датчанка с 6:4, 4:6, 6:3 след здрава битка, продължила 2.24 часа. Шарапова показа впечатляващ тенис в трети пореден мач и даде солидна заявка за титлата. В първия кръг тя  разби британката Хариет Дарт с 6:0, 6:0 за 63 минути , а във втория имаше нужда от 71 минути, за да  елиминира шведката Ребека Петерсон (6:2, 6:1) . Шарапова игра много агресивно и днес, като притискаше Вознячки от първата до последната точка и само отличната защита позволи на датчанката да се задържи в мача. Миналогодишната шампионка се движеше отлично по корта и изстиска много грешки от ракетата на рускинята, но това не се оказа достатъчно. \"Знаех, че ще бъде много тежък мач. Тя е действащата шампионка и не е тайна, че обича да играе на този корт. Миналата година нямах много мачове, особено срещу топ тенисистките, а това определено ми липсваше. Това са мачовете, за които тренираш толкова много. Почувствах се страхотно, когато спечелих последната точка\", каза Шарапова. Шампионката в Мелбърн от 2008 г. направи 37 печеливши удара, спечели 68% от точките след вкаран първи сервис (52/76) и 59% след втори (17/29). Вознячки също се справяше добре, когато пласираше първото си подаване, но имаше сериозни проблеми с втория си сервис. Това доведе до 12 точки за пробив в подаванията на Вознячки. Тя спаси осем от тях, но в решаващия сет не успя да издържи на мощната игра на Шарапова. В тази трета част рускинята игра много силно, като не даде нито една точка за пробив на съперничката и реализира две от своите пет. Шарапова направи значително повече непредизвикани грешки - 46 срещу 21, но и цели 27 уинъра повече. Тя записа седмата си победа от 11 мача срещу Вознячки и се класира за осминафиналите в Мелбърн за десети път от 15 участия. В следващия кръг рускинята ще срещне намиращата се в отлична форма Ашли Барти. Австралийката, която е поставена под №15 в турнира, преодоля третия кръг след победа със 7:6, 6:1 срещу Мария Сакари от Гърция. Победителката от мача между Шарапова и Барти ще играе в четвъртфиналите срещу двукратната шампионка от \"Уимбълдън\" Петра Квитова или американската тийнейджърка Аманда Анисимова. Квитова продължи страхотното си представяне в Мелбърн след категорична победа с 6:1, 6:4 срещу Белинда Бенчич от Швейцария. Чехкинята загуби само 14 гейма в трите си мача по пътя към осминафиналите. Анисимова поднесе една от най-големите изненади, след като отстрани сочената за \"скрит\" фаворит в турнира Арина Сабаленка. 17-годишната американка, която заема 87-ото място в световната ранглиста, спечели впечатляваща победа с 6:3, 6:2 само за 66 минути. Още две американки се класираха за осминафиналите. Поставената под №5 Слоун Стивънс победи хърватката Петра Мартич в много оспорван мач, завършил в два тайбрека - 7:6 (6), 7:6 (5). В следващия кръг шампионката от US Open 2017 ще срещне рускинята Анастасия Павлюченкова, която надигра с лекота Аляксандра Саснович от Беларус - 6:0, 6:3 за 61 минути. Третата останала представителка на САЩ в долната половина на схемата Даниел Колинс отстрани поставената под №19 Каролин Гарсия след успех с 6:3, 6:2 и очаква победителката от мача между световната №2 Анжелик Кербер и участващата с \"уайлд кард\" Кимбърли Биръл.", "date": "2019.01.18", "title": "Шарапова детронира Вознячки и даде заявка за титлата на Australian Open"}
{"url": "https://www.dnevnik.bg/evropa/2019/01/18/3376784_britancite_biha_glasuvali_s_12_razlika_v_polza_na/", "text": "Ако има втори референдум за членство в ЕС, Великобритания би гласувала с 12 процента разлика да остане - най-високият процент от референдума за Брекзит през 2016 г. Това се казва в изследване на компанията \"Югав\", цитирано от \"Ройтерс\". Резултатите от проучването, които бяха разпространени от кампанията \"Народен вот\", настояваща за нов референдум, показват, че 56 процента биха гласували да се остане в ЕС, а 44 процента съюзът да бъде напуснат. Тук обаче не се броят хората, които не биха гласували изобщо или нямат мнение. \"Преднината за оставането, 12 процента, е най-голямата досега\", каза Питър Келнър, бивш президент на \"Югав\". На референдума от 23 юни 2016 г. 17.4 милиона избиратели или 51.9 процента подкрепиха излизането от ЕС, а 16.1 млн., или 48.1 процента, гласуваха за оставане. Според изследването на Югав, като се прибавят и тези, които не биха гласували, и хората без мнение, данните стават 48 процента за оставане, 38 процента за напускане, 6 процента не биха гласували, а 7 процента не знаят как биха гласували. \"Югав\" е направила изследването си сред 1070 пълнолетни. Сред привържениците на Лейбъристката партия подкрепата за  нов референдум  е 78 процента.", "date": "2019.01.18", "title": "Британците биха гласували с 12% разлика в полза на оставане в ЕС"}
{"url": "https://www.dnevnik.bg/sviat/2019/01/18/3376801_srubskiiat_uchastuk_na_turski_potok_shte_e_gotov_tazi/", "text": "\"Газпром\" в най-скоро време ще започне изграждането на инфраструктура в Сърбия за газопровода \"Турски поток\". Това съобщи ръководителят на \"Газпром\" Алексей Милер пред телевизия \"Россия 1\", предаде ТАСС, цитирана от БТА. Сърбия не е първата страна по пътя на сухоземния участък на \"Турски поток\", който започва в Турция и би могъл да премине през България. В София премиерът Бойко Борисов заговори за \"Български поток\", като увери, че проектът ще премине през страната, но думите му (или тези на министъра на енергетиката Теменужка Петкова) така и не са били потвърждавани. Руският президент Владимир Путин, който вчера бе на посещение в Сърбия, заяви, че  Русия е готова да вложи около 1.4 млрд. долара  за развитието на инфраструктурата в Сърбия за преминаване през тази страна на тръба на \"Турски поток\". Линейната част на сръбския участък на \"Турски поток\" ще бъде завършена до края на 2019 г., съобщи още вчера Алексей Милер пред руската телевизия ОРТ. Той добави, че дължината на участъка на газопровода, преминаващ през Сърбия, ще бъде 403 километра. Газопроводът ще премине от сръбско-българската до сръбско-унгарската граница.  Подписаният вчера меморандум за разбирателство по проект за разширяване на подземното газохранилище \"Банатски двор\" фактически означава вземане на окончателно инвестиционно решение по проекта, каза още Милер, който бе в делегацията на Путин при посещението му в Сърбия.  \"Турски поток\" в Босна Босна и Херцеговина се надява да бъде включена в проекта за газопровода \"Турски поток\". Това заяви председателстващият председателството на Босна и Херцеговина Милорад Додик на среща с руския президент Владимир Путин в Белград, предаде ТАСС. Тримата президенти на Босна и Херцеговина (сърбин, хърватин и бошняк) оглавяват колективния си орган всеки за по осем месеца и се изреждат два пъти за общо 4-годишния си мандат. Председателстващият президентството невинаги изразява позиции, споделяни от останалите членове. Искам да изразя удовлетворение от развитието на проектите, за които сме се договаряли. Надяваме се, че ще бъдем включени в проекта \"Турски поток\" така, както страната ни фигурираше и в проекта \"Южен поток\". Имаме абсолютно всички документи, които ни позволяват това, каза вчера босненският сръбски лидер Додик. Путин, който приветства Додик, го поздрави с неотдавнашната победа на изборите в Босна (през октомври м.г. - бел. ред.). Много се радвам да Ви видя отново и да имам възможност да Ви поздравя за победата на изборите, посочи той. Руският държавен глава отбеляза, че отношенията между двете страни се развиват успешно. Сътрудничеството ни се реализира по различни направления, каза Путин. Додик благодари на руския президент за поздравленията, като обаче добави, че редица политически сили в страната не са доволни от резултатите на изборите.", "date": "2019.01.18", "title": "Сръбският участък на \"Турски поток\" ще е готов тази година, смята \"Газпром\""}
{"url": "https://www.dnevnik.bg/sport/2019/01/18/3376805_svetovnata_antidopingova_agenciia_e_izvliakla_dannite/", "text": "Световната антидопингова агенция (WADA) обяви, че екипът, който е в Москва, е извлякъл данните от местната лаборатория. Това беше ключово условие, поставено при  възстановяването на правата на Руската антидопингова агенция (РАСАДА) през септември . \"Това е огромен пробив за чистия спорт\", каза президентът на WADA Крейг Рийди в изявление. \"То показва, че продължаваме да имаме истински напредък, който не би се осъществил без решението на изпълнителния комитет от 20 септември.\" WADA  беше поставена под остри критики  заради решението си да възстанови правата на РУСАДА, макар и условно. Недоволството се засили, след като  Русия не спази срока до 31 декември да осигури достъп до данните от московската лаборатория , касаещи взети проби между 2011 и 2015 г. Тогава беше обяснено, че оборудването на екипа на WADA не е в съответствие с руското законодателство. Все пак в началото на януари специалисти от световната агенция отново пристигнаха в Москва за повторен опит след твърдението на руската страна, че е намерено решение, и им беше осигурен достъп. Заради развоя комисията, която следи случая и трябва да даде заключение и препоръка към ръководството на WADA как да действа занапред,  реши да изчака с доклада си , за да не рискува вмешателство по време на извличането на данните. Очаква се на 22 януари изпълнителният комитет на WADA да обяви решението си за Русия. РУСАДА остана без права през 2015 г., когато Русия беше изключена от международната лека атлетика по обвинения в държавно контролирана система за употреба, разпространение и прикриване на допинг.", "date": "2019.01.18", "title": "Световната антидопингова агенция е извлякла данните от московската лаборатория"}
{"url": "https://www.dnevnik.bg/evropa/evropeiski_parlament/2019/01/18/3376811_evrodeputatite_se_obiaviha_protiv_purva_i_vtora_klasa/", "text": "Европейският парламент се противопостави на Европа \"à la carte\" (по желание) и \"второстепенното членство\" в резолюция, която беше гласувана в четвъртък, предаде пресслужбата на институцията. Евродепутатите обсъдиха различните нива на европейска интеграция между държавите членки, често наричани Европа \"à la carte\", \"променлива геометрия\", \"Европа на различни скорости\" или \"първа и втора класа членство\". Те също така направиха предложения, чрез които различията да работят в полза на европейския проект, вместо да го застрашават. Гъвкавост, не фрагментиране Евродепутатите са на мнение, че диференциацията е съвместима с европейската интеграция, тъй като понякога е необходима, за да се започнат нови европейски проекти и да се даде необходимата гъвкавост за движение напред. Те обаче отказват да гледат на диференциацията \"като иновативен начин за бъдещето на ЕС\" или като \"стратегически приоритет\". Всякакъв вид диференцирана интеграция, договорена между държавите членки, трябва да се разглежда само като прагматична, \"най-добра втора опция\", отворена за всички държави членки, и временна стъпка по пътя към по-ефективно и интегрирано изграждане на политиките на ЕС. Във всеки случай тя не трябва да подкопава \"процеса на създаване на все по-тесен съюз\" или да води до \"първа и втора класа членство\". Евродепутатите предупреждават за риска от политическа и институционална фрагментация и прекалената сложност на процеса на вземане на решения, които са породени от диференциацията и правят системата на ЕС трудно разбираема за гражданите. По-ниско ниво на диференциация в бъдещ договор  Може да се наложи преразглеждане на договорите, за да се внесе ред в сегашния вид и обхват на диференциацията. Това трябва да доведе до: - прекратяване на практиките на постоянно неучастие и изключване от правото на ЕС (евродепутатите смятат, че Брекзит може да бъде възможност да се премине към модели на \"участие по избор\"); - членките да са задължени да спазват изцяло първичното право на ЕС във всички области на политиката; - пълно спазване на основните ценности на ЕС и принципите на правовата държава без възможност за диференциация между страните в тази област; - страните, които не могат или не желаят да се ангажират с пълното спазване на първичното право на ЕС, ще имат достъп до \"някаква форма на партньорство\" с ЕС. Незаконодателната резолюция беше подкрепена от 446 гласа \"за\" срещу 138 гласа \"против\" и 19 \"въздържал се\". Начинът, по който се гледа на диференциацията, варира значително спрямо националния контекст. Тя може да бъде позитивна и да се възприема като възможност за по-бърз напредък в интеграцията или отрицателна, като път към създаване на първа и втора класа членство.", "date": "2019.01.18", "title": "Евродепутатите се обявиха против \"първа и втора класа\" еврочленство"}
{"url": "https://www.dnevnik.bg/sport/2019/01/18/3376829_grigor_dimitrov_shte_igrae_s_39-iia_v_sveta_za_miasto/", "text": "Григор Димитров ще играе срещу американеца Франсис Тиафо в осминафиналите на Australian Open. Българският тенисист преодоля третия кръг след  победа в три сета срещу Томас Фабиано , а американецът спечели петсетова битка с Андреас Сепи. Тиафо изоставаше с 1:2 сета, но направи обрат и спечели с 6:7 (3), 6:3, 4:6, 6:4, 6:3 след 3.17 часа. 20-годишният американец, който заема 39-ото място в световната ранглиста, се класира за четвърти кръг в турнирите от Големия шлем за пръв път в кариерата си. Досега най-доброто постижение на Тиафо беше достигането до третият кръг на миналогодишния \"Уимбълдън\", където допусна обрат от 2:0 до 2:3 сета срещу Карен Хачанов. Преди тази година той имаше само три мача в Australian Open, като беше загубил два от тях. Тиафо направи 16 аса и общо 54 уинъра по пътя към победата срещу Сепи. 35-годишният италианец пласира 19 директни точки от сервис и допусна по-малко непредизвикани - 36 срещи 49, но беше по-пасивният в разиграванията и записа само 27 завършващи удара от игра. Тиафо и Димитров ще се изправят един срещу друг за втори път. Първата им среща беше в осминафиналите на мастърса в Синсинати, когато българският тенисист спечели  драматична победа със 7:6 (1), 3:6, 7:6 (4) . Двамата имат и един неофициелен мач помежду си през 2018 г.. Те се срещнаха в първата среща от демонстративния турнир купа \"Лейвър\", а  Димитров се наложи убедително с 6:4, 6:1. За бившия №3 предстои трето поредно участие в осминафиналите на Australian Open и четвърто в последните пет години. Той спечели три от досегашните четири - срещу Ник Кириос през 2018 г., Денис Истомин през 2017 г. и Роберто Баутиста Агут през 2014 г. Единствената му загуба в тази фаза на турнира беше срещу бъдещия финалист Анди Мъри през 2015 г. Мачът между Димитров и Тиафо ще се изиграе в неделя, 20 януари, когато американският тенисист ще навърши 21 години.", "date": "2019.01.18", "title": "Григор Димитров ще играе с 39-ия в света за място в четвъртфиналите"}
{"url": "https://www.dnevnik.bg/sviat/2019/01/18/3376819_suprugut_na_kralica_elizabet_ii_ostana_nevredim_pri/", "text": "Деветдесет и седем годишният принц Филип, съпруг на кралица Елизабет Втора, остана невредим след автомобилна катастрофа в близост до двореца Сандрингам хаус в източната част на Великобритания, предаде \"Ройтерс\". Полицията съобщи, че двама души от автомобила, блъснал се в колата на принц Филип, който носи титлата херцог на Единбург, са били приети в болница с леки травми и вече са изписани. Инцидентът се е случил в момент, когато принцът излизал от страничен път, за да се качи на главния, съобщава Би Би Си. Според очевидец принцът бил видимо шокиран от случилото се.", "date": "2019.01.18", "title": "Съпругът на кралица Елизабет II остана невредим при катастрофа, докато бе зад волана"}
{"url": "https://www.dnevnik.bg/politika/2019/01/18/3376757_trideset_godini_sled_zakuskata_s_miteran_frenskoto/", "text": "Тридесет години след закуската на френския президент Франсоа Митеран с български дисиденти и интелектуалци в София посланикът на Франция у нас Ерик Льобедел събра четири поколения на закуска днес. Сред гостите в резиденцията на Франция на столичната улица \"Оборище\" тази сутрин бяха двама от участници в закуската през 1989 г. - журналистът Копринка Червенкова и режисьорът Анжел Вагенщайн. \"Много се радвам, че сме заедно днес в посолството на Франция. Преди 30 години президентът Митеран започна историческото си посещение в България. Историческо не заради срещата му с последния комунистически лидер Тодор Живков, а заради закуската с 12 български дисиденти и интелектуалци, сред които и Желю Желев – бъдещият първи президент на демократична България\", каза Ерик Льобедел в началото на закуската днес. От посолството уточниха, че днешната среща е послание за диалог и приемственост.  През 1989 г. във френското посолство в София пристигналият на първо официално посещение на френски държавен глава в България Франсоа Митеран закусва с 12 български интелектуалци, сред които философът и бъдещ президент Желю Желев, поетесата Блага Димитрова, поетът Радой Ралин, журналистите Стефан Продев, Барух Шамлиев, Копринка Червенкова, писателите Йордан Радичков и Ивайло Петров, кинорежисьорът Анжел Вагенщайн и художникът Светлин Русев. Сред двадесетте гости на днешната закуска бяха българският еврокомисар Мария Габриел, ръководителят на Представителството на Европейската комисия (ЕК) в България Огнян Златев, дъщерята на Желю Желев - Станка Желева, ректорът на Софийския университет \"Св. Климент Охридски\" проф. Анастас Герджиков и един от лауреатите на наградата на Института \"Франсоа Митеран\" Артюр Делапорт, който по-късно днес изнесе лекция в Ректората В закуската участваха и политолозите Антоний Тодоров и Татяна Буруджиева, журналистът Константин Вълков, ученици от 9-а Френска езикова гимназия \"Алфонс дьо Ламартин\" и френското училище \"Виктор Юго\" в София, както и четирима французи. \"По-стар съм с 30 години, но не и по-умен. Човек за 30 години не поумнява, по-скоро оглупява. Радвам се, че отново се сещаме за едни други времена. Преди 30 години имаше повече надежда, отколкото сега. Всички бяхме по-единни, отколкото сега. Всички смятахме, че голямата промяна ще доведе до голяма и съществена разлика в състоянието, разлика в положителен смисъл. Сега, след 30 години, мога да кажа, че се оказахме наивници. Вие знаете по-добре от мен какво се случи в България и какво очаквахме да се случи\", каза пред журналисти режисьорът Анжел Вагенщайн, който днес е на 96 г. Той помоли срещата преди 30 години да не се героизира, тъй като освен президентът Митеран нямало други \"уникати\". Участниците в закуската били случайно събрани и можело да бъдат други дванадесет. Едни от тях по думите му вярвали в социализма с човешко лице, други - в човешкото лице без социализъм. Срещата обаче им дала кураж да знаят, че не са сами и че Европа се интересува какво става в България. После никой не ги повикал да ги разпитва къде са били. \"Много единни бяхме и пълни с надежда, която не се реализира - не за първи път в историята\", каза още Вагенщайн. Той разказа как преди 30 години били поканени на закуска човек по човек от френското посолство, чиито представители обикаляли по къщите. \"Единствената къща, която не можеха да посетят, беше на Желю Желев, защото имаше милиция там. Бях посетен от секретар на посолство с молба дали не мога аз да намеря контакт с него, за да го попитам дали е готов да дойде. Те бяха добре информирани, че жена му е моя колежка\", разказа още Вагенщайн. \"Това беше един преломен момент в историята на българската опозиция. Винаги е имало инакомислещи интелектуалци. Вкъщи беше сборище на хора, които мислеха различно, и четяха книги, които бяха забранени. Но режимът правеше всичко, за да бъдат игнорирани те. И това беше първият път, в който някак официално беше признато, че има интелектуалци, които не са интелектуалците на режима, а които са против него и имат съвсем други идеи\", каза пред журналисти дъщерята на Желю Желев - Станка Желева. След закуската през 1989 г. френският президент Франсоа Митеран се среща със студенти в препълнена зала в Софийския университет \"Св. Климент Охридски\" и отговаря на техните многобройни, спонтанни и понякога дръзки въпроси, посочват от посолството. \"Намек, че режимът може да падне, нямаше все още. Ние научихме в последния момент, че френският президент пристига и иска да се срещне с български студенти. Попитаха ни какви въпроси искаме да зададем, бяхме ги подготвили предварително. Но в момента, в който започна срещата, протоколът изчезна. Появиха се едни въпроси, които никой от нас не смееше да зададе навремето. Тогава изведнъж се повдигна един ентусиазъм, който беше скрит дълбоко в душите ни\", разказа Вилидяна Абуа, която днес участваше в закуската.", "date": "2019.01.18", "title": "Тридесет години след закуската с Митеран френското посолство събра български франкофони"}
{"url": "https://www.dnevnik.bg/biznes/2019/01/18/3376844_sled_4_g_ot_sofiia_do_veliko_turnovo_shte_se_stiga_za/", "text": "През 2023 г. пътуването с кола между София и Велико Търново ще става за два часа. Това обещава в интервю за \"24 часа\" изпълнителният директор на държавната компания \"Автомагистрали\" Стоян Беличев. Правителството реши да възложи на държавното дружество без конкурс  изграждането на 134 км от магистрала \"Хемус\" , финансирано от държавния бюджет с 1.35 млрд. лв., вместо да следва досегашната практика - да разделя строителството на участъци и за всеки от тях да се обявява обществена поръчка. Причината е забавянето заради многократни обжалвания и съмненията в качеството на строителството, използвани и в политическите дебати. Беличев уверява, че компанията, която досега се е занимавала главно с пътна поддръжка и ремонти, има амбицията да стане една от водещите в сектора на пътното строителство и изпълнява бизнес план за това. \"Автомагистрали\" не планира да наема подизпълнители, но е възможно да бъде наета техника от други компании, уточнява той. Всеки месец ще се публикуват отчети за хода на работата. Обмисля се да се удължи гаранцията над нормативно определената. Габаритът на съоръжението в отделни участъци ще е по-малък от стандартното и в тях максимално разрешената скорост ще е 120 км/ч. Но в по-голямата част от пътя ще е 140 км/ч.", "date": "2019.01.18", "title": "След 4 г. от София до Велико Търново ще се стига за 2 часа, обещава строителят"}
{"url": "https://www.dnevnik.bg/zelen/2019/01/18/3376601_svetovno_zastrashena_ptica_be_namerena_krai_karlovo/", "text": "В неделя  природолюбител съобщава във фейсбук  наблюдение край Карлово на изключително рядката за света птица плешив ибис. За съжаление, докато бива открита и транспортирана за лечение, птицата е много отслабнала и умира. За \"Дневник\" доц. д-р Борис Николов от Института по биоразнообразие и екосистемни изследвания при БАН коментира, че птицата е от вида Северен плешив ибис (Geronticus eremita), който до 2017 г. е бил критично застрашен. Орнитологът от БАН разказва, че въпреки нарастването на броя на плешивите ибиси през последните години благодарение на природозащитните дейности, числеността на вида е все още ниска и той има статут \"застрашен\" от Международния съюз за защита на природата (IUCN). Тъй като най-близкото място, където работи програмата за реинтродукцията на плешивите ибиси е в Алпите, още при първата публикация на фотографиите от Карлово в неделя доц. Николов предполага, че птицата долита в България оттам. Завръщане в Европа Доц. Николов разяснява, че някога видът е бил широко разпространен в Южна и Централна Европа, Северна Африка и Близкия изток. Числеността му е намалявала през последните няколко столетия, но най-големият спад се наблюдава през ХХ век, когато са изчезнали 98% от птиците. В момента плешивите ибиси са останали на две места – няколко десетки имa в Югоизточна Турция и Сирия и около 200 – в Мароко. Числеността им в дивата природа е едва 200-250 възрастни птици, уточнява ученият. Тъй като се полагат усилия по възвръщането му в природата на различни места в историческия ареал на вида, в зоопаркове и размножителни центрове също има северни плешиви ибиси - над 1000, добавя доц. Николов. В момента за плешивия ибис има европейска програма за реинтродукция, но България не е включена в нея, защото няма данни за наличието му у нас. Конкретната птица, намерена край Карлово, се предполага, че е отгледана като част от  програмата за интродукцията на вида Waldrapp  в партниращия на програмата aвстрийски зоопарк Tierpark Rosegg. Съдбата на беглеца За съжаление птицата е била слаба още според наблюденията на природолюбителя в неделя. След издирване в следващите дни, тя е открита едва в сряда сутрин от служители на военното поделение на 61-ва Стрямска механизирана бригада в Карлово. Те сигнализират на Спасителния център на \"Зелени Балкани\" в Стара Загора. Екип и ветеринарни лекари от Спасителния център откликват веднага и транспортират птицата от Карлово до Стара Загора още в сряда. Ветеринарните лекари установяват, че плешивият ибис страда от измръзване на първите пръстови кости на три от пръстите на левия крак и начална некроза на десния крак. Общото клинично състояние също е критично, като птицата е слаба и дехидратирана. Екипът на Спасителния център опитва лечение, но за съжаление птицата умира. За \"Дневник\" ветеринарният лекар от Спасителния център Христина Клисурова коментира: \"Състоянието на птицата беше много сериозно. Много често младите птици, пуснати на свобода, не успяват да оцелеят. Това важи в още по-голяма степен за птиците, родени в плен, защото те нямат около себе си възрастни, от които да придобият навици за оцеляване. Техните инстинкти за миграция също са по-слаби, което се показва и от това, че птицата е отлетяла от Австрия на изток към България вместо към естествената за миграция посока - Африка.\"", "date": "2019.01.18", "title": "Световно застрашена птица бе намерена край Карлово"}
{"url": "https://www.dnevnik.bg/evropa/2019/01/18/3376841_es_triabva_da_obsudi_dali_da_predogovori_sdelkata_za/", "text": "Необходима е дискусия за предоговаряне на споразумението за излизането на Великобритания от Европейския съюз, което обаче ще е възможно само ако има подкрепата на всички страни - членки на ЕС, заяви германският министър на външните работи Хайко Маас, цитиран от \"Ройтерс\". \"В крайна сметка въпросът ще е дали да бъде отворена отново сделката, за което е необходимо одобрението на всички 27 страни членки... Това трябва да бъде обсъдено сега\", заяви късно снощи Маас пред германската обществена телевизия Цет Де Еф. \"Досега британците винаги казваха какво не искат. Сега те трябва да кажат и какво искат\", допълни той. По-рано вчера германският външен министър отбеляза, че \"трудно може да си представи\" споразумението за Брекзит да бъде предоговорено. В сряда канцлерът Ангела Меркел каза пред германския парламент, че за нея \"е ясно, че не може да има каквото и да било предоговаряне\". Планът за излизане от ЕС, който британският премиер Тереза Мей бе договорила с ЕС,  бе категорично отхвърлен  от парламента във Великобритания във вторник. \"Ще ни липсвате\" Междувременно лидерът на Християндемократическия съюз Анегрет Крамп-Каренбауер, смятана за протеже на Меркел, призова Великобритания да остане в ЕС. Крамп-Каренбауер, която наследи Меркел на лидерския пост в края на миналата година, се присъедини към германските политици, индустриалци и творци с призив в последната минута към Лондон. \"Без вашата велика нация този континент нямаше да бъде това, което е днес\", каза тя в писмо, публикувано в \"Таймс\". \"След ужасите на Втората световна война Великобритания не се отказа от нас. Тя приветства Германия като суверенна нация и европейска сила\", допълни Крамп-Каренбауер. \"Ще ни липсва легендарният британски черен хумор и ходенето в някой пъб след работа за по бира. Ще ни липсват чаят с мляко и шофирането от лявата страна на улицата... Но преди всичко ще ни липсват британците - нашите приятели\", написа още тя.", "date": "2019.01.18", "title": "ЕС трябва да обсъди дали да предоговори сделката за Брекзит, каза германски министър"}
{"url": "https://www.dnevnik.bg/kultura/2019/01/18/3376587_plovdiv_2019_kato_adrenalin/", "text": "Може само да се гадае каква ще е равносметката, когато през 2020 г. се тегли чертата на всичко извършено в Пловдив като Европейска столица на културата, какво ще остане като тенденции в културата, инфраструктурата, туризма. Медийното внимание се е насочило към града, а мнението на пловдивчани не е еднозначно. Културното съдържание  Виктор Янков е заместник-директор на международната дейност на фондация \"Пловдив 2019\". За него основният фокус е програмата, която включва повече от 300 събития. Въпреки че е от екипа, който стои зад нея, на него му е трудно да избере какво да препоръча от всичко, което предстои през годината. Ключово според него е, че за културно съдържание през 2019 г. са дадени между 30 и 33 млн. лева. \"Подобна инвестиция за културно съдържание в България в последните години може би не е правена\", казва Виктор. И подчертава, че програмата е изградена изцяло чрез отворени конкурси. Един от личните му фаворити в нея е гостуването на колекцията със съвременно изкуство на \"Дойче телеком\". Една от целите, които си е поставила фондацията, е да се работи с нова публика и Виктор коментира, че се работи по привличането на жители от крайните квартали в Пловдив, на пенсионери и на други хора, които от години не са ходили на изложба. Другите две събития, които той препоръчва, са фестивалът Opera Open – защото \"да го гледаш на Античния театър със сигурност е нещо, което се запаметява\". И работата на театралната компания от Германия  Rimini Protokoll , която ще представи в Пловдив проекта си \"100% град\", чието заглавие в случая ще бъде \"100% Пловдив\". Представлението е правено в много градове, а концепцията е, че сто души, непрофесионални актьори, се качват на сцената и разказват лични истории. \"Те са абсолютна демографска картина на ситуацията в града\", обяснява Виктор. Критиките към Пловдив  Ивайло Дернев е съсобственик на заведението \"Котка и мишка\" и съиздател на сайта \"Под тепето\". Той е на мнение, че основните критики към \"Пловдив 2019\" идват от жители на града, което за него е типична черта. Ивайло признава, че за момента не може да изпадне нито в краен възторг, нито в крайни критики на това, което се случва. Той иска да наблюдава процесите, преди да ги оцени. \"А не да ги оценявам предварително, както направиха много други. За мен това не е логично - да дадеш оценката за нещо, преди да си го видял\", коментира той. Според него много хора забравят, че Европейска столица на културата е преди всичко културен проект, а не инфраструктурен. \"Той е съдържание, а не е някакви плочки, които така или иначе ще се появят\", обяснява Ивайло. В същото време той не крие, че и на него не му харесва забавянето в инфраструктурата. Но го притеснява повече, че не вижда проекта Европейска столица на културата, който по думите му е национален, \"да е припознат в София от държава, от правителство, от Министерство на културата\". Неговите очаквания към предстоящата година са високи и той има пълно доверие към хората, които работят във фондация \"Пловдив 2019\". Но държи да подчертае, че има предвид фондацията, а не общината и местната власт. \"Смятам, че е напълно възможно градът да бъде една от добрите столици на културата, ако самите граждани, софиянци, варненци, бургазлии в крайна сметка припознаят проекта като свой\", коментира той. Ивайло акцентира върху влиянието, което е оказало избирането на Пловдив за европейска столица на културата върху града. \"Преди десет години в Пловдив нямаше никаква енергия. Градът беше в нещо като клинична смърт. Може би му трябваше една инжекция адреналин и \"Пловдив 2019\" беше тъкмо тази инжекция\", твърди той. Образът на града в медиите  Друго, което не допада на Ивайло, е образът на Пловдив в медиите в последните месеци. Според него допреди седмица градът е представян по \"отвратителен начин\" в националните медии. \"Създаде се един образ на града, сякаш ние тука ходим върху кал и сме някакви получовеци, които излизат от пещерите, събудили се, защото има Европейска столица на културата\", твърди той. Като журналист и съиздател на \"Под тепето\" той заявява, че градът има проблеми и никой не ги крие. \"Ние пишем и говорим за тях от повече от 5 години. \"Интересно защо медиите обърнаха внимание на града едва в последните десет дни\", пита се той. За него е необяснимо как проблемите, които са дневен ред на Пловдив, не са били на дневен ред на някоя от националните медии, тъй като това е вторият по големина град в страната. \"Те са на национално ниво едва в последните 10 дни\", завършва той. Панайот Стефанов и Илия Димитров са от екипа на списание \"Нула32\". Декемврийският брой на списанието е посветен на \"Пловдив 2019\". Те дълго са избягвали от това да се изказват по въпроса, но накрая са решили, че не могат да подминат темата. \"И успяхме да си изработим мнение, което да не е на никого\", твърди Панайот. Градът ще се събуди същият  Екипът на списанието се е опитал да погледне на Пловдив от гледната точка на хората, които остават в града. \"Тъй като мнозина ще дойдат, ще видят, ще им остане хубав спомен, но след това ще си тръгнат\", казва Илия. \"Ние си зададохме въпроса как ще се събуди градът през 2020 г. И стигнахме до извода, че ще се събуди напълно същият\", допълва той. Според него след еуфорията следва още по-голяма тишина, а градът ще пострада малко от цялото внимание, което ще получи. \"Ние смятаме, че Пловдив не е център. Не му отива\", коментира той. Според двамата влиянието, което се отдава на инфраструктурата в медиите и в обществеността, е лесно обяснимо. \"Хората се хващат за нея, защото градът не изглежда в най-добрия вид, в който са си го представяли\", казва Панайот. \"Как са ни избрали? Вижте, разкопано е навсякъде. Тази ограда е бутната. По улицата има камъни\", цитира той случайно чути от него реплики на граждани на Пловдив. Пловдив не е само европейска столица на културата  Панайот и Илия са на мнение, че в паметта на голяма част от хората 2019 г. ще остане с \"помпозното откриване\" и с няколко концерта на Hills of Rock. Докато други акценти от програмата, като ретроспективната изложба на Кольо Карамфилов и изложбата \"Неосветените дворове\", която представя пътуванията на Радичков в Сибир, ще останат сравнително слабо посетени. Според тях през годината ще има качествени събития, които \"няма да имат реклама и просто ще се провалят - ще се отчетат и това е.\" Но за двамата все пак ще е хубаво, че в града ще се случат толкова много неща. Друго мнение, което те застъпват, е, че на годината се гледа прекалено календарно, а Пловдив има какво да предложи на света от десетилетия насам. \"И това ще остане и след 2019. И на него не му е необходимо някой да му свети с прожектор, да го кичи с гръмки имена и да му вдига кули. Защото то си е тук и който иска, може винаги да го намери\", казва Илия. Михаил Свирачев работи в \"Американския център\" към Народната библиотека \"Иван Вазов\" – Пловдив. Той е запознат с програмата на \"Пловдив 2019\", но му е трудно да се спре на няколко събития. \"Надявам се да мога да посетя колкото е възможно повече от тях. Защото съм тук и е добре да се възползвам от това\", обяснява той. Михаил предполага, че по-голямата посещаемост на града ще отрази и на библиотеката. Както и на \"Американския център\" към нея, защото в него освен българи идват доста американци и англичани, които търсят художествена литература на английски език. По негови думи очакванията на библиотеката към \"Пловдив 2019\" са големи, тъй като тя е един от основните културни институти в града. Най-важното за библиотеката обаче е, че през 2019 г. тя навършва 140 години от създаването си. \"Тъй като няма конкретна дата, през цялата година ще се провеждат най-различни мероприятия, изложби, срещи с автори, концерти\", обяснява той. За момента той не може да конкретизира какви събития ще се проведат в библиотеката, защото графикът още се изготвя, но библиотеката работи с фондация \"Пловдив 2019\" и най-вероятно ще има общи проекти с нея.", "date": "2019.01.18", "title": "\"Пловдив 2019\" като адреналин"}
{"url": "https://www.dnevnik.bg/bulgaria/2019/01/18/3376836_vsichki_vedomstva_imat_analizi_kakvo_shte_se_promeni/", "text": "Всички ведомства са направили анализ какво ще се измени и какво следва при евентуално излизане на Великобритания от ЕС без сделка, каза днес в парламента министърът на външните работи Екатерина Захариева. Тя допълни, че днес предстои обобщаване на информацията в тях и подробности ще бъдат публикувани допълнително. Захариева каза, че още през септември е поискала от засегнатите ведомства да работят и по планове за действия при Брекзит без сделка. Тя допълни, че единственото неудобство за живеещите във Великобритания българи към момента на излизане на страната от ЕС, е нуждата от пререгистрация. Във връзка с нея съставът на посолството на България е бил увеличен, предстои и отваряне в Лондон на нов офис на българската консулска служба. Задалият въпроса депутат Кристиан Вигенин изрази мнение, че за момента чува само общи приказки, но нищо конкретно. Той уточни, че във Великобритания по официални данни живеят около 90 хиляди българи, но реално те били доста повече. Външният министър посочи още, че между ЕС и Великобритания има договорка за краткосрочните пътувания да не са нужни визи. Захариева каза още, че в България постоянно живеят около 4000 британски граждани, които също ще трябва да се пререгистрират. Външният министър отбеляза, че за момента не се забелязва връщане на българи у нас заради Брекзит, каквито очаквания е имало.", "date": "2019.01.18", "title": "Всички ведомства имат анализи какво ще се промени при Брекзит без сделка, увери Захариева"}
{"url": "https://www.dnevnik.bg/bulgaria/2019/01/18/3376854_deputatite_odobriha_zakona_za_socialnite_uslugi/", "text": "Парламентът прие на първо четене Закона за социалните услуги, изготвен в Министерството на труда и социалната политика и внесен от Министерския съвет. Предложението беше прието единодушно със 163 гласа \"за\", съобщи \"Фокус\". Законопроектът за социалните услуги предвижда право на социални услуги да имат всички нуждаещи се хора в България. Въвежда се планиране на национално ниво на социалните услуги, финансирани от държавния бюджет, чрез разработване на Национална карта на социалните услуги, която ще се приема от Министерския съвет. Въвеждат се и допълващи стандарти за социалните услуги, чрез които се осигурява дневна или резидентна грижа за лица в невъзможност за самообслужване, за лица с агресивно и проблемно поведение и за лица с потребност от постоянно медицинско наблюдение и медицинска грижа. За първи път се създава законов ред за предоставяне на асистентска подкрепа за лица в надтрудоспособна възраст, които не могат да се обслужват сами, както и за лица с трайни увреждания, ако не ползват такава подкрепа по друг закон. Предлага се и законов ред за контрол и мониторинг от доставчиците, от общината като орган на местното самоуправление, както и за независим мониторинг от международни, европейски и национални организации. Създава се Агенция за качеството на социалните услуги, която ще лицензира частните доставчици и ще поддържа регистъра на доставчиците. Със законопроекта за първи път се въвежда и годишен мониторинг на социалните услуги на национално ниво.", "date": "2019.01.18", "title": "Депутатите одобриха Закона за социалните услуги"}
{"url": "https://www.dnevnik.bg/sviat/2019/01/18/3376847_i_germaniia_obmislia_zabrana_za_5g_oborudvane_na_huauei/", "text": "Германия проучва възможността да ограничи достъпа на китайската компания \"Хуауей\" до изграждането на  петото поколение  (5G) мобилна мрежа в страната, съобщиха вестниците \"Велт\" и \"Ханделсблат\". Берлин търси начини продукти на \"Хуауей\" - един от най-големите в света доставчици на телекомуникационно оборудване - да не бъдат използвани в мрежата. Редица държави  въведоха подобни ограничения  заради рискове в сигурността, макар наскоро \"Хуауей\"  отново да отрече  да има каквато и да било възможност за шпионаж. След публикациите в германски медии китайската компания обясни и че \"няма основателна причина\", поради която тя да може да бъде \"изключена от изграждането на 5G инфраструктура в Германия или която и да било страна по света\". Досега германското вътрешно министерство изключваше възможността за забрана на комуникационно оборудване от \"Хуауей\", но според информацията може да потърси начини то да не отговаря на изискванията за сигурност. \"Германия беше място на спокойствие\" за \"Хуауей\" досега, но това може да се промени\", пише \"Велт\". Телекомите следят внимателно Промяната според \"Ханделсблат\" е настъпила в последните три месеца заради случилото се в Канада с ареста на финансовия директор на компанията  Мън Ванчжоу  по искане на САЩ, заради натиска на американската администрация и заради решенията на  Япония  и държави от  общността \"Петте очи\"  да ограничат работата с оборудване на компанията. Китайското посолство в Канада, която също обмисля мерки, предупреди, че е възможно да има последствия, ако Отава забрани участие в изграждането на 5G мрежата в страната. Представители на Конгреса в САЩ междувременно предлагат законови поправки, които биха забранили покупка на чипове и други високотехнологични компоненти от \"Хуауей\" и други китайски компании, които не се съобразяват с американски санкции или други мерки. Ако такова законодателство бъде прието, \"Хуауей\" би имала сериозни проблеми с производството. Според \"Уолстрийт джърнъл\" и в момента тя бива разследвана за кражба на търговски тайни, а в случая на финансовия директор САЩ твърдят, че може да става дума и за схема за заобикаляне на санкциите срещу Иран. Мобилните оператори в Германия сега внимателно наблюдават ситуацията, тъй като не искат да се стигне до скъпи инвестиции в оборудване на \"Хуауей\", които да отидат напразно, пише \"Ханделсблат\".", "date": "2019.01.18", "title": "И Германия обмисля забрана за 5G оборудване на \"Хуауей\""}
{"url": "https://www.dnevnik.bg/politika/2019/01/18/3376862_bsp_iska_po-strogi_nakazaniia_za_lica_koito_jiveiat_na/", "text": "Лидерът на БСП Корнелия Нинова обяви, че ГЕРБ и \"Обединени патриоти\" са се провалили с интеграцията на ромите. Поводът - случаи от последните дни, сред които и побоят над военен в село Войводиново. Днес в парламента социалистите обявиха, че искат по-строги наказания за лица, които живеят на съпружески начала с малолетни, но не обясниха какви да бъдат те. Според Корнелия Нинова интеграцията на ромите трябва да стане чрез образование, заради което БСП отново предлага промяна в делегираните бюджети и отпадане на принципа \"парите следват ученика\". В отговор образователният министър Красимир Вълчев обяви, че механизмът за обхващане на всички деца в образователната система има ефект - вече били записани над 30 хил. деца в училище. По думите му основна част от проблемите при интеграцията на ромите са социално-културни. За делегираните бюджети каза, че никой в системата на образованието не е против тях.", "date": "2019.01.18", "title": "БСП иска по-строги наказания за лица, които живеят на семейни начала с малолетни"}
{"url": "https://www.dnevnik.bg/evropa/2019/01/18/3376863_shvedskiiat_parlament_sloji_krai_na_bezizhodicata_kato/", "text": "Шведският парламент преизбра днес лидера на социалдемократите Стефан Льовен за премиер на страната, предадоха световните агенции. Това ще е втори мандат на поста за Льовен, който е министър-председател на Швеция от 2014 г. (след парламентарните избори на 9 септември като изпълняващ длъжността). Гласуването сложи край на  политическата безизходица , в която Швеция изпадна преди повече от четири месеца след парламентарните избори през септември, които не излъчиха ясен победител. Тогава левоцентристката коалиция начело с Льовен и десноцентристкият съюз на практика получиха равни резултати и националистическата антиимигрантска партия \"Шведски демократи\", която постигна силен резултат, изглеждаше в позиция на балансьор. Миналата седмица обаче премиерът социалдемократ постигна историческа сделка с Партията на центъра, Либералите и Зелените. Така той получи подкрепата на десно- и левоцентристки формации и не позволи на \"Шведски демократи\" да имат глас в политиката, отбелязва \"Ройтерс\". \"Франс прес\" посочва, че в съответствие с договореното програмно споразумение новото правителство на малцинството ще включва социалдемократите на премиера и Зелените и ще бъде поддържано в парламента от Партията на центъра и Либералите, които бяха в опозиция през първия мандат на Льовен. При гласуването днес шведският премиер бе подкрепен от своите социалдемократи и от Зелените. Депутатите от Партията на центъра, Либералите и от Лявата партия се въздържаха, а колегите им от десницата гласуваха против Льовен. 115 депутати от 349-членния еднокамарен парламент, Риксдага, гласуваха в подкрепа на премиера при 153 против и 77 въздържали се. В Швеция, за да бъде утвърден министър-председател, е достатъчно да няма мнозинство срещу него в парламента. Споразумението между партиите предвижда намаляване на данъци, дерегулация на трудовия пазар и на пазара на отдаване под наем на имоти. Кабинетът на Льовен ще бъде едно от най-крехките правителства в Швеция за последните 70 години. Общо четирите партии, участващи в споразумението, разполагат със 167 от 349 места в парламента, с осем по-малко от абсолютното мнозинство, за което са необходими 175. Ян Бьорклунд, чиято Либерална партия подкрепи Льовен, отбеляза \"как расистките и популистки партии са засилили позициите си по света\", предаде \"Асошиейтед прес\". Той посочи като пример американския президент Доналд Тръмп, френската партия Национален сбор на Марин Льо Пен и унгарския премиер Виктор Орбан. /БТА", "date": "2019.01.18", "title": "Шведският парламент сложи край на безизходицата, като преизбра Льовен за премиер"}
{"url": "https://www.dnevnik.bg/biznes/2019/01/18/3376843_biznesut_i_sindikatite_se_oburnaha_kum_borisov_zaradi/", "text": "Национално представителните работодателски организации и синдикатите в общо писмо настояват премиерът Бойко Борисов да ги приеме, за да обсъдят прекалено високите цени на електроенергията на енергийната борса. Те настояват съвместно с държавните органи да бъдат набелязани \"спешни мерки за необоснования и спекулативен ръст на цените на електроенергията на борсата и стабилизирането им на приемливи и логични нива\". Работодателите и синдикатите вече поставяха въпроса за ценообразуването на борсата миналата седмица на заседание на Националния съвет за тристранно сътрудничество. След него, \"за да покажат, че държавата е на своето място\" Министерството на енергетиката и Комисията за енергийно и водно регулиране  решиха да започнат поредната проверка  в електроразпределителните дружества, включително и отчитането на електромерите. Друга мярка е дружествата от държавната енергетика  да осигурят допълнителни количества  електроенергия за борсовия пазар в сегмента \"Ден напред\". Напрежението на свободния пазар на електроенергия се поддържа от последните месеци на миналата година. Работодателските организации и синдикатите многократно сигнализираха, че заради поскъпването част от компаниите свиват производството и изпитват затруднения да увеличат заплатите. писмото до Борисов е подписано от Асоциацията на индустриалния капитал, стопанската камара, търговско-промишлената палата, Конфедерацията на работодателите и индустриалците, КНСб и \"Подкрепа\". ", "date": "2019.01.18", "title": "Бизнесът и синдикатите се обърнаха към Борисов заради скъпия ток на борсата"}
{"url": "https://www.dnevnik.bg/kultura/2019/01/18/3374546_otkus_ot_stiv_djobs_biografichen_portret_na_kevin_linch/", "text": "\"Стив Джобс: Биографичен портрет\" е уникална книга за живота и постиженията на един от най-влиятелните иноватори на XXI век. С тази богата на информация биография ще се запознаете в детайли със забележителния талант и гениалност на Стив Джобс, представени чрез смел дизайн и оригинални визуални графики. Ще разберете как нюхът му на находчив търговец поставя основата на бъдещия успех на съревнованието с Бил Гейтс и на страстта му към радикалните нововъведения. Този пионер в технологиите води забележителен, но твърде кратък живот, който променя из основи начините, по които комуникираме помежду си, и цялото ни ежедневие. Простото е по-трудно от сложното Мечтата ми беше Apple 2 да бъде първият готов асемблиран компютър... И ми беше влязла мухата, че искам да е в пластмасов корпус. – Стив Джобс \"Стана ми ясно, че зад всеки хардуер-ентусиаст, който иска да сглоби собствения си компютър, стоят хиляди обикновени хора, които не могат да го направят, но искат да се занимават с програмиране... Точно като мен, когато бях на 10 години. Мечтата ми беше Apple 2 да бъде първият готов асемблиран компютър... И ми беше влязла мухата, че искам да е в пластмасов корпус.\" И макар най-силният търговски коз на Apple 2 да е способността му да предава цветен сигнал към телевизора, Возняк и Джобс имали още няколко скрити коза си за следващия модел, който щял да предефинира концепцията \"персонален компютър\". Возняк искал да добави допълнителни разширителни портове. Те ще позволят на потребителите да подобряват възможностите, а оттам и полезността на машините си. Решение, което щяло да създаде цяла нова индустрия за производителите на периферни устройства, което от своя страна ще донесе допълнителна полза за крайния потребител. Друг фундаментален дизайнерски избор бил в чипа да се включи на хардуерно ниво езикът за програмиране BASIC, което щяло да позволи на потребителите да програмират веднага след включването на машината. Microsoft на Бил Гейтс и Пол Алън осигурявали BASIC за конкурентния продукт Altair, от който разрастващата се сиатълска компания печелела по 500 долара на всяка машина. Сделка с Apple за новия им продукт щяла да им носи огромни печалби, чак докато години по-късно PC-то на IBM изцяло пренапише правилата на пазара. Ключовата намеса на Джобс в появата на Apple 2 се въртяла около неговия дизайн. Той трябва да изглежда като завършен продукт, а не като нещо, което да наподобява комплект \"направи-си-сам\". Освен силната му убеденост относно важността на пластмасовата кутия със заоблени ръбове с вградена клавиатура, което щяло да превърне Apple 2 в желан потребителски продукт, Джобс искал да елиминира и шума на вентилатора. За последовател на дзенмедитацията постоянното бръмчене било едновременно дразнещо и натрапчиво. За Возняк безшумността била надолу в списъка с приоритетите му, доста след дънната платка и микропроцесора, може би защото ролята на вентилатора била да попречи на компютъра да прегрява, и затова го превръщал в незаменима част от крайния продукт. Въпреки това Джобс настоявал да се намери по-добро решение и се обърнал за съвет към Ал Алкорн, стария му шеф от Atari, който на свой ред го препратил към Род Холт, един от старите инженери в компанията, смятан за един от най-големите таланти в Силициевата долина, що се отнася до аналогови решения. Стремящ се винаги да работи с най-добрите, Джобс послушал съвета на Алкорн и се свързал със застаряващия инженер, въ¬преки че бил наясно за топящите се финанси на Apple, което правело анга-жирането му почти невъзможно. \"Просто ме излъга, за да заработя за тях\", спомня си Холт. Ангажирането на специалист, който е извън платежоспособността на Apple, е може би един от първите примери за широко коментираното \"изкри¬вяване на възприятията за реалността\", от което страда Джобс – вътрешно убеждение, което ще го направлява както в бизнес сферата, така и в личния му живот. Изкривяване, според което невъзможното е възможно, а истината е субективна категория. Според Даниел Котке тази му черта е била насадена от Робърт Фридланд, харизматичния му приятел от \"Рийд\", чиято комуна във фермата All One Farm край Портланд осигурявала място както за бягство, така и за вдъхновение за младия Джобс. \"[Фридланд] беше харизматичен и малко си падаше мо¬шеник, като можеше да накланя везните в своя полза посредством силната си воля. Беше находчив, уверен в собствените си качества и малко диктатор. Стив се възхищаваше на всичко това и започна все повече да прилича на него, колкото повече време прекарваха заедно\", разказва Котке на биогра¬фа си Уолтър Айзъксън. По-късно Фридланд ще използва уменията си, за да се превърне в милиардер в минната индустрия. В началото на 90-те години на миналия век той ще се забърка в неприятности относно щети, нанесени на околната среда от компанията му Ivanhoe Mines. Ситуацията бързо ще се превърне в политически проблем до степен, в която Фридланд ще се обади на Джобс да го попита дали не би могъл да използва влиянието си върху пре¬зидента Бил Клинтън. Джобс му отказва, като по-късно коментира връзката с бившия си ментор по следния начин: \"Почувствах се странно, когато из¬веднъж се оказа, че един от духовните наставници от младостта ми се оказа както в преносен, така и в буквален смисъл златотърсач\". Джобс може и да е поспестил от истината относно платежоспособността на Apple, но пък и Холт не подписал договора със затворени очи. Подозирал е, че Джобс няма пари, но интуицията му нашепвала, че е доста вероятно Apple 2 да се окаже нещо специално, и затова решил да стане част от него. Захванал се с разработката на ново захранване за компютъра, без да прави разлика между ден и нощ, като дизайнът бил точно толкова революционен, колкото способността на Apple 2 да показва цветове. По-малък от кутия за мляко, захранващият блок на Холт ползвал домашния контакт, включвал се и се изключвал бързо, токът, който осигурявал, бил стабилен, а отделяната топлина била далеч по-малко. Най-важното било, че бил безопасен за скъпи¬те чипове памет на машината. Гениалната му идея, която помогнала цялата кутия на компютъра да се смали, се прилага и до ден днешен в актуалните захранващи блокове на сегашните компютри. С почти готовия професионален дизайн на Apple 2 Джобс бил наясно, че за да може това да се превърне в реален продукт, ще им трябва сериозен финансов ресурс, връзки с обществеността и реклама, затова и се обър¬нал към потенциални инвеститори. Commodore и една канадска компания за калкулатори били евентуални кандидати, но впоследствие се оттеглили, като Commodore решили да си направят свой собствен компютър, стреснати от оценката от 100 000 долара на Apple. При новината, че Нолън Бушнел е продал Atari на Warner Communica¬tions за сериозната сума от 14 милиона долара, Джобс се обръща към бив¬шия си шеф за инвестиция. Бушнел отказва и вместо това представя Джобс на рисковия инвеститор Дон Валънтайн, който наскоро е основал Sequoia Capital – фирма, фокусираща се главно върху малки и рискови технологични фирми. Въпреки безспорните качества на Джобс и Возняк, Валънтайн е отблъс¬нат от наивитета на двамата, като заявява, че \"не мислят достатъчно на едро\", и на свой ред ги препраща към друг потенциален инвеститор. Един от първите служители на Intel, Майк Маркула, към момента живеел от доходите от инвестициите си. Радвайки се на ранно пенсиониране благо¬дарение на милионите, които направил от разпродажба на акции на фирма¬та за чипове на фондовата борса, се оглеждал за ново предизвикателство. Попадайки в гаража на Джобс, той веднага е впечатлен от постигнатото от двамата. \"Това бе нещото, за което си бях мечтал още от гимназията\", споде¬ля той, когато го питат за впечатленията му от демонстрацията на прототипа на Apple 2. Срещу 1/3 от дяловете на Apple Маркула предлага инвестиция от 92 000 долара лични средства и обещание да издейства кредитна линия от 250 000 в Bank of America. Возняк и Джобс ще държат по 26%, което ще позволи по-нататъшното набиране на капитал. Бизнеспланът на Маркула съвпада с визията на Джобс да излезе от па¬зара на компютърните ентусиасти, като двамата с Возняк били сигурни, че партньорът им разбира продукта и мечтите им за бъдещето на компанията. \"Говореше за представяне на компютъра на обикновените хора в обикновени¬те им домове, където да го използват да си подреждат рецептите или да си следят финансите\", си спомня Возняк. Успокоени и непретенциозни, както и относително честни, двойката се съгласява, че с Маркула си пасват. За Джобс решението било очевидно, но за Возняк не чак дотам. Тъй като все още искал да запази мястото си в HP, той се чувствал донякъде неудобно на ръководен пост. Тъй като Маркула не бил склонен да подпише споразумението, без да може да разчита на пълното внимание на Возняк, последвали няколко изпълнени с нерви дни, през които Джобс, приятелите и семейството на Возняк отчаяно се опитвали да го убедят да се съгласи на сделката, преди поканата да бъде оттеглена. Един от тези сладкодумци бил баща му Джери. Той и преди се месел в ролята на Воз в Apple, като по времето на проявеше от Commodore интерес той дори обвинил Джобс, че се възползва от него. Според Джери двамата не би трябвало да са равноправни партньори, като се вземе предвид ограниче¬ната роля на Джобс в създаването и разработката на дизайна на Apple 1 и Apple 2. Докаран до сълзи от скандала, Джобс казал на Возняк, че ако не са равноправни партньори, Воз може да вземе цялата компания. Като отбе¬лязал нуждата им един от друг, Возняк подчертал, че нито един от ранните им успехи не би бил възможен без Джобс. Все пак именно неговият приятел превърнал идеите му в бизнес възможности, като го разубедил да подари безплатно чертежа си в Homebrew Computer Club. Когато Маркула бил на крачка от това да се оттегли, този път Джери Возняк подкрепил Джобс и приятели, като се опитал да повлияе на сина си. След дни безспирни телефонни разговори Возняк Младши се почувствал достатъчно сигурен, за да каже \"да\", което му позволило да спечели цяло състояние като инженер в новосформираното партньорство в Apple, без да се налага да бъде шеф на някого. Сделката била сключена. На 3 януари 1977 г. Возняк напуска сигурната си работа в HP, подписват се договорите и така се ражда новата компания Apple Computer.", "date": "2019.01.18", "title": "Откъс от \"Стив Джобс: Биографичен портрет\" на Кевин Линч"}
{"url": "https://www.dnevnik.bg/sviat/2019/01/18/3376861_dva_ruski_iztrebitelia_se_sbluskaha_nad_iaponsko_more/", "text": "Руското министерство на отбраната съобщи, че два изтребителя са се сблъскали при полет в руския Далечен изток, съобщиха ТАСС и \"Асошиейтед прес\". Руските военни казаха днес в изявление, че две машини Су-34 изпълнявали учебно-тренировъчен полет, когато се сблъскали на около 35 км от бреговете на Японско море. И двата екипажа катапултирали. За издирването им са изпратени шест кораба на Тихоокеанския флот. Един пилот е бил локализиран върху надуваема лодка. Силните ветрове в района затрудняват спасителната операция, но военните очакват да стигнат до пилота скоро. Руските ВВС уточниха, че изтребителите не са носили ракети. По предварителни данни произшествието било причинено от пилотска грешка.", "date": "2019.01.18", "title": "Два руски изтребителя се сблъскаха над Японско море"}
{"url": "https://www.dnevnik.bg/bulgaria/2019/01/18/3376884_spored_demokratichna_bulgariia_dps_zastava_sreshtu/", "text": "Чрез атакуване на преференцията ДПС застава срещу овластяването на избирателите. Това е позицията на \"Демократична България\", става известно от позиция до медиите. Поводът са предложенията на партията, внесени в последния ден за предложения между първо и второ четене  за промени в Изборния кодекс , които вдигат прага за признаване на преференциалния вот. \"Предложението на ДПС за обезсмисляне на преференциалния вот е йезуитски написано. Прикрива ликвидирането на преференцията зад изисквания за покриване на различни \"избирателни квоти\" – с идеята да няма сериозен дебат, проблемът да не добие публичност и мнозинството да може да гласува, без да се налага да отговаря на въпроси\", пише в позицията на извънпарламентарното обединение, в което влизат \"Да, България\", ДСБ и \"Зелените\". Според тях \"гласуването с преференция като вид мажоритарен вот отдавна е трън в очите на ГЕРБ, БСП и ДПС. Пречи им, защото овластява избирателите, като им дава възможност да посочват предпочитанията си. ДПС дори изключи свои преференциално избрани депутати – за назидание на останалите\". Напомня се, че до момента, за да се задейства преференцията на парламентарни избори, се изискват 7% от подадените за партийната листа гласове за конкретен кандидат, за евродепутати прагът е 5%. \"При приемане на предложенията на ДПС ще са необходими над 100 хил. преференции за един кандидат, за да настъпи разместване в подредбата\", уточнява обединението, като добавя, че това би обезсмислило преференциалното гласуване. \"След като мнозинството с няколко ключови гласувания в парламента утвърди посоката към авторитаризъм – с тайните арести, с  извънредните правомощия на КПКОНПИ , с практическа  отмяна  на електронното и машинното гласуване – управляващите, в партньорство с ДПС и БСП, могат да елиминират и преференциалното гласуване\", предупреждава \"Демократична България\". Обединението настоява и за конкретни отговори от управляващите дали всички ще бъдат в пленарна зала и ще гласуват ли против предложенията на ДПС; ще отхвърлят ли категорично каквито и да било предложения, с които се увеличава прагът за задействане на преференциалния вот; ще покажат ли, че подкрепят преференциалното гласуване като вид мажоритарен вот. На последно място \"Демократична България\" пита дали ще бъдат оттеглени \"срамните текстове за отлагане без срок на въвеждането на електронно гласуване и за практическо премахване на машинното гласуване\", каквото сегашният Изборен кодекс предвижда.", "date": "2019.01.18", "title": "Според \"Демократична България\" ДПС застава срещу овластяването на избирателите"}
{"url": "https://www.dnevnik.bg/sport/2019/01/18/3376873_blizo_polovinata_ot_rekordnite_prihodi_v_evropeiskiia/", "text": "Клубовете в европейския футбол отчитат рекордните 20.11 милиарда евро (17.63 милиарда паунда), показва годишният доклад на УЕФА. Данните сочат, че близо половината от сумата се дължи на едва 30 от общо 710 клуба. Анализът показва, че фирми за залагания са най-честият спонсор на отборите в десет европейски лиги. Стадионът на ПСЖ е най-скъпото място за гледане на футбол на континента. Докладът отчита ръст на общите приходи с повече от 1.6 милиарда евро през 2017 г., но богатството е разпределено между малък брой клубове. Приходите на 30-те водещи клуба са се покачили със 7% и вече са 9.7 милиарда евро, или 49% от общата сума. Президентът на УЕФА Александър Чеферин заяви, че проблемите, които докладът изважда наяве, отново поставят състезателния баланс на преден план, като \"разликите във финансовите възможности на клубовете са породени от технологичните промени и глобализацията\". \"В момента е по-важно от всякога замесените страни да работят заедно, за да запазят футбола устойчив както на върха в пирамидата, така и на по-ниските нива\", смята Чеферин. \"Юнайтед\" и Висшата лига са на върха \"Манчестър юнайтед\" е клубът с най-големи приходи. Те възлизат на 676 милиона евро, но това е с 13 милиона по-малко от предходната 2016 г. Английският клуб изпреварва само с един милион евро втория \"Реал\" (Мадрид). В тройката влиза \"Барселона\", а след това са \"Байерн\", \"Манчестър сити\", ПСЖ, \"Арсенал\", \"Ливърпул\", \"Челси\" и \"Ювентус\". Всички те имат приходи, надхвърлящи 400 милиона евро. Клубовете от Висшата лига са заработили повече от четвърт от общите приходи за континента, като те възлизат на 5.3 милиарда евро. Това ги поставя пред Ла лига, където клубовете отчитат 2.9 милиарда, Бундеслигата (2.8 милиарда), Серия А (2.2 милиарда) и Лига 1 (1.6 милиарда). По следите на феновете ПСЖ измести \"Арсенал\" в класацията за клубовете, които са направили най-много пари от феновете си. На един запалянко на парижани се падат средно похарчени 86.9 евро, за да наблюдава отбора. След тях се нарежда \"Челси\" (86.7 евро), \"Арсенал\" с 85.1 евро, \"Ливърпул\", \"Реал\" (Мадрид), \"Барселона\", \"Байерн\", \"Манчестър юнайтед\", \"Ювентус\" и \"Тотнъм\". \"Борусия\" (Дортмунд) е клубът с най-висока средна посещаемост на мачовете със 79 496 зрители. След тях се нарежда друг представител на Бундеслигата - \"Байерн\", със 75 000 зрители средно на мач, \"Манчестър юнайтед\" е трети със 74 976. Английският клуб е с най-висока обща посещаемост, като тя възлиза на 1.42 милиона фенове на \"Олд Трафорд\" за 2017 г. Това се дължи на факта, че в първенството на Англия се съревновават 20 отбора, докато в Бундеслигата участват 18. На второ място по този показател е \"Борусия\" (Дортмунд) с 1.35 милиона фенове, а трети е \"Тотнъм\" с 1.29 милиона. Бундеслигата е първенството с най-висока средна посещаемост – 44 551 зрители. В Англия средната посещаемост е 38 310, в Испания 27 068, в Италия 24 706 и Франция с 22 548.", "date": "2019.01.18", "title": "Близо половината от рекордните приходи в европейския футбол са дело на 30 клуба"}
{"url": "https://www.dnevnik.bg/sviat/2019/01/18/3376869_vlastite_v_zimbabve_spriaha_internet/", "text": "Властите на Зимбабве отново наложиха пълно спиране на интернет, предаде \"Асошиейтед прес\". Мярката е част от кампанията на правителството срещу големите демонстрации във връзка със значителното поскъпване на горивата. Най-големият зимбабвийски телеком \"Еконет\" посочи в свое изявление, че няма възможност да упражни контрол върху решението на правителството, но обжалва заповедта в съда заедно с Организацията на зимбабвийските юристи правозащитници. Видният пастор и активист Еван Маварире, който е един от над 600-те души, арестувани тази седмица, ще се яви днес в съда по обвинение в подбуждане към гражданско неподчинение онлайн. Маварире заяви, че е изключително тъжно да се наблюдава как правителството на новия президент Емерсън Мнангагва се държи като това на бившия лидер на Зимбабве Робърт Мугабе.", "date": "2019.01.18", "title": "Властите в Зимбабве спряха интернет"}
{"url": "https://www.dnevnik.bg/kultura/2019/01/18/3376860_italianska_teatralna_kompaniia_s_premiera_v_sfumato/", "text": "Тази вечер в театрална работилница \"Сфумато\" е премиерата на спектакъла \"Наистина\". Представлението е дело на италианската театрална компания DispensaBarzotti и е под режисурата на Алесандра Вентрела, съобщават от театрална работилница \"Сфумато\".  Представлението се занимава с механизмите на магия в театъра: илюзията и омагьосването, чудото и измамата, танцът и циркът. Главно действащо лице на сцената е млад човек, който изследва вселената и размишлява върху нея. \"Той е едновременно там и не е. В своята нищожност той губи себе си и скита – като космонавт, като пътник, като моряк, като сомнамбул, като всеки, който не знае точно накъде върви, но продължава\" - така е описан спектакълът \"Наистина\" на  сайта на театрална работилница \"Сфумато\".   В представлението участва актьорът Роко Манфреди, който е и съосновател на компанията DispensaBarzotti с режисьорката Алесандра Вентрела. Освен него на сцената ще се качи и танцьорът Франческо Наполи.  Театралната компания DispensaBarzotti е създадена през 2014 г. и не гостува за пръв път на българска сцена. През 2018 г. тя взе участие в \"Малък сезон\" в \"Сфумато\" със спектакъла \"Виктор\", създаден през 2017 г. за фестивала \"Режисура под 30\", на който е отличен със специалната награда на журито. С това участие компанията спечели номинацията \"Малък сезон 2018\", която се изразява в подкрепа и представяне на нов проект в рамките на новия сезон (2018 – 2019) на Театрална работилница \"Сфумато\". \"Международният партньорски проект \"Наистина\" е най-новата проява на базисната цел на ТР \"Сфумато\" да работи като активен европейски център за театрално новаторство. За нас компания DispensaBarzotti е откритие на уникална артистична инициация със свой поглед и глас в действие, а оригиналната идея на настоящия проект и етапите на досегашното му развитие са гаранция за работен диалог, сериозен процес и постигане на творба с висока художествена стойност върху универсалната тема за човека в битието, отворена за взискателната млада българска аудитория\", казва директорът на \"Сфумато\" Маргарита Младенова. Проектът е финансиран от програма \"Култура\" на Столичната община и е плод на съвместната дейност на Културна асоциация Carrozzerie N.O.T (Рим, Италия) и Театрална работилница \"Сфумато\".  Премиерните дати на \"Наистина\" са на 1", "date": "2019.01.18", "title": "Италианска театрална компания с премиера в \"Сфумато\""}
{"url": "https://www.dnevnik.bg/sport/2019/01/18/3376878_nadal_prevkljuchi_na_visoka_skorost_i_dade_samo_sedem/", "text": "Носителят на 17 титли от Големия шлем Рафаел Надал се класира за четвъртия кръг на Australian Open. 32-годишният испанец изигра най-добрия си мач от началото на турнира и даде само 7 гейма на една от големите надежди на австралийския тенис - Алекс де Минор. Шампионът в Мелбърн от 2008 г. надигра 19-годишния представител на домакините с 6:1, 6:2, 6:4 за 2.22 часа. Той не загуби нито един сет по пътя към осминафиналите, където ще срещне чеха Томаш Бердих. Победителят от мача между Надал и Бердих ще играе в четвъртфиналите с  Григор Димитров или Франсис Тиафо. Надал записа трета поредна победа срещу австралийски тенисист. В първия кръг той  надигра участващия с \"уайлд кард\" Джеймс Дъкуърт  с 6:4, 6:3, 7:5, а във втория  отстрани Матю Ебдън след 6:3, 6:2, 6:2 . Очакванията бяха Де Минор да е първото голямо изпитание за световния №2. През 2018 г. австралийският тийнейджър подобри 19 пъти рекордното си класиране в ранглистата и спечели наградата за новобранец на сезона. Той стартира 2019 г. с титла в Бризбейн и девет победи в първите си десет мача.  Надал обаче изигра страхотен мач и не остави шансове на младия си съперник. Испанецът вкара голяма част от първите си сервиси - 82% в първите два сета и 75% в целия мач. Това му позволи да диктува темпото от основната линия, да контролира разиграванията с чудовищния си форхенд и да печели убедително своите подавания. Де Минор имаше своите проблясъци в мача. Той пласира някои впечатляващи удари, особено с бекхенда си по диагонала, но така и не успя да вземе инициативата в поредица от разигравания. Освен това австралиецът трябваше да играе твърде често на втори сервис - в 43% от случаите. Надал се възползва от това и стигна до 13 възможности за пробив, като реализира пет от тях - две в първия, две във втория и една в третия сет. След като изостана с пробив в началото на третия сет, Де Минор заигра много по-освободено. Той отпусна ръката си и даде здрав отпор на световния №2 в оставащата част от двубоя. Надал все пак запази концентрация и не даде нито една възможност на австралиеца да върне пробива. При 5:4 шампионът от 2008 г. получи шанс да сервира за победата. Затварянето на мача обаче не дойде никак лесно. Надал поведе с 40:0 и стигна до три поредни мачбола, но Де Минор ги спаси. Австралиецът продължи да се бори с всички сили, окуражаван от подкрепата на публиката, и отрази още два мачбола. Испанецът обаче стигна до шести и този път се възползва. \"Мисля, че изиграх солиден мач. Още от началото започнах на високо ниво. Знаех, че трябва да бъда готов за голяма битка. Формата ми си подобрява. Чувствах се по-комфортно и по-уверен, отколкото в първите два мача. Тялото ме слуша и днес успях да проведа мача в добър ритъм. Победих сериозен съперник и съм доволен от нивото, което показах\", заяви Надал пред \"Евроспорт\". Испанският тенисист записа втора победа от два мача с Де Минор. Първата им среща отново беше в трети кръг на турнир от Големия шлем - миналогодишния \"Уимбълдън\", когато испанецът спечели категорична победа с 6:1, 6:2, 6:4. \"Искам да поздравя Алекс за страхотния старт на сезона. Мисля, че го очаква невероятно бъдеще. Той е голям боец. Изключително бърз е на корта. Може би е най-бързият играч в световния тур\", допълни Надал. Световният №2 постигна 250-ата си победа от 276 мача в турнирите от Големия шлем. Той се класира за 12-ия си осминафинал от 14 участия в Australian Open. Общо за 43-и път испанецът ще бъде част от финалната 16-ица в четирите състезания от Шлема. За да стигне до 11-ия си четвъртфинал в Мелбърн, Надал трябва да запише 20-a победа в 24-ия си мач срещу Бердих. 33-годишният чех имаше проблеми с контузии през 2018 г., но се представя силно от началото на сезона. По пътя към осминафиналите Бердих отстрани последователно миналогодишния полуфиналист Кайл Едмънд (6:3, 6:0, 7:5), холандеца Робин Хаазе (6:1, 6:3, 6:3) и поставения под №18 Диего Шварцман (5:7, 6:3, 7:5, 6:4).", "date": "2019.01.18", "title": "Надал превключи на висока скорост и даде само седем гейма на Де Минор"}
{"url": "https://www.dnevnik.bg/bulgaria/2019/01/18/3376944_pri_operaciia_sreshtu_finansirane_na_mejdunarodniia/", "text": "Специализираната прокуратура, Държавна агенция \"Национална сигурност\" и Главна дирекция \"Борба с организираната престъпност\" са провели операция срещу финансирането на международния тероризъм, при която са задържани 43-ма души в различни градове на България, съобщиха от прокуратурата. По реализацията е работено около година в сътрудничество с партньорски служби за сигурност на страни – членки на Европейския съюз. Предстои днес наблюдаващите прокурори да решат по отношение на колко лица ще се повдигнат обвинения, уточни пред журналисти ръководителят на Специализираната прокуратура Иван Гешев. Той допълни, че задържаните са както чужденци, така и българи. Организатор на престъпната дейност бил сирийски гражданин, пребиваващ в България, който е задържан в София. Той влязъл в контакт с лица, извършващи дейност по логистично подпомагане на международни терористични организации, както и с хора, за които има информация, че са свързани с финансиране на тероризъм и други видове престъпна дейност. \"Организаторът е нещо като финансист, който финансира всякакви незаконни дейности, включително тероризъм, извън територията на страната\", каза Гешев. Той подчерта, че не става въпрос за явни терористични действия или терористична заплаха на територията на страната. Групата използвала метода за движение на парите, известен като \"хавала\". Той е на повече от дванадесет века и предхожда познатата банкова система, като е особено популярен в арабския свят. Основното е, че сумите се предават на ръка, без документи и реално без да се прехвърлят от държава в държава. Разчита се на посредници в различни държави, които предават парите. \"Това е древна система за бързи преводи. Става особено популярна след затягането на контрола върху паричните преводи от страна на банковата система през 90-те години. Годишно през тези мрежи минават между 100-300 млрд. евро\", поясни Гешев. По искане на Специализираната прокуратура Специализираният наказателен съд е издал 126 разрешения за извършване на претърсване и изземване – в 50 адреса на жилища и офиси и в 26 автомобила. Според Гешев са извършени 50 претърсвания и изземвания в София, Плевен, Благоевград, Разград, Хасково, Пловдив и Ловеч. При тях са били иззети документи, 32 000 евро и други вещи. Гешев отказа да даде повече подробности по случая, за да не се пречи на разследването.", "date": "2019.01.18", "title": "При операция срещу финансиране на международния тероризъм са задържани 43-ма души"}
{"url": "https://www.dnevnik.bg/biznes/2019/01/18/3376951_avstriiski_investitori_v_bulgariia_shte_predlojat/", "text": "Австрийски компании, които развиват дейност в България, ще предложат работни места на кариерен форум във Виена на 23 януари, съобщи пресслужбата на Министерството на труда и социалната политика (МТСП). Това е първият в поредицата кариерни форуми, които министерството организира пред тади година. Следващите издания ще са в Германия, Великобритания и Холандия. В срещата в австрийската столица възможностите за работа ще представят компаниите о A1 Bulgaria, Palfinger, S&Т Bulgarien, EVN, Raiffeisenbank, Mondi Group, Dr. Pendl & Dr. Piswanger Bulgaria, Cargo-partner. Събитието се организира от Службата по трудови и социални въпроси на МТСП към посолството на България във Виена и Външноикономическият офис на Стопанската камара на Австрия. Желаещите да участват трябва да се регистрират на:  https://karriereforum-deine-  zukunft-in-bulgarien-2019.eventbrite.com. Актуална информация ще се публикува и тук:  https://www.facebook.com/events/354255441787690 / . Търсят се специалисти с професионална квалификация, завършили средно или висше образование - финансисти, счетоводители, специалисти в областта на човешките ресурси и маркетинга, както и професионалисти с интереси в сферата на логистиката, компютърните системи и технологиите, производството на хартия и целулоза. Търсят се и специалисти, завършили професионална квалификация \"Електротехника\", \"Топлоенергетика\", \"Автоматизация на производството\" и др. Компаниите проявяват интерес към машинни инженери и млади хора, завършили специалност \"Електроцентрали и мрежи\", шлосери и специалисти с познания в управлението и контрола на металообработващи машини. На форума ще присъстват и компании от различни региони на България.", "date": "2019.01.18", "title": "Австрийски инвеститори в България ще предложат работни места на форум във Виена"}
{"url": "https://www.dnevnik.bg/bulgaria/2019/01/18/3376949_borisov_i_ministurut_na_vutreshnite_raboti_na_turciia/", "text": "Премиерът Бойко Борисов е провел среща днес с министъра на вътрешните работи на Турция Сюлейман Сойлу, който е на посещение в София. Двамата обсъдиха сътрудничеството в сферата на сигурността, ограничаване на миграционния натиск, борбата с контрабандата и организираната престъпност, съобщиха от правителствената информационна служба. От разпространени снимки от срещата се вижда, че на нея са присъствали министърът на вътрешните работи Младен Маринов и главният прокурор Сотир Цацаров. \"За България, както и за ЕС, Турция е стратегически партньор - приятелска съседна държава, съюзник в НАТО и важен партньор в областта на сигурността и обществения ред. Стабилното и устойчиво развитие на двустранните отношения е приоритет на българската политика\", е заявил министър-председателят Бойко Борисов. Той подчертал, че съвместната работа на двете страни в тази област ще допринесе за укрепването на доверието и ускоряването на информационния обмен. Премиерът Борисов посочил, че България е готова да разшири и активизира контактите с Турция на професионално ниво между отделните структури на двете министерства със сходни функции. \"Към момента успешните ни реализации са предимно по линия на наркотрафика и контрабандата на стоки. Бихме искали да развиваме проактивен обмен на информация по всички приоритетни линии\", допълни той. Турският министър на вътрешните работи Сюлейман Сойлу посочил, че в момента регионът е изправен пред много предизвикателства. Той дал висока оценка на нивото на сътрудничество в областта на сигурността, което България и Турция са изградили. По-късно на среща в МВР Младен Маринов обяви, че двете страни ще направят всичко възможно доверието между страните да се развива. \"Работим активно и резултатно за противодействие на общите предизвикателства - миграционен натиск, контрабанда на хора, борба с организираната престъпност и тероризма, наркотрафик, трафик на културно-исторически ценности и други. Изградили сме добри канали за обмен на информация и успешните реализации за задържане на големи количества хероин са пример за това. Като страна - съсед разбираме, че проблемът с нелегалната миграция не може да се реши без активното сътрудничество с Турция, за да има ефективно противодействие\", допълни той. Министър Сойлу каза, че двете страни традиционно имат добросъседски и стратегически отношения. \"Изправени сме пред много предизвикателства, които не можем да разрешим самостоятелно. Трябва да ги разглеждаме не като две страни, а с обща отговорност\", поясни той. Двамата са дали висока оценка на нивото на сътрудничество и перспективите за развитието му. Като успешен пример била посочена и дейността на Тристранния контактен център България – Турция – Гърция, разположен на ГКПП-Капитан Андреево.", "date": "2019.01.18", "title": "Борисов и министърът на вътрешните работи на Турция обсъдиха бъдещото сътрудничество"}
{"url": "https://www.dnevnik.bg/sviat/2019/01/18/3376950_zashto_10yearchallenge_ne_e_bezobidna_moda_v/", "text": "Вероятно няма потребител на социални мрежи, който да не е забелязал \"десетгодишното предизвикателство\" от последните дни. Заради него хората публикуват свои снимки отпреди десет години и сега – а освен да е забавно, това е и чудесен начин изкуствен интелект да бъде обучен по-добре да разпознава как остаряват хората. Това коментира Кейт О’Нийл в наполовина ироничен туит, който после разшири в цяла статия в списание Wired. О’Нийл е специалист в дигиталните трансформации с фокус върху човека и автор на книгите Tech Humanist and Pixels and Place: Connecting Human Experience Across Physical and Digital Spaces. \"Най-честият аргумент против идеята ми беше, че  социалните мрежи вече имат  всички тези снимки\", пише О’Нийл. \"Това е така – профилните снимки ги има, знае се кога са качени, много хора имат много снимки и в голямата си част те са публично достъпни.\" Но ако се налага една програма за  лицево разпознаване  да бъде обучена да \"вижда\" характеристики, свързани с напредването на възрастта, ще се наложи да бъде събрана голяма база данни и да се знае, че между тях има точно определен срок – да речем, 10 години. Ръчното събиране на тази информация е възможно, но е далеч по-лесно да се използва подобно предизвикателство, на което обикновено хората откликват искрено, сочи тя. Тази употреба на снимките не е задължително нещо лошо, продължава О’Нийл. Такива алгоритми може да се използват за откриване на  изчезнали преди години деца,  чиито лица неминуемо са се изменили с възрастта. Миналата година полицията в Ню Делхи е открила близо 3000 деца в рамките на 4 дни с такава технология.   Лицевото разпознаване може да се използва и за  таргетирана реклама  и това вероятно ще се случи много скоро. Но разпространението на тези данни, смесването им със следенето на локациите, с потребителското поведение, както и с други сигнали, може да доведе до зловещи взаимодействия. А оценката на изменението на лицата на хората може да засегне и продажбата на здравни застраховки – например, ако лицето на човек показват, че той старее по-бързо от обичайното, застрахователните компании могат да вдигнат вноската му или да откажат да сключат договор с него. В края на 2016 г.  \"Амазон\" създаде програма  за лицево разпознаване в реално време и  полицията в Орегон  използва пробно продукта им. Но това повдигна въпроси за личната неприкосновеност – едно е полицията да проследява заподозрени за престъпления, а съвсем друго – да може да следи протестиращи или неприятни за нея лица. \"Поуката, като изключим спецификата на всеки мийм или социална платформа, е, че хората са най-големият източник на данни за голямата част от появяващите се технологии. Трябва да знаем това и да действаме с необходимото внимание\", завършва О’Нийл.", "date": "2019.01.18", "title": "Защо #10yearchallenge не е безобидна мода в социалните мрежи"}
{"url": "https://www.dnevnik.bg/sviat/2019/01/18/3376967_feisbuk_svali_stotici_propagandni_stranici_svurzani_s/", "text": "Фейсбук\" е отстранила стотици  свързани с Русия страници , групи и акаунти, които според компанията са били част от две големи операции за дезинформация, предаде агенция \"Асошиейтед прес\". Акцията е предприета след откриването на две мрежи, \"занимаващи се с координирано неавтентично поведение\" на  двете платформи  -\"Фейсбук\" и \"Инстаграм\", принадлежащи на компанията. Шефът на фирмения отдел за политиката по киберсигурност Натаниъл Глайшър писа по този повод в блога си, че едната мрежа е оперирала в страни от Централна и Източна Европа, а другата се е фокусирала върху Украйна. Хората, управлявали тези акаунти, се представяли като независими новинарски източници и поствали материали по теми, свързани с антинатовски настроения и протестни движения. Според Глайшър едната мрежа, съдържаща 364 страници и акаунти, била свързана със служители на руската медия  \"Спутник\"  - държавен новинарски сайт на английски език. \"Спутник\", цитирана от \"Ройтерс\", заяви, че решението е политическо.", "date": "2019.01.18", "title": "\"Фейсбук\" свали стотици пропагандни страници, свързани с Русия"}
{"url": "https://www.dnevnik.bg/razvlechenie/2019/01/18/3376938_noviiat_film_na_zabraneniia_rejisyor_djafar_panahi/", "text": "Филмът \"3 лица\" на иранския режисьор Джафар Панахи ще бъде показан на \"София филм фест\", съобщават организаторите на фестивала. От 2010 г. на Панахи му е забранено да напуска Иран и да снима филми, но това не може да го спре и той продължава да прави кино въпреки строгия режим на ограничения. \"3 лица\" е неговият четвърти филм, който беше удостоен с наградата за най-добър сценарий на кинофестивала в Кан. В лентата се разказва за популярна иранска актриса, която се впуска в търсене на младо момиче в Северозападен Иран, след като е видяла видео, в което момичето моли за помощ да напусне консервативното си семейство. В повечето филми на Панахи основната тема са именно жените в Иран, техните съдби, професионалното им развитие и борбата им за независимост. В \"3 лица\" първоначалният конфликт идва от желанието на младото момиче да стане актриса и сблъсъка със семейството, което й забранява да преследва амбициите си. \"Драматичната история \"3 лица\" на Джафар Панахи е нежна, провокативна медитация за ролята на творческите души в съвременния Иран\", пише за филма британското онлайн издание Timeout. Досега Джафар Панахи е гостувал на \"София филм фест\" два пъти. Предишните му три филма са \"Това не е филм\" (2011), \"Спусната завеса\" (2013) и \"Такси\" (2015). Режисьорът е носител на наградите \"Златен лъв\", \"Сребърна мечка\" и \"Златен леопард\" от международните кинофестивали във Венеция, Берлин и Локарно. ", "date": "2019.01.18", "title": "Новият филм на \"забранения\" режисьор Джафар Панахи идва на \"София филм фест\""}
{"url": "https://www.dnevnik.bg/bulgaria/2019/01/18/3376970_kratki_novini_germanska_it_planira_investicia_v/", "text": "В Русе беше учредена организацията за управление на Дунавския туристически район В Русе беше учредена организацията за управление на Дунавския туристически район. По време на срещата бяха официално приети решението за учредяването ѝ, както и нейния устав. Сред основните дейности, които се предвиждат са разработване и прилагане на маркетингова стратегия на Дунавския туристически район, подпомагане дейността на туристическите центрове, както и тази на областните управители и на кметовете на общините при реализирането на стратегии и програми за развитие на туризма чрез становища и предложения, както и създаване и поддържане на база данни за туризма. Също така се предвижда осъществяване на обмен на информация. Ще бъде изготвен и календар на Дунавския туристически район, включващ акценти от културната и събитийната програма на всички членуващи организации. Шофьорът, който полицията преследва над 200 км, остава за постоянно в ареста По искане на Районна прокуратура-Казанлък съдът остави за постоянно в ареста 29-годишният мъж, който беше преследван от полицията над 200 км. Той е обвинен в хулиганство, управление на автомобил след употреба на наркотични вещества и неизпълнение на полицейско разпореждане. Случаят се разигра в ранните часове на 17 януари, след като обвиненият отказал да спре за полицейска проверка в Стара Загора и избяга заедно с още двама души в колата. Те бяха преследвани в карето между Стара Загора, Чирпан, Карлово и Казанлък. Германска софтуерна компания ще разкрие 50 работни места  Германската компания от IT сектора Еves_information technology планира да инвестира в България, съобщи Министерството на икономиката. Още през първото тримесечие дружеството възнамерява да назначи 50 висококвалифицирани специалисти. Дружеството работи по поръчки на автомобилни компании и на мобилни оператори.", "date": "2019.01.18", "title": "Кратки новини: Шофьорът, който полицията преследва над 200 км, остава за постоянно в ареста"}
{"url": "https://www.dnevnik.bg/politika/2019/01/18/3376980_nato_ochakva_bulgariia_da_ima_samoleti_ne_samo_za/", "text": "НАТО очаква България да има самолети и за другите типове мисии, не само за Air Policing (охрана на въздушното пространство), смята бившият главнокомандващ на силите на НАТО в Европа (2013-2016 г.) генерал Филип Брийдлав. В момента той е стратегически съветник на \"Локхийд Мартин\" - компанията производител на F-16. Тази седмица парламентът даде мандат на правителството да преговаря със правителството на САЩ за покупката на 8 нови изтребителя F-16 блок 70. Всяка нация, държава - членка на НАТО, трябва да даде на съюзниците способности за колективната отбрана, не само за защитата на самата държава, каза Брийдлав. \"В мирно време първата мисия е oхраната на въздушното пространство - Air Policing. Ако се наложи конфликт, НАТО разчита ВВС на страните членки да имат способности за въздушна отбрана и реакция при нападение по въздух и по земя. Необходими са изтребители, които да гарантират въздушна отбрана, прецизни наземни атаки и прехващане на вражески самолети. Наличието на способности само за една-единствена задача не са достатъчни\", обясни Брийдлав. Той каза, че често се говори за чл. 5 от Вашингтонския договор (договорът за НАТО - бел. авт.), който е за колективната отбрана, но не и за чл. 3, който гласи, че всяка страна трябва да е готова да защитава сама себе си. \"Отбраната започва вкъщи\", заключи генералът. Той добави, че би се радвал след няколко години да се включи в операцията на НАТО за Air Policing на Естония. Той не отговори директно на въпрос на \"Дневник\" дали българските ВВС имат способности за национална отбрана, въоръжени със съветските изтребители МиГ-29 и щурмовите Су-25. \"Миг-29 допринася само към опазване на въздушното пространство\", каза той на въпроса и добави, че знае за проблемите с доставките на резервни части за МиГ-а. \"България трябва да допринесе и за способностите на НАТО\", заключи бившият командир на Алианса. За оценката на НАТО за несигурност в Черноморския регион голяма роля играе Русия с авантюризма им в Крим, Донбас и мащабните военни учения, смята Брийдлав. Той очаква появата на нови руски оръжия. Би дал десния си крак, за да лети пак на Ф-16 Този самолет, който сте намислили да купувате - бих дал всичко, да летя с него, дори и десния си крак, пошегува се Брийдлав, който има над 2500 часа в кабината на Ф-16 като военен пилот. Предлаганите на България изтребители F-16 Block 70 са с пълно оборудване за всички необходими способности, заяви Брийдлав. Той акцентира на радара и компютърните системи за огневи контрол. Изтребителите са оборудвани с многоцелевия радар (AESA), базиран на разработки в F-22 и F-35. Безопасността на този самолет е удивителна, това е най-доброто за едномоторен самолет, което сме имали на въоръжение, каза още Брийдлав. \"Ако се избере нашето предложение, до една година трябва да бъдат изпратени български военни пилоти да бъдат обучени да летят на F -16. Обучението трае между 18 и 24 месеца. И преди да бъдат доставени българските изтребители, те да бъдат обучени\", каза Брийдлав, който е бил командир на базата на САЩ за обучение на пилоти на F -16. Ще получим Ф-16 на цената на Словакия и Бахрейн \"Има много дезинформация по отношение на цената на самолета ни, предлагани за всяка отделна държава. Мога да ви кажа, че цената на F-16V за България е много подобна на цената за Словакия и Бахрейн.\" Това заяви мениджърът по международно бизнес-развитие на корпорацията Lockheed Martin Джеймс Робинсън. \"Това, което е важно да се запомни, е че има много други неща, които влизат в цената на цялата програма и може да видиш само части от тях в интернет. Както каза ген. Брийдлав, ние предлагаме пълен пакет – оръжия, поддръжка, резервни части, контейнери за прихващане на целите, всичката екипировка за поддръжка, от която имате нужда. Също включва симулатор за българските ВВС, както и тренировка за пилотите и механиците\", допълни Робинсън.", "date": "2019.01.18", "title": "НАТО очаква България да има самолети не само за охрана, казва бивш командир на Алианса"}
{"url": "https://www.dnevnik.bg/evropa/2019/01/18/3376982_brjuksel_e_gotov_da_govori_sus_sasht_za_premahvane_na/", "text": "Европейската комисия публикува днес плана си за търговско споразумение със Съединените щати, в който отново заявява категоричния си отказ в него да бъде включено селското стопанство, предаде БТА. Еврокомисарят за търговията Сесилия Малмстрьом подчерта, че е подготвила списък с продукти в отговор на наказателните мита на президента на САЩ Доналд Тръмп, в случай че администрацията във Вашингтон изпълни заплахите си да обложи внасяните от ЕС автомобили. За да започнат преговорите, предложенията трябва да бъдат утвърдени от Съвета на ЕС. Едната част от тях са свързани с оценяването на съответствието, а втората - с премахването на митата върху промишлените стоки. Преговорите са свързани със съвместното изявление на председателя на еврокомисията Жан-Клод Юнкер и президента на САЩ Доналд Тръмп  от юли миналата година . Комисията очаква да преговаря по търговско споразумение, посветено на премахването на митата върху промишлените стоки, с изключение на селскостопанските изделия, се посочва в съобщението. Второто споразумение за оценяването на съответствието ще помогне за постигане на целта за премахване на нетарифните пречки, като улесни доказването от страна на фирмите, че техните стоки отговарят на техническите изисквания на двете страни. \"Видяхме, че САЩ не са изключили колите от преговорните си насоки. Готови сме да сложим нашите автомобилни мита на масата за преговори като част от по-широко споразумение, ако САЩ се съгласят да работим заедно за нулеви мита за всички промишлени стоки\", заяви Малмстрьом. ЕС вече е въвел някои части от съвместното изявление от юли. Например  вносът на соя  от САЩ за ЕС е нараснал за една година със 112 на сто от юли до декември 2018 година. Сега САЩ са най-големият доставчик на семена от соя за ЕС и скоро ще могат да разширят допълнително своя пазар след решението на Брюксел да предприеме разрешаване на употребата на семена от соя от САЩ за биогорива. Последните данни показват нарастване на доставките на втечнен природен газ от САЩ през октомври и ноември 2018 година. ЕС е определил няколко области, в които доброволното сътрудничество със САЩ по правни въпроси би довело до бързи и значителни резултати, се посочва в съобщението.", "date": "2019.01.18", "title": "Брюксел е готов да говори със САЩ за премахване на мита, но не и за селскостопанските стоки"}
{"url": "https://www.dnevnik.bg/sport/2019/01/18/3376986_ivet_lalova_shte_propusne_zimniia_sezon_zaradi_travma/", "text": "Ивет Лалова ще пропусне зимния сезон в леката атлетика заради контузия в ръката. На церемония по награждаването на  най-добрите атлети за 2018 г.  българската спринтьорка заяви, че е претърпяла операция на 7 януари заради скъсано сужохилие.  \"Травмата на ръката я получих много нелепо. През лятото се срязах на парче кристал, но не обърнах сериозно внимание. Оказа се, че при инцидента съм разкъсала сухожилие, а след това то се е скъсало и затова се наложи операция. Започнах годината с вирус и операция, но се надявам занапред да имам само хубави моменти\", каза Лалова, цитирана от БТА. 34-годишната спринтьорка допълни, че заради травмата е пропуснала пет дни от тренировъчния план, но вече тренира на пълни обороти. Тя ще пропусне предстоящите състезания през зимата и ще насочи вниманието си към летните надпревари, които са подготовка за световното в Доха от 27 септември до 6 октомври. \"Съвсем малко пропуснах тренировки. В момента се подготвям на пълни обороти. Зимният сезон ще бъде пропуснат, тъй като още една седмица ще трябва да нося шина. В момента работя по плана за лятото\", каза Лалова. На церемонията тя получи награда за популяризиране на леката атлетика в България. Лалова остана трета подреждането за най-добър атлет на България. Призът отиде при Мирела Демирева. Европейската вицешампионка в тройния скок събра 276 точки в анкетата на списание \"Атлетика\". Второто място зае  световната шампионка на троен скок за девойки Александра Начева  (243 точки), следвана от Лалова (224 точки).", "date": "2019.01.18", "title": "Ивет Лалова ще пропусне зимния сезон заради травма в ръката"}
{"url": "https://www.dnevnik.bg/biznes/2019/01/18/3376996_stopanskata_kamara_razkritikuva_novite_idei_za/", "text": "Идеята на Министерството на финансите боновете от масовата приватизация, с които гражданите не са се разпоредили, да се прехвърлят в държавен фонд, е опасна и неприемлива обществена несправедливост. Това се казва в становище на Българската стопанска камара по повод  публикувания от финансовото министерство документ.  Общественото обсъждане на идеята ще продължи до 15 февруари. Представената концепция не само че няма да доведе до подобряване дейността на Централния депозитар, а ще създаде изключително опасни и противоконституционни практики за принудително отнемане на собственост от български граждани, се казва в позицията. Изразяваме тревогата си от това, че подобни мерки и действия представляват опасна и неприемлива обществена несправедливост към всички български граждани, придобили ценни книжа от процеса на масовата приватизация в", "date": "2019.01.18", "title": "Стопанската камара разкритикува новите идеи за боновете от масовата приватизация"}
{"url": "https://www.dnevnik.bg/bulgaria/2019/01/18/3376999_predavaneto_za_misticizum_shte_razshiri_audotoriiata/", "text": "Новото предаване  за мистика  по БНТ2 ще обогати образователната част на програмата; ще разшири аудиторията с разнообразяване на тематиката, представяне на широк спектър от гледни точки и философски концепции. Toва отговори БНТ на въпроси на \"Дневник\" по повод началото на \"Новото познание\" и защо има място в ефира. То ще се излъчва всяка неделя от 18.30 часа с водещ Стойчо Керев. Първото е на 20 януари. Информацията за неговото начало  предизвика множество реакции  в социалните мрежи, а за кратко - дори интернет петиция срещу излъчването му. \"Ще бъдат удовлетворени интересите на онази част от зрителите, които търсят нов прочит и различна гледна точка към познанието за човека и света, в който живеем. Всеки от епизодите представя различни гледни точки за произхода на човека, неразказвани факти и малко известни хипотези за различни исторически събития\", гласи позицията на телевизията. Концепцията му е сравнена с програмите на утвърдени телевизионни компании като National Geographic, Discovery и History, в които има \"представяне на широк спектър от гледни точки и философски концепции\". От телевизията акцентират, че предаването е част от политематичния профил на медията, в който има специален фокус върху култура и образование и наука. \"Всеки от епизодите ще представя различни гледни точки за произхода на човека, неразказвани факти и малко известни хипотези за различни исторически събития\", става известно от позицията на медията.  Според официалното съобщението на БНТ в \"Новото познание\" ще гостуват \"едни от най-големите експерти у нас и в чужбина. Проектът запознава зрителите с посветени личности, с тайните на свободната енергия и представя алтернативни теории за човечеството от древни времена\". Стойчо Керев е известен като един от водещите на \"Всяка неделя\" по БНТ, след като дългогодишният водещ Кеворк Кеворкян слезе от екран и стана продуцент на предаването. Работил е и в екипа на \"Събота късен следобед\" в обществената телевизия, а след това - в телевизиите Pro.bg и Би Ти Ви, водил е предаване за конспиративни теории в TV7.", "date": "2019.01.18", "title": "БНТ: Предаването за мистика ще обогати образователната част от програмата"}
{"url": "https://www.dnevnik.bg/politika/2019/01/18/3377007_evroizborite_shte_pokajat_dali_shte_se_razpadnat/", "text": "Европейските избори ще бъдат индикатор дали е застрашена от разпад коалицията \"Обединени патриоти\". Това каза в Казанлък министърът на отбраната Красимир Каракачанов, който е и лидер на ВМРО - една от трите партии в малкия партньор в управляващата коалиция. Каракачанов смята, че няма стабилност в малката коалиция. \"Гласуваме за самолетите, две от партиите гласуват против с несериозни аргументи. Заемам се с циганския въпрос, никаква подкрепа. Нямаше подкрепа от другите две партии за Войводиново, нито обществено одобрение, говоря за политическо одобрение, и то от моите партньори. Явно всеки се ослушва, докато се разбере какво ще стане на евроизборите и да не би да натрупа някакъв друг дивидент, и си мълчат. И със самолетите е така, и с въпроса за Войводиново беше така\", коментира Каракачанов, цитиран от \"Фокус\". Каракачанов смята, че би било логично неговите партньори от малката коалиция да застанат зад проекта за изтребителите, още повече че министърът на икономиката Емил Караниколов, с когото са съвносители на доклада, е излъчен от партия \" Атака\". \"А също така и Валери Симеонов, на когото два пъти съм обяснявал темата със самолетите, че по–добре, ако ще купуваме оръжие, което ще използваме следващите 40 години, да купим най– доброто. Чухме предложение да купуваме съветски самолети и какви ли не други неща, които не звучат сериозно\", посочи още Каракачанов. Каракачанов е в Казанлък по повод отбелязване на 130-ата годишнина от създаването на 23-ти Пехотен Шипченски полк. В сряда коалиционният съвет, на който трябваше да бъде обсъдено общото явяване на европейските избори на коалицията, мина без присъствието на лидера на \"Атака\" Волен Сидеров или негови депутати. Вчера лидерът на НФСБ Валери Симеонов каза, че  все още няма финално решение  дали ще се явяват на евроизборите в коалицията \"Обединени патриоти\". Преди месец евродепутатът Николай Бареков обяви нов политически проект, който ще се казва \"Обединени консерватори\" и в него са поканени всички \"желаещи да градят едно ново начало на България и на българския консерватизъм\". От настоящата коалиция \"Обединени патриоти\" добре дошла в новата формация е единствено партия \"Атака\", каза тогава Бареков. В края на ноември  Бареков и лидерът на \"Атака\" Волен Сидеров обявиха , че имат идея за създаване на голям консервативен алианс в България за предстоящите европейски избори.", "date": "2019.01.18", "title": "Каракачанов: Европейските избори ще покажат дали ще се разпаднат \"Обединени патриоти\""}
{"url": "https://www.dnevnik.bg/detski_dnevnik/2019/01/17/3374990_s_decata_v_pochivnite_dni_19_i_20_ianuari/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  -  Четири ателиета  очакват децата от 11 часа в \"Мега мол\". В \"Кукери от лъжици\" децата ще имат възможност да изработят свой кукер с помощта на дървени лъжици, кожа и вълна. В \"Изработка на колажи кукери\" ще бъде принтирана карта на България с различните видове кукери по региони и на специални макети всяко дете ще прави свой колаж. Децата също ще могат да си изработят кукерска маска от хартиен плик, както и триизмерни картички с кукерски маски. - \"Пампорово\" АД осигурява и тази година безплатен достъп до един от лифтовете за децата от община Смолян, информира общинският пресцентър. Издаването на лифт картите за ученици започва от днес в сградата на общината. Свободният достъп е за едноседалковия лифт N3 \"Малина\"- \"Студенец\" и важи за всички уикенди до края на сезона. Безплатното пътуване с лифта е за учениците от общината на възраст от 7 до 18 г. Неделя -  \"Тигър в гората на Пух\"  - нова среща с приятелите на мечето Пух ще зарадва децата над 2 години от 11.30 часа в \"София ринг мол\". Вход - свободен.  - Ателие  \"Изкуство вдъхновено от природата и науката\"  очаква деца от 7- до 13-годишна възраст от 11 часа в \"Техномеджикленд\". - \"Пампорово\" АД осигурява и тази година безплатен достъп до един от лифтовете за децата от община Смолян, информира общинският пресцентър. Издаването на лифт картите за ученици започва от днес в сградата на общината. Свободният достъп е за едноседалковия лифт N3 \"Малина\"- \"Студенец\" и важи за всички уикенди до края на сезона. Безплатното пътуване с лифта е за учениците от общината на възраст от 7 до 18 г. - Фестивалът \"Среди зима на мегдана\" ще се проведе на площада в селото. Ще бъдат представени рецепти и ястия, характерни за зимните празници от различни краища на България, обичаи и маскарадни игри. Ще бъде подредена и изложба-базар на традиционни храни и художествени занаяти. На фестивала ще има работилница \"Да омесим традиционните коледарски питки - кукул\". Посетителите ще могат да се снимат с маска от радиловския обичай \"Карнавале\". Във фестивала ще участват самодейни състави от цялата страна, кулинари, представящи традиционни рецепти и ястия от своето селище и занаятчии.", "date": "2019.01.18", "title": "С децата в почивните дни (19 и 20 януари)"}
{"url": "https://www.dnevnik.bg/evropa/2019/01/18/3377017_arbitrajnite_sporove_v_es_mejdu_investitorite_i/", "text": "Държавите членки на ЕС се ангажираха да анулират всички двустранни договори между страни от блока, които предвиждат международен арбитраж между инвеститор и държава. В тяхната  декларация  се обявява, че правото на ЕС има предимство пред двустранните инвестиционни договори, сключени между държавите членки, а в резултат на това всички арбитражни клаузи в такива договори противоречат на правото на съюза и следователно са неприложими. Страните членки на ЕС информират международните арбитражи и съдилищата, че нови арбитражи срещу държави членки на ЕС не могат да бъдат завеждани, а текущите трябва да се прекратят. Ако не се прекратят, решенията им не трябва да бъдат прилагани от съдилищата. Целта е инвеститорите и арбитражните съдилища да получат допълнителна правна яснота и да се предотвратят нови арбитражни решения и процедури, несъвместими с правото на ЕС. Дотук се стигна след решение на Съда на ЕС от преди година по повод арбитражно дело между холандския застраховател Achmea и Словакия. Всичко за казуса четете  тук.   По данни, оповестени тогава, броят на тези инвестиционни споразумения е 196. Между тях е и спорът, воден в Международния център за уреждане на инвестиционни спорове на Световната банка (ICSID) между България и чешките дружества  CEZ и   Energo.pro  загуби, претърпени от законодателни промени и регулаторни решения, между които непризнати инвестиции и липса на компенсации за изкупена зелена енергия на завишени цени.  Европейската комисия заяви в прессъобщение, че приветства ангажиментите на държавите членки по правните последици от решението по казуса Achmea и в частност техния ангажимент да сложат край на всички двустранни инвестиционни договорки помежду си. С Комисията освен това приветства факта, че мнозинството от държавите членки са се ангажирали да предприемат действия, за да гарантират, че Договора за Енергийната харта не може да се използва като основа за арбитраж между инвеститори и държави членки на ЕС.", "date": "2019.01.18", "title": "Арбитражните спорове в ЕС между инвеститорите и държавите отпадат"}
{"url": "https://www.dnevnik.bg/sport/2019/01/18/3377050_finalistut_chilich_spasi_machbol_i_vuzkrusna_sled_02/", "text": "Носителят на една титла от Големия шлем в тениса Марин Чилич се класира за осминафиналите на Australian Open след голям обрат срещу Фернандо Вердаско. Испанецът имаше преднина от два сета и беше близо до победата, но се срина след пропуснат мачбол в четвъртата част. Чилич се възползва от възможността и спечели с 4:6, 3:6, 6:1, 7:6 (8), 6:3 за 4.22 часа игра. Финалистът от миналата година трябваше да премине през ново предизвикателство, след като в предишния кръг отстрани трудно Макензи Макдоналд в четири сета. В спор за място на четвъртфиналите Чилич ще се изправи срещу Роберто Баутиста Агут. 30-годишният испанец се наложи с 6:4, 7:5, 6:4 срещу Карен Хачанов от Русия. В първите два сета Чилич се опитваше да намери ритъма в играта си, докато Вердаско стоеше по-добре на корта. Испанецът се сдоби с комфортна преднина след 6:4 и 6:3. В третия сет ролите се обърнаха. Чилич заигра вдъхновено и спечели частта с 6:1. В четвъртия сет и двамата тенисисти печелеха своите подавания и се стигна до тайбрек. В него Вердаско имаше два мачбола, като единият беше на негов сервис при 8:7. 35-годишният испанец се пропука и в най-важния момент допусна двойна грешка. Психологията се обърна и Чилич изравни сетовете, а по-късно нямаше проблем да затвори мача.", "date": "2019.01.18", "title": "Финалистът Чилич спаси два мачбола и възкръсна след 0:2 сета срещу Вердаско"}
{"url": "https://www.dnevnik.bg/photos/2019/01/18/3376922_fotogaleriia_otkrivaneto_na_43-iia_mejdunaroden_cirkov/", "text": "Най-голямото и престижно събитие в света на цирковото изкуство - международният цирков фестивал в Монте Карло, започна на 17 януари и ще продължи до 27 януари.", "date": "2019.01.18", "title": "Фотогалерия: Цирковият елит се събра за фестивала в Монте Карло"}
{"url": "https://www.dnevnik.bg/sport/2019/01/18/3376849_levski_napravi_promeni_v_rukovodstvoto_si_pavel_kolev/", "text": "Левски\" обяви големи промени в ръководството си и свика общо събрание за 6 март. Заместник изпълнителният директор на БФС Павел Колев вече е изпълнителен директор на сините. Той влиза в управителния съвет, а другите двама нови членове са Ели Шопова и Найден Димитров. Досега в съвета бяха Тони Кръстев, Даниел Боримиров, Галя Костова и Красимир Иванов. Само преди няколко дни  Колев отказа да започне работа в клуба . Той заяви, че в момента на ръководството на сините му липсва поглед към бъдещето. \"Не успяхме да намерим допирни точки за развитието на \"Левски\" през следващите години. Не е ставало въпрос за финансови условия и не съм поставял условия за персонални промени, защото не ми е това работата, докато не съм в клуба. Голямото разминаване беше за дългосрочното развитие на клуба. Такива гаранции не получих. С това тази тема приключи\", каза тогава Колев. Решенията идват в тежък период за клуба и съвпадат със серия събития, които загатваха за подготвяни промени. Сините получиха срок до последните дни на февруари да се разплатят по стари задължения  или клубът ще бъде изваден от евротурнирите за един сезон . Успоредно с това УЕФА наложи глоба от 100 хил. евро. В последните седмици към \"Левски\" се увеличиха исковете заради задължения. В това време зачестиха и твърденията за смяна на властта, като се споменаваха имената на бизнесмените Васил Божков и Румен Чандъров. От пресслужбата на \"Нове холдинг\" заявиха пред \"Дневник\", че Васил Божков няма интерес към влизане в \"Левски\". \"Има много слухове, но към момента няма нищо, което да води натам. Ако има нещо, ние ще го обявим официално\", посочиха от компанията. В края на декември  свързваната с Божков \"Ефбет\" смени \"Виваком\" като генерален спонсор на клуба . Тръстът на привържениците  \"Синя България\" обяви във вторник, че ще свика общо събрание . В картината се вписва и треньорският въпрос в \"Левски\". \"Ройтерс\" съобщи, че Славиша Стоянович вероятно ще бъде представен като селекционер на Латвия на 1 март. Преди ден  Станимир Стоилов се раздели с националния тим на Казахстан . \"Винаги ми е приятно, когато става въпрос за \"Левски\". Сега обаче отборът си има треньор, който трябва да води подготовка, да готви тима за следващите мачове. По никакъв начин не трябва да се създава напрежение и не искам да се създава такова с моето име. \"Левски\" си има треньор и той трябва да завърши сезона успешно\",  каза Стоилов на въпрос за евентуално завръщане на \"Георги Аспарухов\" .", "date": "2019.01.18", "title": "\"Левски\" направи промени в ръководството си, Павел Колев оглави властта"}
{"url": "https://www.dnevnik.bg/video/novinite_na_bnt/2019/01/18/3377100_video_drugite_novini/", "text": "Григор Димитров се класира за осминафиналите в Мелбърн Пръстените на Сатурн са се образували по-късно Първо пълно лунно затъмнение за тази година Първата екранна биография на Астрид Линдгрен Виена се готви за прочутия оперен бал Модна колекция, посветена на Краля на попа", "date": "2019.01.18", "title": "Видео: Другите новини"}
{"url": "https://www.dnevnik.bg/sport/2019/01/18/3377093_vduhnoveniiat_byo_izvede_norvegiia_do_uspeh_v_mujkata/", "text": "Йоханес Бьо отново показа, че е биатлонистът в най-добра форма.  25-годишният състезател  изведе Норвегия до триумф в мъжката щафета на 4 по 7.5 км в германския зимен център Руполдинг. България остана на 12-а позиция от 27 стартирали отбора. Антон Сипанов, Владимир Илиев, Димитър Герджиков и Красимир Анев не влязоха в наказателна обиколка, но използваха 12 допълнителни патрона при осемте си стрелби. Българите завършиха на 2:47,3 мин. от победителите.  Бьо беше на последен пост за отбора си, като силното ски бягане му помогна да се справи с конкуренцията на Бедедикт Дол по последната обиколка. В състав Ларс Хелге Биркеланд, Ветле Кристиансен, Тарей и Йоханес Бьо Норвегия завърши без наказателна обиколка и с осем допълнителни патрона за време 1.09:54,3 часа. Втори на 13.5 сек. останаха германците. Франция допълни тройката след оспорвана битка в края между Симон Дестио и Юлиан Еберхард от Австрия. И третата мъжка щафета през сезона завърши с различен победител. Досега Швеция грабна успеха в Хохфилцен, а Русия победи в надпреварата в Оберхоф. В класирането при мъжките щафети Норвегия е начело с 150 точки. Следват Русия и Швеция, които имат по 140 и 138.", "date": "2019.01.18", "title": "Вдъхновеният Бьо изведе Норвегия до успех в мъжката щафета в Руполдинг"}
{"url": "https://www.dnevnik.bg/bulgaria/2019/01/18/3377080_simeonov_ne_e_izvurshil_diskriminaciia_s_izkazvaneto/", "text": "Лидерът на Националния фронт за спасение на България и депутат Валери Симеонов не е дискриминирал ромската общност и конкретно един неин представител с изказването си, че част от ромите са се превърнали в \"нагли,  самонадеяни и озверели човекоподобни , изискващи право на заплати, без да полагат труд, искащи помощи по болест без да са болни, детски за деца, които играят с прасетата на улицата и майчински помощи за жени с инстинкти на улични кучки\". Това реши окончателно тричленен състав на Върховния административен съд (ВАС), който отмени първоначално наложената на Симеонов глоба от 1000 лева, съобщи  news.lex.bg . Случаят е от 2014 г., преди Симеонов да поеме поста вицепремиер в последното правителство \"Борисов\". Като лидер на парламентарна група той прочете декларация от парламентарната трибуна и си послужи с груб език, обвинявайки ДПС, че капсулира малцинствата с политическа употреба ( Сезирана от правозащитници, прокуратурата отказа да го разследва, но Комисията за защита от дискриминация го глоби с 1000 лв., а Бургаският районен съд и апелативният съд потвърдиха, че думите на политика \"водят до накърняване достойнството и създаване на враждебна, принизяваща, унизителна и обидна среда, и всеки с ромска етническа принадлежност може да бъде засегнат от тях\". Сега Върховният административен съд отменя глобата с аргумента, че \"изказването на Валери Симеонов не е насочено към конкретно лице, (  - подалия жалбата ромски журналист Асен Асенов), и затова доброто име на ромския представител и неговите права не са накърнени. Мнението на Симеонов, продължава ВАС, не подкопава устоите на демократичния режим и не цели разпалване на вражда, ненавист или омраза и това е видно от цялото му изказване. А изразните средства и стила на изразяване не са мнение, а начин, по който това мнение е доведено до знание на обществото и е въпрос на свободата на личността като цяло, коментира съдебният състав. ", "date": "2019.01.18", "title": "Симеонов не е извършил дискриминация с изказването за \"нагли човекоподобни\""}
{"url": "https://www.dnevnik.bg/analizi/2019/01/18/3376216_48_chasa_umnojeni_po_gerberskata_pravna_misul/", "text": "С този аргумент, който не търпи епитети - и по-надолу ще се разбере защо, депутат от Обединените патриоти успокояваше в сряда опонентите в парламента на  промяната в Наказателно-процесуалния кодекс (НПК) , която предвижда възможност за прокуратурата и полицейските органи да забавят с 48 часа уведомяването на близките на задържан или с 24 часа, ако е непълнолетен. С други думи - по логиката на цитата: щом правото на адвокатска защита остава от момента на задържането, какъв ви е проблемът - \"мислите ли, че той няма да уведоми близките ви\". Значи: депутатът заявява в прав текст, че смисъл от приетата поправка, придобила слава като \"тайните арести\", няма, но дайте да я приемем да сме съответни на една евродиректива от 2013 г. Тя тъй или иначе няма да се спазва. И мнозинството я прие, преодолявайки ветото на президента под дъжд от поразяващи аргументи подобни на цитирания горе - нали поправките нямат смисъл. Понеже правото на адвокат остава още от момента на задържането, а пък той най-вероятно ще уведоми близките, тоест той няма да спазва закона, който в момента приемаме. Браво! (Ще отворя скоба, подтикната и от размислите на читатели във форума на \"Дневник\": След като законодателното творчество на ГЕРБ се мотивира в разрез не само с морала, но и с логиката, дали пък вече не е по-малко дразнещо нахалството им в дебата за избора на изтребителите, в който отговорите на логични въпроси се заменят с квалификации към всеки, който се осмели да се усъмни в кристалната мотивация и причинно-следствените връзки в пледоариите на Цветан Цветанов например. Вече май свикнахме да изваждат с един замах от дебата с етикета \"рубладжия\" и \"значи си против НАТО\" всеки, позволяващ си да размишлява със собствената си глава върху изтребителската епопея, и точка. Докато за тайните арести признанието, че те, промените, нямало да имат смисъл, ама дайте ги приемем, е не просто дразнещо, то е обида за здравия разум. Да си бяха мълчали...) Защото Според разпоредбите, които герберската правна мисъл все пак прокара, преодолявайки ветото, забавянето на уведомяването ще се прилага Освен това то се прилага \" На практика може да е за всичко - преценката остава на съвестта на полицейските служби и евентуално на прокурора (или в традицията на медийните акции - как те ще ги представят публично). Досега законът изисква да бъде уведомено семейството на задържания в момента на задържането, също и работодателят, ако арестуваният желае, а ако е ученик - директорът на училището. С приемането на промяната и предвидената необятна територия на прилагането, при липсата на сянка от конкретност се обезсмисля успокоителният цитат на депутата (извън нелепото му уверение, че поправката едва ли не нямала смисъл, понеже адвокатът ще уведоми близките). Уви, поправката има смисъл, и то опасен. Защото адвокатската защита от момента на задържането е право на задържания, но дали полицейските органи осигуряват това право, кога и как? Дали прокурорът ще се намеси да ги задължи? Какво от това, че имам право на адвокат, като не знам наизуст нито един телефон и разследващите ще ми извикат служебен, ако въобще поискат. А ако не извикат? Как ще докажа, че е било нарушено правото ми, щом не мога да го съобщя на близките си. И въобще щом никой друг - абсолютно никой извън полицейската служба, не знае къде съм? В мотивите си за налагане на ветото президентът Радев предупреди: \"Без да е очертан кръгът на лицата и на конкретните престъпления, за които може да се отлага уведомяването (при арест - бел. ред.), се открива възможност за непропорционално нарушаване на права и се създава риск изключението да се превърне в правило.\" Вместо да предложи прецизиране на разпоредбите, Цветан Цветанов отвърна \"Нямаме притеснения\" и обвини президента както всеки път в \"конфронтационен стил\". И поправките минаха . Ще ми кажат - европейска директива транспонираме, а тя визира случаи на тероризъм, или на връзка с криминалната схема например на родителите, затова се налага поправката. Така както я транспонират директивата, видяно и чуто във вторник в правната комисия и в сряда в пленарната зала, без конкретизация на престъпленията, за които се отнася забавянето на уведомлението до 48 часа  нито обстоятелствата, при които се прилагат новите разпоредби, отгоре на всичко и за непълнолетни, не само не се осигурява законност. Но и доказването на престъплението ще остане под въпрос пред съда - именно заради нарушени права. Да се разширят в държава като нашата днес правомощия на репресивните органи, които не са дали основания за компетентност и доверие за безпристрастно прилагане на законите, а обратното - показват очебиен двоен аршин в подбора на преследваните, да арестуват без право на задържания да се свърже с никого по негово искане, няма да доведе до пробив в борбата с престъпността. Само ще увеличи броя на делата срещу държавата. И ще добави аргументи, че на властта не й пука нито какво прави, нито какво мислят за нея.", "date": "2019.01.18", "title": "48 часа умножени по герберската правна мисъл"}
{"url": "https://www.dnevnik.bg/sport/2019/01/18/3377105_avstriici_specheliha_startovete_v_alpiiskite_ski/", "text": "С триумф на Австрия завършиха алпийската комбинация при мъжете във Венген и спускането при жените в Кортина д'Ампецо. Марко Шварц и Рамона Зибенховер спечелиха петъчните стартове, които са част от Световната купа по ски алпийски дисциплини. Шварц беше най-бърз в първия манш в слалома и водеше преди спускането. В него 23-годишният австриец даде 13-и резултат и с общо време 2:36,92 мин. стигна до успеха. Тройката допълниха французите Виктор Мюфа Жанде и Алекси Пинтюро, които изостанаха съответно с 0,42 и 1,12 сек. Шварц записа своята втора победа за Световната купа след успеха си в градския старт в Осло в първия ден на 2019 г. 23-годишният австриец се намира в добра форма, като в края на декември остана втори в слалома в Мадона ди Кампилио. Зибенхофер трябваше да чака десет години след дебюта си, за да стигне до своята първа победа при професионалистите. 27-годишната австрийка спечели спускането в Кортина д'Ампецо с време 1:15,44 мин. Зибенхофер изпревари с 40 стотни Илка Щухец от Словения. Тройката допълни друга австрийка - Стефани Фениер, която изостана с 0.46 сек. Звездата в алпийските ски Линдзи Вон се завърна на пистата с грешка и 15-о място в надпреварата. Американката, която има 84 победи в Световната купа, пропусна началото на сезона заради контузия в коляното. Спускането в Кортина се проведе заради отлагане на старта преди седмица в австрийския курорт Санкт Антон. В събота предстои ново спускане при дамите. След четири старта в дисциплината начело е Никол Шмидхофер с 248 точки. Тя има 10 повече от Щухец, а Зибенхофер се изкачи до третата позиция с 220 точки. За Големия кристален глобус води Микаела Шифрин с 1394 точки пред Петра Влъхова с 898. Американката избра да не кара в спусканията, за да пести сили. При мъжете победата на Шварц го изкачи до шесто място в генералното класиране, като той има 384 точки. Убедителен лидер е Марсел Хиршер с 976, пред Хенрик Кристоферсен с 571. През уикенда мъжете имат спускане на легендарната писта \"Лауберхорн\", следвано от слалом в неделя, където ще кара Хиршер.", "date": "2019.01.18", "title": "Австрийци спечелиха стартовете в алпийските ски"}
{"url": "https://www.dnevnik.bg/politika/2019/01/18/3377118_purvata_vulna_na_sukrashteniia_v_administraciiata/", "text": "Първата вълна на съкращения в администрацията ще обхване 1600 души, което прави по-малко от 2% от общия брой на чиновниците. Всяко министерство ще бъде засегнато от първите съкращения. Това обясни вицепремиерът Томислав Дончев пред Би Ти Ви. Той добави, че само две министерства все още не са му предложили план за оптимизация на работния процес и затова не се знае колко души, работещи в тях, ще бъдат обхванати от първите съкращения. По думите му цели звена ще бъдат закрити, но всичко това ще се случи през март или април. \"Има дублиране на звена и ще дам пример - едно звено в министерството и същото в агенция, която е подчинена на министерството. Има напрежение в администрацията, все пак никой не обича да съкращава\", каза още Дончев. Вицепремиерът добави, че системата за електронни обществени поръчки вече е готова и в момента е в тестови режим. Той уточни, че \"няма да стане като тол системата\", припомняйки  фалстартът на онлайн продажбата на винетки.  \"Първо ще присъединим някои министерства и агенции, за да я изпробват. Освен това са нужни няколко месеца за обучение на специалистите\", допълни Томислав Дончев.", "date": "2019.01.18", "title": "Първата вълна на съкращения в администрацията обхваща 1600 души, цели звена ще бъдат закрити"}
{"url": "https://www.dnevnik.bg/sviat/2019/01/18/3377078_mogat_li_sasht_da_sprat_severen_potok-2/", "text": "В Германия отново се заговори за \"Северен поток 2\". Повод за това стана писмото на американския посланик в Берлин Ричард Гренел до германските фирми, свързани с проекта за газопровода. В него американският дипломат напомня, че фирмите, които \"сътрудничат с Русия по експортните газопроводи\", поемат риск. Едни американски санкции биха застрашили не само въпросните компании, но и бъдещето на целия проект, показват проучванията на ДВ. \"Финансовите инвеститори\" Писмото на Гренел е получено от германските фирми, участващи в проекта. Това са енергийната компания Uniper, създадена преди две години след разделянето на концерна E.On, която пое дейността по добива и преработката на природен газ, и дъщерната фирма на BASF - Winterschall, която е най-големият германски производител на нефт и газ. Освен тях в проекта \"Северен поток 2\" участват и австрийската OMV, холандският концерн Shell и френският Engie. Единствен шефът на OMV Райнер Зееле реагира публично - той заяви, че Вашингтон е поел по \"пътя на конфронтацията\". ОMV не е получавала подобно писмо от американското представителство във Виена, уточни друг представител на компанията, а Engie и Royal Dutch Shell не са отговорили на запитване от ДВ дали са получавали аналогични писания. Петте горепосочени концерна са финансовите инвеститори на \"Северен поток 2\". В САЩ вече е осигурена и законодателната база за налагане на санкции срещу тях: законът \"За противодействие на противниците на САЩ посредством санкции\" (CAATSA) беше приет през 2017 година и позволява на Вашингтон да налага финансови санкции на лица, които инвестират средства в изграждането на руски експортни тръбопроводи. Съгласно закона ограничението е до не повече от 5 милиона долара годишно или до 1 милион еднократно. Рискът за самите фирми е преди всичко в \"загубата на имидж\", както споменава в писмото си посланик Гренел. Ако им бъдат наложени санкции по закона CAATSA, това ще означава и загуба на финансова подкрепа за проекта, а те (фирмите инвеститори) участват с 950 милиона евро в проекта. Едва ли обаче по този начин САЩ ще спрат самия проект - повечето наблюдатели са на мнение, че \"Газпром\" и Русия могат да осигурят финансирането му и без чуждо участие. Фирмите изпълнителки са най-уязвимото звено Ако Вашингтон наистина е решен да спре проекта, трябва да се прицели на друго място - във фирмите - изпълнителки на проекта. Това са 627 фирми от цял свят, както уточни за ДВ изпълнителният директор на Източната комисия на германската икономика Михаел Хармс. Сред тях има и такива, които играят решаваща роля за реализацията на проекта, като специализираните фирми, които отговарят за полагането на тръбите по дъното на Балтийско море - холандската Аllseas Group, регистрирана в Швейцария, и италианската Saipem. Италианците работят по проекта от лятото на 2018 и фактически вече са приключили своята част от работата по информация на \"Ханделсблат\", позоваващ се на свои източници в бранша. Основната дейност по полагането на тръбите обаче отново трябва да извърши Allseas - както и при другия проект на \"Газпром\" - \"Турски поток\". Един от корабите на фирмата Pioneering Spirit, дълъг почти 500 метра, може да полага до 5 километра тръби на ден. Ако САЩ се прицелят в тази компания, това наистина би могло да доведе до замразяването на проекта, казва за ДВ Михаил Крутихин от консултантската компания RusEnergy. Allseas Group и Saipem отказаха коментар на запитване на ДВ. В надпревара с времето В писмото си до германските фирми посланик Ричард Гренел пише още, че \"натискът за предприемане на мерки срещу \"Северен поток 2\" във Вашингтон нараства\". Републиканците и демократите приеха съвместна резолюция, подкрепяща санкциите срещу проекта в рамките на закона CAATSA. В писмото на Гренел се припомня и това, че в американския Конгрес е внесен за разглеждане още един законопроект за санкции срещу \"Северен поток 2\". Страничният наблюдател сигурно ще се запита защо САЩ не наложат веднага санкции - докато проектът не е завършен. Подписаният от Доналд Тръмп закон CAATSA няма задължителен характер в частта си за \"Северен поток 2\", но въпреки това дава право на американския президент да се противопоставя на проекта. Работата е там, че налагането на санкции би трябвало да бъде съгласувано с европейските партньори, както пише в текста на документа. А основният европейски партньор - Германия - е против. Писмото на Ричард Гренел предизвика остра негативна реакция в Берлин. \"Според мен някои членове на американската администрация са против налагането на санкции, защото се опасяват от възникването на напрежение в трансатлантическите отношения\", съобщи на ДВ Майкъл Карпентър, бивш високопоставен служител от Пентагона и шеф на аналитичния център \"Пен - Байдън\". Що се отнася до президента Тръмп, той е готов на конфронтация с европейските партньори. Но мнозина в неговата администрация смятат санкциите за \"прекомерна стъпка\" и предпочитат заплахите да не прерастват в реални действия. Според Майкъл Карпентър, ако нищо друго не помогне за спирането на строителството на \"Северен поток 2\", е съвсем реалистично да бъдат наложени санкции като крайна мярка. Що се отнася да втория законопроект, за който споменава в писмото си Ричард Гренел, Конгресът ще го разглежда чак напролет. Казано иначе - Вашингтон не разполага с много време, за да спре изграждането на газопровода: дотук по дъното на Балтийско море са положени над 370 от планираните 1200 километра тръби. И първият природен газ може да потече по тях още до края на тази година.", "date": "2019.01.18", "title": "Могат ли САЩ да спрат \"Северен поток 2\""}
{"url": "https://www.dnevnik.bg/sport/2019/01/18/3377116_ludogorec_specheli_v_rezultaten_mach_sreshtu_ungarci/", "text": "Лудогорец\" спечели първа победа за 2019 г. Шампионите се наложиха с 4:2 срещу унгарския \"Хонвед\" в приятелска среща. Българският първенец получи ранен гол след грешка, но още до 33-ата минута направи обрат с три гола чрез Козмин Моци от дузпа, Натанаел и Адриан Попа. За новопривлечения румънец това беше първи гол с екипа на \"Лудогорец\". След почивката \"Хонвед\", в чийто състав беше бившият играч на ЦСКА Тончи Кукоч, намали. С гола на Якуб Швиерчок \"Лудогорец\" спечели. За разлика от предходния двубой с румънския тим, този път шампионите на България бяха по-убедителни. Срещата започна с грешка в защита и гол за \"Хонвед\", но в 11-ата минута Козмин Моци изравни от дузпа, отсъдена за нарушение срещу Сисиньо. Само пет по-късно Натанаел се разписа при куриозна ситуация. Левият бек опита да центрира, но топката изненада вратаря на унгарците и влезе в мрежата. Десетина минути преди почивката Адриан Попа завърши многоходова атака, с която реализира първия си гол, откакто се присъедини към тима. През втората част на терена се появи и последното ново попълнение Пламен Илиев, който беш купен от \"Астра\" (Гюргево). Десет минути след появата си на терена Илиев трябваше да вади топката от своята мрежа. Това стана след удар с глава на 17-годишния Доминик Чипф, който засече центриране на Тони Кукоч. Все пак десет минути преди края \"Лудогорец\" вкара четвърти гол чрез Якуб Шверчок, след асистенция на Лукас Саша. Следващата проверка е след четири дни, когато шампионите срещат лидера в Румъния \"Клуж\".", "date": "2019.01.18", "title": "\"Лудогорец\" спечели в резултатен мач срещу унгарци, Попа вкара първи гол"}
{"url": "https://www.dnevnik.bg/sviat/2019/01/18/3377115_kakvo_podari_putin_na_vuchich_v_belgrad/", "text": "Договор за 1.4 млрд. долара,  шарпланинска овчарка  и изключително топъл и тържествен прием - за руския президент Владимир Путин визитата в Белград донесе такива подаръци, а в замяна сръбският държавен глава Александър Вучич получи нужната поддръжка. Едва ли обаче посещението ще доведе до по-сериозна намеса на Русия в балканските дела, пише онлайн изданието  РБК . Други медии и експерти отбелязват, че събитието може да е донесло повече на сръбския държавен глава, отколкото на руския му колега. Путин не бе пътувал до сръбската столица от почти пет години и сега в Белград имаше и многохилядно множество, дошло да изрази подкрепа за руския президент. Сред организаторите като неправителствената организация \"Център за развитие на Белград\", имаща връзки със Сръбската прогресивна партия на Вучич, се появиха обещания за до 70 хил. участници в демонстрацията. Съдейки по оценките на местни журналисти, те са успели. За пред Брюксел Визитата на Путин съвпадна с криза във вътрешната и регионалната политика на Сърбия, започнала с нападението срещу опозиционния политик Борко Стефанович и продължила с многохилядни протести под лозунг \"1 от 5 милиона\" (символичен бе и опитът митингът в подкрепа на Вучич и Путин да приеме името \"1 от 300 милиона\"). Ситуацията с Косово се изостри около създаването на армия в Прищина, властите там въведоха и мита върху вноса от Сърбия, след като последната продължи с кампанията, блокираща косовското членство в международната полицейска организация Интерпол. Сега Вучич получи възможност за тласък на икономическите връзки, които и без това са добри - стокообменът е нараснал с 2.2% за първите 11 месеца на 2018 г. спрямо същия период миналата година, до 1.9 млрд. долара, инвестициите са 4 млрд. долара. Руската железопътна компания  РЖД ще инвестира  230 млн. евро в реконструкция на участък с дължина 210 км, ще се изгради единен диспечерски пункт за управление на движението.  Газопроводът \"Турски поток\" ще бъде изграден  в Сърбия, ако в крайна сметка премине през България, следва от думите на Путин. В тази ситуация Вучич използва Путин, за да подсили позициите си (без да спира да повтаря, че може да има избори), но и за да получи повече отстъпки от Европейския съюз в преговорите за членство, отбелязва германският в. \"Ди велт\", цитиран от балканската телевизия  N1 . Европа толерира стабилокрацията му и хвали пътя му на реформи, защото вижда прагматизма му и смята, че той няма да се промени от проруската му реторика. По-късно днес сръбският премиер Ана Бърнабич  отбеляза , че посещението на Путин с нищо няма да промени отншенията с ЕС и че Белград води \"прозрачна и искрена външна политика\", а Брюксел \"знае за традиционните добри връзки и икономически отношения\" с Русия, която пък е наясно със стратегическата цел на Сърбия да е част от ЕС. Истинският подарък Преди визитата се говореше и за възможността Русия да е активна в решването на косовския въпрос. \"Русия обаче... изглежда не бърза,\" пише РБК. Изданието цитира отговорите на президента Путин на журналистически въпроси - той отново обвини Европа, че решенията, приети от Косово при нейно посредничество, не се изпълняват. Все пак поддръжката на Путин е способна да помогне на сръбското ръководство да се справи с вътрешнополитическата криза, каза за РБК експертът от Московския център \"Карнеги\" Максим Саморуков. Рейтингът на Вучич може да се вдигне от появата с най-популярния в Сърбия Путин и на Москва ѝ е изгодно да му окаже поддръжката, тъй като той го счита за най-проруския политик в тази страна, отбелязва Саморуков (опозиционерът и бивш външен министър Вук Йеремич обаче оспорва това и твърди, че Путин всъщност \"мрази\" Вучич заради отношенията му с Европа). Не си струва обаче да се разчита на руска помощ в косовския проблем, продължава той. Путин ще стои настрана от регулирането на косовския конфликт и форматът на преговорите едва ли ще се измени, смята Димитър Бечев от университета на Северна Каролина, цитиран от РБК. \"Путин бе посрещнат като герой в Белград в четвъртък, но Вучич бе най-големият победител на деня,\"  отбелязва Бечев  в друг коментар, за сайта на \"Ал Джазира\". Посрещането на Путин същевременно показва, че Русия все още има влияние на Балканите въпреки затрудненията от последно време, свързани с избора на Черна гора да влезе в НАТО и решението на парламента в Скопие окончателно да одобри промяната на името на страната на Северна Македония, продължава авторът. Освен икономическа и военна полза в лицето на Сърбия Русия печели и врата към бивша Югославия - Бечев цитира срещата със сръбския член на президентството на Босна и Херцеговина Милорад Додик по време на визитата в Белград и обяда му с членове на черногорската опозиция, разследвани за опита за преврат в деня на еизборите преди няколко години. Самата Русия обаче нито иска, нито може да установи хегемония - ЕС е най-големият икономически играч, рускитя отпечатък е ограничен и дори \"Турски поток\" зависи от одобрението на Брюксел. Обратно, президентът на Сърбия печели влияние, защото чрез Путин събра множество за себе си, заключава анализаторът. Според него визитата Вучич се проявява като \"държавник и патриот\", а не \"национален предател\" (в какъвто вероятно би могла да го превърне сделка с Косово). \"Сръбският президент произведе новина, като подари на руския лидер овчарско куче. Но истинският подарък бе от Путин за Вучич.\"", "date": "2019.01.18", "title": "Какво подари Путин на Вучич в Белград"}
{"url": "https://www.dnevnik.bg/bulgaria/2019/01/18/3377124_biznesut_s_goriva_e_mnogo_atraktiven_za_spestiavane_na/", "text": "Изпълнителният директор на Българската петролна и газова асоциация (БПГА) Андрей Делчев призова всеки, който се занимава с търговия на горива да се регистрира, за да се прекрати съществуването на нелегални бензиностанции. Пред Би Ти Ви той коментира закона за горивата,  чието влизане в сила беше отложено вчера с шест месеца.  Законопроектът беше приет през юли 2018 г. и трябваше да влезе в сила на 28 януари. Срещу него обаче протестират дребните фирми от бранша, според които той затруднява бизнеса им в полза на големите компании. Основният вносител на законопроекта беше депутатът от \"Обединените патриоти\" Емил Димитров - Ревизоро, по инициатива на Българската петролна и газова асоциация с председател Валентин Златев, която обединява големите вериги бензиностанции и нефтената рафинерия \"Лукойл Нефтохим\". Вносителите мотивираха новите разпоредби с необходимостта от изсветляване на пазара. Заради решението на Конфедерацията на работодателите и индустриалците в България (КРИБ) с лидер Кирил Домусчиев да подкрепи отлагането на закона  петролната асоциация напусна организацията. \"В момента не е ясно кой точно прави търговията в бизнеса с горивата. Много от тези хора се крият зад измислени фирми. Всеки с два лева капитал може да отвори бензиностанция или да извършва търговия на едро. Този бизнес е много атрактивен за спестяване на данъци. Който иска да търгува с горива, да вземе да се регистрира и държавата и потребителите да знаят кои сте. Това е крачка за премахване на нелегалните бензиностанции\", обясни Делчев. Той отхвърли обвиненията на Домусчиев, че законът за горивата е писан с лобирането на Валентин Златев и припомни, че последните промени в него са направени от работна група, която е била назначена от вицепремиера Томислав Дончев. Делчев каза още, че петролната асоциация се е  договорила за 15 минути как ще се зареждат камионите,  докато възраженията на строителния, минния и металургичния бранш се \"изчистят\". Минната камара е предложила допълнения, свързани със зареждането на машините, които обслужват мините и кариерите. Одобрени са били и допълнителни предложения на строителната и металургичната организации, които ще са готови с окончателните си предложения по текстовете до 23 януари. \"Никой не си представя, че ще се изкарват камиони от рудниците, за да заредят. Ние сме разумни хора. Така са манипулира публиката\", добави Делчев. По думите му банковата гаранция на една бензиностанция е 20 хил. лева, което се сравнявало на цената на половин цистерна с гориво. При търговията на едро гаранцията пък била 500 хил. лева. \"Трябва да може да отдели такива средства иначе не е търговец на едро\", каза още той.", "date": "2019.01.18", "title": "Бизнесът с горива е много атрактивен за спестяване на данъци, смятат от петролната асоциация"}
{"url": "https://www.dnevnik.bg/sviat/2019/01/18/3377133_muj_se_zapali_v_praga_na_miastoto_kudeto_predi_50/", "text": "Мъж се самозапали днес на Вацлавския площад в Прага - същото място, където преди 50 години се самозапали студентът  Ян Палах  в знак на протест срещу съветската инвазия в Чехословакия. Мъжът е получил 30 процента изгаряния по главата и ръцете, приет е в болница и е поставен в изкуствена кома. Според първоначална информация той е роден през 1964 г. Към 15 ч. той се полял със запалителна течност на площада и се е запалил. Минувачи успели да изгасят пламъците. Не се знае какви са били мотивите му./ БТА", "date": "2019.01.18", "title": "Мъж се запали в Прага на мястото, където преди 50 години го направи Ян Палах"}
{"url": "https://www.dnevnik.bg/biznes/2019/01/18/3377138_prihodite_ot_mejdunaroden_turizum_do_noemvri_2018_g_sa/", "text": "Приходите от международен туризъм за периода от януари до ноември 2018 г. възлизат на 3.6 млрд. евро. Това показват данните на Българската народна банка (БНБ), цитирани от Министерството на туризма. Ръстът спрямо същия период на 2017 г. е 6.6%. През първите 11 месеца на миналата година чуждестранните туристически посещения в България са малко над 8.8 млн., като нарастват с 4.9 на сто в сравнение със съответния период на предходната година. \"Ръстът на приходите изпреварва нарастването на броя на туристическите визити\", коментира министърът на туризма Николина Ангелкова, цитирана от пресцентъра на ведомството.", "date": "2019.01.18", "title": "Приходите от международен туризъм до ноември 2018 г. са 3.6 млрд. евро"}
{"url": "https://www.dnevnik.bg/evropa/2019/01/18/3377061_letishta_mitnici_turgoviia_kak_evropa_se_gotvi_za/", "text": "Една след друга, държавите от Европейския съюз харчат милиони, наемат хиляди работници и издават спешни постановления, за да се справят с все по-голямата вероятност на 29 март Великобритания да напусне блока без план. Брекзит без сделка  може да разтърси останалата част от континента по начини, за които много европейци досега не са си и представяли, от  объркан въздушен трафик  до парализирани пристанища и милиони работници, поставени в правна неопределеност. Франция харчи 50 млн евро, за да засили сигурността на летищата си и в Евротунела и наема стотици допълнителни митнически служители. Португалия отваря специални ленти на летищата за британски пътници, основният източник на туристи. Холандия търси методично квалифицирани ветеринари, които да извършват нови проверки върху вноса на живи животни. Германия спешно обсъжда как да решава бюрократичните проблеми, ако има Брекзит без сделка. Правителствата от европейския атлантически бряг  до Черно море  подготвят правила за британските граждани, които живеят и работят в техните държави, за периода, когато те вече няма да се ползват от правата за пребиваване на граждани на ЕС и се надяват, че Великобритания върши същото за техните граждани. Великобритания, която може да бъде изправена пред най-големите проблеми, предвижда хиляди държавни служители и няколко милиарда лири за мерки за облекчаване на най-лошите последици - макар че официални представители могат само да предполагат какво точно ще се случи на 30 март, ако има Брекзит без сделка. След като тази седмица британският парламент с огромно мнозинство отхвърли сделката за развод на министър-председателя Тереза Мей, други правителства също  се стягат за хаос . \"Силно вярваме\", че Великобритания ще напусне без сделка, обяви вчера френският министър-председател Едуар Филип,  оповестявайки множество спешни мерки  за справяне с тази перспектива. \"При тези условия нашата отговорност (...) е да гарантираме, че страната ни е готова, че интересите на гражданите са опазени и защитени\". Френското правителство ще изгради нова инфраструктура и ще наеме нов персонал на летища и пристанища и в тунела под Ламанша. Компанията, която управлява Евротунела, казва, че една четвърт от цялата търговия между Великобритания и ЕС минава през тунела, който може да бъде важен контролен пункт в случай на Брекзит без сделка. Извънредните укази на Франция временно ще позволят на британски компании да превозват стоки във Франция и ще позволят на някои застрахователни и други финансови дейности да продължат във Франция, въпреки че Великобритания ще загуби достъпа си до финансовия пазар на ЕС. Изключителното прехвърляне на военно оборудване между двете държави също ще бъде позволено. В Берлин германските законодатели в четвъртък обсъждаха законопроект, който да разреши бюрократични проблеми, произтичащи от Брекзит. \"Искаме щетите, а със сигурност ще има щети от напускането на Великобритания, да бъдат колкото е възможно по-малки\", каза в сряда германският канцлер Ангела Меркел. \"Затова, разбира се, ще направим всичко, за да намерим порядъчно решение, но сме готови също, ако няма порядъчно решение\". Португалският министър-председател Антониу Коща каза вчера, че 80 процента от британските туристи пристигат на летища във Фару, Алгарве и Фуншал на архипелага Мадейра, където определени за тях Холандските власти казват, че се надяват на най-доброто и се готвят за най-лошото. Митническата служба в момента наема около 900 нови служители. Службите, които се занимават с храни и защита на животните, търсят методично из Южна и Източна Европа квалифицирани ветеринарни лекари, които да проверяват вноса на живи животни. Правителството създаде онлайн гише за Брекзит и контролен списък на холандски компании, които правят бизнес с Великобритания - около 35 хил. от които нямат опит в работа с държави извън единния пазар на ЕС. Румънските лидери се опитаха да уверят живеещите във Великобритания половин милион румънци, че няма да бъдат оставени на произвола на съдбата - но не дадоха конкретна информация. В момента Румъния е ротационен председател на ЕС. Чехия и Словакия подготвят закони за уреждане на краткосрочните права на британските граждани при Брекзит без сделка, докато холандците ще позволят на британските граждани, живеещи в страната, да останат 15 месеца и им предлагат възможността да кандидатстват за разрешения за престой. Във Великобритания, правителството обяви вчера, че поставя в случай че страната напусне без сделка. Същевременно се назначават стотици допълнителни митнически служители и граничен персонал и бяха приети закони за подпомагане на продължаването на трансграничната търговия, като разрешения за шофьори на тирове. Много фирми взимат нещата в свои ръце и трупат стокови запаси. Великобритания казва, че гражданите на ЕС ще могат са останат временно въпреки Брекзит без сделка. Високопоставен представител на ЕС в момента обикаля всички столици на останалите 27-те държави от блока, за да оцени подготовката за Брекзит и да осигури помощ, където е необходимо, каза вчера говорителят на Европейската комисия Маргаритис Схинас. ЕС е издал 88 уведомления как конкретни сектори следва да се справят с вероятни спешни ситуации, произтичащи от Брекзит. \"Не поемаме никакви рискове\", каза Схинас./БТА", "date": "2019.01.18", "title": "Летища, митници, търговия: как Европа се готви за хаотичен Брекзит"}
