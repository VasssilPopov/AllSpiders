{"url": "https://www.dnevnik.bg/sport/2018/02/03/3123797_levante_shokira_real_madrid_v_mach_s_chetiri_gola/", "text": "Неубедителното представяне на \"Реал\" (Мадрид) от началото на сезона в Ла Лига продължи и при гостуването на \"Леванте\". Седмица, след като спечелиха убедително срещу другия тим от града \"Валенсия\", този път шампионите на Испания нямаха такъв късмет и взеха само точка след 2:2 Двубоят беше изпълнен с много драма, като минута преди края \"Реал\" се виждаше победител от двубоя след попадение на Иско. Италианецът Джампаоло Пацини, който дебютира за \"Леванте\" обаче изравни резултата. Тимът на Зинедин Зидан започна добре двубоя, като на общинския стадион във Валенсия беше с всичките си големи звезди. Само след 11 минути игра \"Реал\" поведе с попадение на капитана си Серхио Рамос. Централният защитник засече топката след центриране на Тони Кроос. За Рамос това беше гол в 14-и пореден сезон в Ла Лига. От 2004-05 насам андалусиецът е най-резултатният защитник в испанското първенство с 52 попадения. Тъкмо когато нещата отиваха към преднина за \"Реал\" на почивката, \"Леванте\" успя да изравни. Домакините организираха бърза контраатака, Моралес изскочи сам срещу вратаря, но ударът му беше спасен. Все пак топката стигна до Еманюел Боатенг и той я прати в мрежата – 1:1. През втората част се игра основно пред вратата на \"Леванте\" и десетина минути преди края \"Реал\" стигна до важно попадение. Карим Бензема влезе в ролята на асистент и подаде към Иско, който изведе шампионите напред. Радостта на мадридчани обаче не траеше дълбо, като в 89-ата минута Пацини вкара за \"Леванте\". Италианецът, който беше привлечен няколко дни по-рано от \"Верона\", донесе точката на новия си тим. Равенството прекъсна серията на \"Реал\" от две поредни победи. Мадридчани остават на 18 точки зад лидера \"Барселона\" и заемат четвъртото място в подреждането. \"Леванте\" е с 20 точки, на три пред зоната на изпадащите.", "date": "2018.02.03", "title": "\"Леванте\" шокира \"Реал\" (Мадрид) в мач с четири гола"}
{"url": "https://www.dnevnik.bg/biznes/2018/02/03/3123665_nad_1_mln_evropeici_podkrepiha_podpiska_da_spre/", "text": "Европейска подписка за борба с разхищението на храни получи тази сутрин подкрепата на над един милион души, съобщи сайтът change.org, където е пусната подписката, предаде Франс прес, цитирана от БТА. В текста се настоява супермаркетите на всички страни членки на ЕС да бъдат задължени да даряват непродадените хранителни стоки на благотворителни организации, вместо да ги хвърлят или унищожават, както вече се прави във Франция съгласно приет преди две години закон. Подписката е пусната едновременно във Франция, Гърция, Испания, Германия, Белгия, Италия и Великобритания. Тя е вдъхновена от разрешените от 2012 г. Европейски граждански инициативи и Лисабонския договор, даващи право на политическо предложение на най-малко един милион граждани от поне една четвърт от страните членки на ЕС. Подписката има чисто символично значение, тъй като не е регистрирана в сайта на ЕС. Основният й организатор, общинският съветник Араш Дерамбарш от Курбевоа в Парижка област, все пак я връчи, когато бе достигнала 890 000 подписа, на европейския комисар за безопасността на храните Витенис Андриукайтис. При наличието на над един милион подписа организаторите на подписката се надяват да убедят френския президент Еманюел Макрон да внесе проект за директива, с която френският закон да стане валиден за целия ЕС. \"Очаквам през 2018 г. този текст да бъде внесен от Франция в Европейския съвет\", за да бъде принудена цялата европейска мрежа за разпространение на хранителни продукти да участва в борбата с разхищението на храни, каза Дерамбарш. \"В Елисейския дворец ми казаха, че ще го направят през 2018 г.\", добави той. За последните две години откакто е в сила новият закон, във Франция има увеличение от 22 процента на броя ястия, които благотворителните организации раздават на гладни хора, заяви Жьонвиев Уилс, председателка на френския отдел на Световната програма по прехраната - службата на ООН, която отговаря за безопасността на храните.", "date": "2018.02.03", "title": "Над 1 млн. европейци подкрепиха подписка да спре разхищението на храни"}
{"url": "https://www.dnevnik.bg/sport/2018/02/03/3123670_kamenarov_diskavuri_poiska_46_mln_evro_ot_bnt_za/", "text": "Шест пъти по-голяма сума от досегашната е поискал \"Дискавъри\" от Българската национална телевизия (БНТ) за сублицензиране при излъчване на олимпийските игри, обяви генералният директор на обществената телевизия Констнатин Каменаров в \"Седмицата\" по Дарик. Той обясни, че до момента телевизията е плащала 800 хиляди евро. \"От групата \"Дискавъри\" и \"Евроспорт\" дойдоха и ни поискаха 4.6 милиона евро. Толкова е пакетът за зимна и лятна олимпиада (Пьонгчанг 2018 и Токио 2020 – бел. ред.). Това обаче нямаше как да стане по ред причини\", каза Каменаров. Заради провалените преговори,  БНТ реши да излъчва частично игрите от Пьонгчанг . На живо ще бъдат излъчени 110 часа състезания и студийна програма от София, а на място ще бъдат изпратени двама репортери и оператори. От олимпийските игри в Токио през 2020 г. ще бъдат излъчени 250 часа от състезанията. Сумата, която националната телевизия е платила за олимпийския цикъл, е над милион евро, но Каменаров не пожела да я цитира. \"Преговорите бяха много тежки, но успяхме буквално в пет без пет да постигнем споразумение. Трябва да е ясно, че излъчването на олимпийски игри струва много повече от това само да се закупят правата\", добави Каменаров и окачестви преговорите като много успешни, след като лично ги е водил на високо ниво с представители на \"Дискавъри\". Досега БНТ придобиваше права за излъчване на олимпийските игри в качеството си на член на Европейския съюз за радио и телевизия (EBU). След като  \"Дискавъри\" спечели правата за излъчване , компанията проведе поредица от преговори с обществени телевизионни оператори в Европа за сублицензиране, за да отговори на изискванията на МОК да бъдат осигурени минимум 100 часа безплатно излъчване на зимните олимпийски игри и 200 часа от летните олимпийски игри. Според генералния директор на БНТ платените средства няма да се възвърнат от реклама, защото футболът генерира по-голяма реклама от останалите спортове. Директорът на БНТ отказа да коментира правата за световното първенство по футбол в Русия.", "date": "2018.02.03", "title": "Каменаров: \"Дискавъри\" поиска 4.6 млн. евро от БНТ за Пьонгчанг 2018 и Токио 2020"}
{"url": "https://www.dnevnik.bg/bulgaria/2018/02/03/3123671_v_3_kvartala_v_sofiia_ima_konteineri_za_stari_drehi/", "text": "След като столичният инспекторат започна да провежда акции в различни квартали на София за събирането на стари автомобилни гуми, за да спре произволното им изгаряне, сега се събират и непотребни дрехи, съобщава БНТ. За първи път от миналия месец Инспекторатът започна да събира и стари дрехи, които също се използват за горене, като за целта постави специални контейнери. Засега те са само в три квартала - \"Оборище\", \"Слатина\" и \"Люлин\". Предстои да има и в \"Искъра\". От разговора с Красимир Петров от Столичния инспекторат не се разбра на какъв принцип се избират кварталите и кога инициативата ще обхване целия град. Точните места на поставените вече контейнери могат да се видят на  сайта на инспектората . До момента са събрани 1 тон дрехи, които се изгарят в депото в кв. \"Враждебна\" по начин, че да не замърсяват допълнително въздуха, обясни Петров. Контейнерите са поставени на общински места, където има и камери, за да се избегне поставянето на битови отпадъци в тях.", "date": "2018.02.03", "title": "В 3 квартала в София има контейнери за стари дрехи"}
{"url": "https://www.dnevnik.bg/sport/2018/02/03/3123673_neshka_robeva_poe_ansambula_po_hudojestvena_gimnastika/", "text": "Легендарната Нешка Робева се завърна в треньорството като изненадващо пое  ансамбъла по художествена гимнастика  на Германия. Това съобщи федерацията на страната. Тя заменя на поста Екатерина Думалова, която работеше в Германия от 2015 година. \"В Германия моята млада българска колежката – беше заменена с баба си. Явно на германците възрастта на треньора не им пречи. Дали съжалявам за уволнението на колежката? Не\", съобщи Робева във \"Фейсбук\". Тя подчерта, че е поискала да помогне на Думалова, но \"самочувствието ѝ попречи да приеме протегнатата ръка\". \"А сега тук, аз ще се опитам да оправя чуждите бакии. Това е ситуацията за момента\", каза Робева. Робева ще дебютира в края на март, когато в София има кръг от Световната купа. Според медиите в Германия съставът на ансамбъла ще бъде променен. През миналата година тя на два пъти пътуваше до Германия, но в качеството си на помощник по хореографията. В крайна сметка обаче е дошло предложението от федерацията. Новият треньор на ансамбъла става българката Нешка Робева. Радваме се, че можем да разчитаме на много опитната и успешна в международен план треньорка Нешка Робева. Смятам, че с нея ще успеем да постигнем нужния стимул, който е необходим, да направим решителната крачка на международната сцена\", обясни спортният директор Волфганг Уилям. В продължените на близо 25 години Робева беше старши треньор на националния отбор на България. Под нейното ръководство гимнастичките печелят над 290 медала, седем абсолютни световни титли, десет европейски и два сребърни медала на олимпийски игри. През последните няколко години Робева беше част от федерацията, но заради конфликт с  Илиана Раева  напусна. Тя се завърща в треньорската професия след близо 20-годишно отсъствие.", "date": "2018.02.03", "title": "Нешка Робева пое ансамбъла по художествена гимнастика на Германия"}
{"url": "https://www.dnevnik.bg/skorost/2018/02/03/3122531_fotogaleriia_120_godini_reno_-_emblematichnite_modeli/", "text": "Френската компания \"Рено\" припомни най-интересните модели в своята история, по повод 120 години от лансиране на първия автомобил от марката. Той излиза на пазара през 1898 година и носи името \"Рено\" 1 CV 3-4 Monocylindre Type A. Автомобилът е с разположен отпред мотор и една директна предавка. Колата дори не е пусната в продажба.", "date": "2018.02.03", "title": "Фотогалерия: 120 години \"Рено\" - емблематичните модели"}
{"url": "https://www.dnevnik.bg/biznes/2018/02/03/3122990_durjavata_shte_razviva_13_ski_zoni/", "text": "До края на годината държавата трябва да е готова с анализ на това какво е съотношението на търсенето и предлагането на туристическите услуги и да определи параметрите за развитие в тринайсет ски зони: Банско- Добринище, Боровец, Пампорово - Чепеларе, Витоша, Мальовица, Паничище, Беклемето, Ком - Берковица, Узана, Юндола, Белмекен, Бодрост -Картала, Семково. Това е записано в плана за действие до 2020 г. в актуализираната стратегия за развитие на туризма, приета от правителството тази седмица. Уточняването на параметрите за развитие на тези ски зони ще стане с участието на всички заинтересовани страни, между които са изброени министерствата на икономиката, транспорта, околната среда, регионалното развитие и общините. Целта е устойчиво развитие и подобрено управление на ски зоните, се казва в плана. Ще бъде осъществена оценка на натовареността на всички курортните комплекси по показателите за устойчиво развитие - брой легла към плажна площ, брой легла към зелени площи, степен на замърсяване на въздуха, въглероден отпечатък на турист, е посочено в документа. Планът предвижда промяна в нормативната уредба за подобряване на условията за туризъм с кемпери и каравани, въвеждане на регистрация на къмпингите, уреждане на възможностите за спиране и отсядане на каравани и кемпери. Ще се подобрят по европейски образец стандартите за маркиране на плажовете и ски пистите, ще се въведе единна маркировка на туристическите пътища и пътеки, на местата за къмпингуване, на велосипедните маршрути, които ще бъдат включени в европейската мрежа \"ЕвроВело\". Планът предвижда съвместно с градските общини да бъдат развивани центрове за развлечения - лунапаркове, минипаркове, зоокътове, градски и морски градини и други. Ще се подобрява и инфраструктурата и изгледът на търговските улици и пазарите, за да се превърнат в градски търговско-развлекателни микро-дестинации. Съвместно с ръководствата на морските и речните пристанища ще се модернизира инфраструктурата за достъп на круизни кораби, а с летищата - за откриване на нови въздушни връзки.  В помощ на туристическия бизнес се предвиждат обучения за успешно представяне в платформи като Tripadvisor.  Цялата страна е разделена на девет зони, във всяка от които ще се развиват специфични видове туризъм. Марката на  ще е културният и круизният туризъм, градските събития, еко и спортни дейности край реката. Районът на  ще бъде налаган като дестинация за планински, екологичен, винен и творчески туризъм. Отделно   ще бъде популяризирана като район за здравен и културно-фестивален туризъм на основата на балнеолечебните курорти, розовите градини, тракийската и възрожденската култура. Районът около  ще залага на делови, културен, здравен, градски и шопинг туризъм, съчетан с планинската природа и балнеоресурсите. Район   ще заложи на културен и винен туризъм , а   - на планински и здравен туризъм. За   ще бъдат откроени като място за ски - туризъм, селски, екологичен, културен, религиозен и здравен туризъм. Марката на   е морският рекреативен туризъм и целогодишният културно- познавателен туризъм, а за   са добавени деловият и здравният туризъм.  В", "date": "2018.02.03", "title": "Държавата ще развива 13 ски зони"}
{"url": "https://www.dnevnik.bg/bulgaria/2018/02/03/3123677_konstantin_kamenarov_niama_nujda_niakoi_da_me/", "text": "Аз познавам Емил Кошлуков има-няма 30 години. Няма нужда някой да ме подсеща за Емил Кошлуков. Както помните той беше кандидат за поста, който слава богу аз спечелих. Той е човек с безспорни качества. Едва ли някой ще тръгне да ги коментира в жанра можене, не можене. Той може\". Така генералният директор на БНТ Константин Каменаров отговори на въпроса дали сам е стигнал до решението да назначи Емил Кошлуков за програмен директор на БНТ1 в предаването \"Седмицата\" на Дарик радио. Кошлуков и Каменаров бяха  двамата основни претенденти  в конкурса за шеф на националната телевизия през лятото. \"Не само е практика, има и формална логика, има и ползи. Аз се обадих на Емил има - няма 15 минути след избора\", заяви Каменаров и коментира, че \"у нас отдавна сме свикнали на нивото в държавата: говори се, че се носи слух. Теории винаги ще има, внушения винаги ще има. Напоследък често ми се случва да цитирам Владимир Улянов, който казва малкото информация е най-злокачественият вид дезинформация\", заяви още директорът на обществената телевизия. Панорама остава в петък Той коментира и бъдещи размествания в програмата. БНТ ще остане \"политематичният канал\", в който ще има новини, култура и публицистика. \"Предаването \"Денят започва с култура\" е точно там, където трябва да бъде. То е ценно, много приятно предаване. Единственото нещо, което съм говорил с колегите и те са съгласни, е че искам да намерят начин да го направят раздвижено, лъскаво, динамично\", заяви още Каменаров. След назначаването на Кошлуков за програмен директор, екипът на сутрешното седмично предаване го  обвиниха в натиск за това  какви въпроси да се задават на гостите и как те да бъдат представяни. Тогава Каменаров заяви, че проблемът е  комуникационен . Плановете на Каменаров са БНТ 2 да стане \"културно образователен канал\". \"В обществената мисия на БНТ сме длъжни на хората, които ни плащат сметката\", заяви още директорът. \"БНТ HD трябва стане спортен канал. БНТ Свят е канал за нашите сънародници извън границите. Малко по-добре програминиран, но ще остане горе долу това, което е. Философията на този канал да поддържа национален дух и информираност\", каза още Каменаров. Той се е отказал от  първоначалната си идея  да премести седмичното предаване \"Панорама\", което сега се излъчва в петък вечер в събота или неделя. \"Панорама\", вероятно трябва да кажа, че е страхотно предаване и една от табелите на телевизията и наистина е такова, толкова много години. Моята идея беше, че когато един човек цяла седмица е бил на тръстиката и на бачкане и е смазан от работа, не съм убеден, че в петък вечер му се гледа \"Панорама\". То не е масово предаване, но не и елитарен формат\", заяви още Каменаров. Обществен съвет е само от безспорни личности По повод новоназначеният обществен съвет, който ще работи към БНТ, Каменаров заяви, че идеята е в началото да се провеждат регулярни срещи, \"ако трябва и всяка седмица\". \"Защото това са толкова безспорни личности. Безспорни хора с мнение, което безкрайно ценя. Хора, които когато и каквото попитам, няма да ме пощадят с отговора си\", заяви още програмният директор на БНТ. В него влизат Боян Биолчев, два пъти ректор на Софийския университет \"Св. Климент Охридски\", Харалан Александров, социален антрополог и изследовател и още седем души. \"Тези хора са в най-разнообразни сфери. Става въпрос за едно принципно желание за обсъждане в по-широк формат, за да се избегне да се говори за еднолично налагане на решения.", "date": "2018.02.03", "title": "Константин Каменаров: Няма нужда някой да ме подсеща за Емил Кошлуков"}
{"url": "https://www.dnevnik.bg/bulgaria/2018/02/03/3123680_silniiat_viatur_oburna_kamioni_i_rani_hora_dopulnena/", "text": "На територията на Община Враца преминава вятър с пулсации от 115.2 км. в час. В три населени места няма ток - Челопек, Паволче и Згориград, без ток частично са селата Бели извор, Власатица, Девене и Нефела. Вследствие на ураганния вятър в районна на Е-79, преди влизане във Враца, посока Монтана, са преобърнати два товарни автомобила, а друг, в посока София е върху мантинелата. Това съобщи Обищан Враца, където бе свикан кризисен щаб, съобщи агенция \"Фокус\". В града има съборени дървета и паднали билбордове, счупени са витрините на десетки търговски обекти, както и на залата на Драматично-кукления театър. Силният вятър е откъснал и част от покрива на сградата на бившето кино в града. Двама души са с леки наранявания, вследствие на паднали предмети и са обслужени в Центъра за спешна медицинска помощ. В София пък две жени са пострадали вследствие на силния вятър. Раните им са в областта на главата, но не са били хоспитализирани, съобщи \"Фокус\". Към 16 ч. Столична община съобщи, че нейни екипи са се отзовали на над 30 сигнала във връзка със силния вятър. \"Постоянно постъпват сигнали – за паднали ламарини, част от покриви. В момента обработваме над 30 сигнала. Четири екипа работят на терен в града, като викаме и още\", обясни Красимир Димитров, отговарящ за звено Аварийно-спасителни дейности към Столична община, цитиран от агенция \"Фокус\". Паднало дърво в района Софийската духовна семинария и по булевард \"Симеоновско шосе\" затруднява движението в едната лента, съобщиха читатели на \"Дневник\". Заради вятъра е имало прекъсване на електрозахранването в квартал \"Симеоново\" за около два часа. \"Фокус\" съобщава, че над 20 хиляди абоната на ЧЕЗ в Западна България са без ток. От Националния институт по метеорология и хидрология към БАН промениха предупредителния код за силен вятър от жълт на оранжев за други три области освен за Кърджали. Оранжев код е в сила за София-град, Враца и Хасково.  От института предупреждават, че в София-град ще духа силен, в южните квартали на столицата и бурен поривист вятър от юг-югозапад с пулсации до 24-26 м/сек. В районите от област Враца, разположени в близост до северния склон на Стара планина, ще духа силен и бурен югозападен вятър - пориви до 30-32 м/сек. В Хасково и Кърджали ще духа силен и бурен югозападен вятър - пориви 25-29 м/сек. При оранжев код от НИМХ препоръчват на хората да бъдат готови за повече проблеми, структурни повреди, изкоренени дървета и риск от наранявания от летящи предмети. Възможни са смущения в електроснабдяването. Ако сте в къщи, при възникване на смерч или необичайно силен вятър, изключете тока, водата и газта, затворете плътно вратите и прозорците;- Не оставайте на открито, веднага потърсете място за подслон, защото има опасност от падащи отломки от сградите и други предмети, които могат да ви наранят. Смерчът засяга най-често покривните конструкции и горните етажи; - Ако сте далеч от дома си, влезте в обществена сграда, подлез, потърсете сигурен подслон. - Ако сте на път, спрете автомобила на открито място, далеч от електропроводи, дървета и от надвиснали скални маси. Потърсете подслон. - Ако сте на полето или в планината, потърсете ниски места до отминаване на опасността.", "date": "2018.02.03", "title": "Силният вятър обърна камиони и рани хора (допълнена)"}
{"url": "https://www.dnevnik.bg/sport/2018/02/03/3123686_lindzi_von_specheli_80-a_pobeda_v_svetovnata_kupa/", "text": "Само две стотни разделиха първите две скиорки в спускането в Гармиш-Партенкирхен, кръг от Световната купа по ски алпийски дисциплини. Линдзи Вон спечели с най-малката разлика дотук през сезона, след като изпревари София Годжа. Американката триумфира за 80-и път в Световната купа и за трети през сезона. Седмица преди началото на зимните олимпийски игри в Пьонгчанг, Вон показа, че се намира в отлична форма и е забравила колебанията от началото на годината. Тя е вече само на шест победи от абсолютния рекорд на Ингемар Стенмарк за най-много победи в Световната купа. Провеждането на първото спускане в Гармиш за уикенда беше поставено под въпрос, след като тренировките не успяха да се състоят. По програма в събота трябваше да има спускане в два манша, но организаторите прецениха да изместят тренировката за сутринта, а следобяд да се състои и състезанието. Спускането на пистата \"Кандахар\" не беше в пълната си дължина, а стартът беше от мястото, където по традиция се провежда супер гигантския слалом. Вон измина трасето за 1:12.84 минути, а Годжа даде време с две стотни по-слабо. Трета се нареди австрийката Корнелия Хютер, която също слезе под 1:13 минути. \"Невероятно постижение за мен. Тези цифри ме изумяват винаги, но за мен е по-важно, че малко преди олимпийските игри влизам в добра форма. Моята цел е ясна\", каза Вон. Тя постигна 80-ата си победа в своя 389-и старт за Световната купа. 33-годишната американка има и 134 подиума в кариерата си. В неделния ден предстои още едно спускане в Гармиш, което ще е последният старт преди олимпийските игри. Първото състезание за дамите в  Пьонгчанг  ще бъде на 12 февруари, когато има гигантски слалом. В генералното класиране за Световната купа не настъпиха големи промени. Микаела Шифрин, която не участваше в Гармиш, за да се готви за олимпийските игри, продължава да е начело за Големия кристален глобус с 1513 точки. Тя води с 671 пред Венди Холденер и Петра Влъхова, която има 754 точки. За Малкия глобус в спускането Годжа е начело с 349 точки, а Линдзи Вон се изкачи с три позиции до втората. Американката има 306 в спускането, а трета е Тина Вайратер с 298 точки.", "date": "2018.02.03", "title": "Линдзи Вон спечели 80-а победа в Световната купа"}
{"url": "https://www.dnevnik.bg/bulgaria/2018/02/03/3123687_jena_ot_dupnica_e_s_opasnost_za_jivota_sled_kato_e/", "text": "                        46-годишна жена от Дупница е с опасност за живота, след като е била нападната от 15-годишно момче. Това съобщи агенция \"Фокус\" като се позова на областната дирекция на МВР-Кюстендил. Инцидентът е станал около 22.30 часа в кв. \"Горна махала\". Младежът е задържан от полицията като заподозрян извършител на грабеж. Жертвата на нападението е настанена в столична болница с множество травми както от удари, така и от наранявания с нож и е с опасност за живота. По-късно МВР съобщи, че е получен сигнал за жена в безпомощно състояние в дома й. Пристигналите на адреса полицейски и медицински екипи установили множество наранявания в областта на главата на жената, нанесени включително и с нож. При огледа на място е установено, че нападателят е нахлул с взлом в дома на жената и е избягал с дамската й чанта. В хода на предприетите светкавични оперативни действия е установен и задържан 15-годишен младеж от Дупница. Той е разпитан пред съдия и с постановление на прокуратурата мярката му за задържане е удължена до 72 часа. При процесуално-следствени действия са открити ножът и чантата на потърпевшата. По случая е образувано досъдебно производство, работата по него продължава под наблюдението на прокуратурата.", "date": "2018.02.03", "title": "Жена от Дупница е с опасност за живота след като е нападната от тийнейджър (допълнена)"}
{"url": "https://www.dnevnik.bg/morski/2018/02/03/3123689_vupreki_gripnata_epidemiia_vuv_varna_se_provejda/", "text": "Въпреки че във Варна има обявена грипна епидемия до 6 февруари, в сградата на Математическата гимназия в града се провежда областният кръг от олимпиадата по математика, а утре ще има по български език и литература в Руското училище, съобщава  sega.bg . Изданието цитира директора на Регионалното управление на образованието Венцеслава Генова, според която класираните деца за областния кръг са над 1000. Според Генова обаче нарушения няма, защото бройката на децата е доста по-малка от 48 000 общо ученици в региона и в никакъв случай не можело да се говори за масовост. Освен това олимпиадите били извънкласни занимания, а и важни за бъдещето на децата Според нея няма как датите да се променят, тъй като календарът на провеждане бил изготвен отдавна и ако се забрани варненския кръг, това означава деца от региона да не преминават на по-горно ниво. Генова уточни, че датите са определени чрез заповед на Министерството на образованието.", "date": "2018.02.03", "title": "Въпреки грипната епидемия във Варна се провежда олимпиада за ученици"}
{"url": "https://www.dnevnik.bg/kultura/2018/02/03/3123399_otkus_ot_jenata_na_poeta_na_djenifur_lam/", "text": "Когато един мъж ви казва, че е готов да умре за вас, понякога трябва да му повярвате. На шестнайсет Наталия Гончарова среща съдбата си в пронизващия поглед на Пушкин. Любовта между двамата пламва мигновено. Страстта е поглъщаща и вдъхновява любовни писма и велики поеми. Но семейното щастие на младата двойка скоро е белязано от ревност и интриги, които водят до фатален край. Наталия Николаевна Гончарова е дарена с невероятна красота, която бързо ѝ печели прозвището на най-красивата жена в Москва и куп ухажори. Като всеки гений, Александър Сергеевич не е никак лек характер. От една страна е щастлив, че има до себе си жена като Наталия, която предизвиква завист и възторзи и привлича интереса на самия цар, но с времето вниманието към съпругата му го прави все по-неуверен и наранява егото му. \"Жената на поета\" на Дженифър Лам започва от най-трагичния дуел в историята, за да ни пренесе назад към пищния блясък на руския императорски двор и да ни плени с образа на една жена, решена да следва сърцето си. Тук исторически факти и литературна класика се преплитат с интимен поглед към ежедневието на гениалния поет и неговата забележителна съпруга, създавайки свят, в който читателят неизбежно се влюбва. Дженифър Лам проследява хронологично живота на Александър Пушкин от момента на запознанството му с Наталия Гончарова до смъртта му, но историята е разказана от гледна точка на неговата съпруга. През осемте години на връзката им, Наталия е не просто съпруга на поета и майка на четирите му деца, но и негова муза. В полето на тефтера си Пушкин надрасква стотици нейни скица – краката ѝ, обгърнати от панделките на балетните пантофки; стройният ѝ силует с дълга шия и лицето, обрамчено с рамка от тъмни къдрици. Опиянен от любов ѝ изпраща писма, шеговито наричайки я \"своя 113-та любима\" (преди да срещне Наталия, Пушкин е известен донжуан), подписвайки се с \"Целувам върховете на крилата ти\" и заявява: \"Едно е сигурно, без теб щях да съм нещастен през целия си живот.\" Част от писмата на поета са запазени и до днес. Писмата на Наталия до него, за съжаление, не са съхранени, но \"Жената на поета\" използва магията на литературата, за да пресъздаде техния дух. Дженифър Лам умело рисува образа на жена, разкъсвана между предаността към съпруга си и собствения си копнеж към творчество и предизвикателства за ума. Бракът не е точно това, което си е представяла Наталия – финансовите проблеми, променливите настроения на мъжа ѝ и дворцовите интриги не са лек товар. Но любовта между двамата е вдъхновяваща и дава сили на младата жена да устои на предизвикателствата. Любовта и изкуството. Освен че първа чете и преписва поемите на съпруга си, Наталия сама създава поезия и открива необичаен начин да изрази таланта си публично дори в иначе консервативния руски двор. Костюмите, които измисля и шие сама за пищните балове в двореца, са нейният начин да твори. Както и повод да се превърне в обект на обожания и злостни клюки. След фаталния дуел с Жорж Дантес, много от почитателите на Пушкин обвиняват именно Наталия за трагичния завършек на живота му, а в руското общество тя става нарицателен образ за разглезената студена кокетка, която си играе със сърцата на мъжете. \"Макар самият Пушкин да опровергава твърденията за прегрешения на съпругата си, Наталия е възприемана като съучастник или дори виновник за дуела – пише Дженифър Лам в бележките към \"Жената на поета\" и добавя: - За щастие, се появиха и по-благосклонни тълкувания на личната история на Наталия, които отдават дължимото на сложната ѝ емоционалност и ролята ѝ на интригуваща историческа личност. Тези по-нови интерпретации вдъхновиха литературния образ на Наталия в моя роман. превод Марин Загорчев, корица Радослав Донев Пролог Санкт Петербург 1837 Някой мъж ви казва, че е готов да умре за вас. По етикет жената трябва да сведе поглед, да се изчерви и да закрие лице с коприненото си ветрило. На мъжа е позволено да се самоизтъква колкото иска, а жената ласкае егото му и го държи закотвен на земята. Така е устроен светът, или поне така ме учеха, преди да се прочуя като най-голямата злодейка в Санкт Петербург. Сега знам по-добре. Когато един мъж ви казва, че е готов да умре за вас, понякога трябва да му повярвате. Защото да позволиш на съпруга си да загине на бойното поле на честта, е позорно, по-лошо дори от това да го убиеш със собствената си ръка. * * * Мъжете със сериозни лица, събирани в апартамента ни, се умълчават, когато съпругът ми изпуска последното си дихание. Побиват ме тръпки, като първи пристъп на треска, и осъзнавам, че него вече го няма. Скръбта стяга гърдите ми и ме затиска; имам чувството, че под тежестта ѝ ще се прекърша на две. Олюлявам се и ми се струва, че ще припадна. Само невидимата сила на волята ми помага да остана права. Черна кръв продължава да струи от раната в корема му и въздухът е наситен с остър металически мирис. Два дни съпругът ми бе като жив труп, разкъсван от жестока бавна агония. Въпреки че не присъствах на дуела, който бе приел, за да защити честта ми, представата как Александър се свлича на земята и снегът почервенява от кръвта му преследва всяка моя мисъл. Изгубила надежда, се лутах между истерията и отчаянието, докато гледах как раните му загнояват и лицето му, някога толкова жизнено, се разкривява от болка. Приятелите му стоят в полукръг около тялото, изпънати, със строго стиснати устни и стоически изражения, въпреки че очите им са пълни със сълзи. – Каква загуба – чувам ги да шепнат. – Такъв гений да умре заради една жена. Думите кънтят в главата ми. Бях съпруга на велик писател, най-великия в нашата страна, и допуснах животът му да се изплъзне между пръстите ми. Тези мъже си мислят, че се интересувам единствено от материални блага и романтични развлечения, не вярват, че притежавам ума да оценя таланта на мъжа си. Сплетниците са ги убедили, че съм влюбена в празноглавия Жорж Дантес или съм се главозамаяла от комплиментите на свирепия цар. Приемат поведението ми за предателско, толкова ужасно, колкото ако се бях присъединила към Наполеоновата армия, нахлула преди години в самото сърце на отечеството. Признавам, че прекалено дълго се радвах на вниманието на Жорж и дори на самия цар, но аз не съм Йезавел, а обикновена жена, податлива на ласкателства като всяка друга. Колкото и да искам, не мога да променя миналото. Злото е сторено. Нова вълна от сълзи напира в очите ми и после се отдръпва, сякаш всичко в мен вече е пресъхнало. Питам се колко ще живея със страданието на вината и с упрека на онези, които твърдят, че обичат съпруга ми. В момента на най-голяма мъка чувам тихи гласове пред апартамента да викат името на Александър и най-сетне откъсвам поглед от мъртвешката маска, в която се е превърнало лицето на съпруга ми. Когато пресичам стаята и поглеждам през прозореца, виждам външния свят размазано, заснежените постройки се сливат с облачното небе. Очилата ми са в торбичката с мъниста, която виси от едната ми страна. Изваждам ги и си ги слагам. Отвън са се събрали хора с шуби, ушанки и наметала, поръсени със сняг. Държат свещи и пламъчетата трептят от вятъра. Трудно е да преброя тези почитатели, стотина може би. Размахват издания на творбите на Александър: забелязвам \"Евгений Онегин\" и руските народни приказки в стихове. Една жена носи върху шала си медальон с портрета на мъжа ми. Неколцина от скърбящите ме забелязват на прозореца и аз се поколебавам дали да не се оттегля сама с мъката си, но краката ми не помръдват. Няколко жени извикват името ми със звънки, нежни гласове. За моя изненада не долавям гняв. Те не ме смятат за злодейка, а за пазителка на творбите и паметта на съпруга ми. Гледам как жените закриват мъждукащите пламъчета с малките си, пъхнати в дебели ръкавици ръце и се питам дали ще мога да променя ролята си в тази драма, да направя жертва и да докажа, че съм достойна. Трябва да се погрижа думите на Александър да останат свободно достъпни за народа, скупчен долу в снега. Може да не се показах достойна за мъжа си приживе, но след смъртта му ще направя всичко, за да не бъде забравен. Очите ми се замъгляват от сълзи и раменете ми потреперват, но сега имам сладникаво-горчива надежда, за която да се хвана. Давам мълчалив обет да разкрия пред света истината за нашия живот, за силната връзка, която имахме с Александър. Може и да не завърши щастливо като приказка история, но дълбоко в сърцето си знам, че беше история за истинската любов. Първа глава Москва декември 1828 Не исках да ходя на бала на балетмайстора онази нощ. Ако сестрите ми не бяха настояли, никога нямаше да срещна най-великия руски поет и животът ми можеше да поеме в съвсем различна посока. Билетите за бала бяха по пет рубли и мама с голяма показност отброи скъпоценните монети. Докато сестрите ми се пръскаха с лавандуловия парфюм, който леля ни бе донесла от последното си пътуване до Франция, аз с копнеж погледнах изтърканото махагоново писалище в другия край на дневната. Там, върху червена ленена кърпа, бродирана с черни арабески, държах дневника си с кожена подвързия, перодръжката и инкрустираната мастилница. Макар винаги да се нуждаеше от някоя дебела книга да подпира единия му крак, това писалище беше любимото ми място в къщата и със сигурност го предпочитах пред спалнята, която делях със сестрите си. През зимната ваканция бях редактирала френските си преводи и едно есе по история на руската поезия. Искаше ми се отново да прекарам вечерта вглъбена в работа. Вместо това от мен се очакваше да бъда красива и приветлива към непознати кавалери, които дори нямаше да виждам добре. Заради късогледството си от разстояние виждах лицата единствено като размазан контур и трябваше да чакам да се приближат, за да разбера дали са красиви. Днес очилата ми щяха да останат прилежно скрити в платнения калъф върху бюрото. Мама може и да ми позволяваше елегантен дискретен лорнет, за да гледам балета, но последния път, когато ме видя да нося очила извън къщи, заяви, че приличам на мъж, и заплаши да ги стъпче, ако пак ме види с тях. Екатерина и Азя се бутнаха пред мен, наведоха се към огледалото и щипнаха няколко пъти бузите си, за да им придадат руменина. Мама седеше пред догарящия огън в камината на любимия си фотьойл – просторна мебел от палисандрово дърво с износени възглавнички с цветен десен, окъсани по краищата. В трептящите сенки високите ѝ скули изглеждаха по-строги от обикновено. Макар че бе заета да кърпи чифт дамски чорапи, тя улови погледа ми към бюрото. Извърнах се бързо, сякаш ме е хванала да гледам таен любовник като глупачка от сантиментален роман. Мама бавно остави преждата в плетеното тръстиково панерче и се изправи с целия си ръст. Облечена в мрачно черно от глава до пети, с коса, прибрана под старо боне, тя се надвеси строго над нас. Когато мълчеше, приличаше повече на статуя, отколкото на живо същество. Приближи се до огледалото, пред което стояхме със сестрите ми. – Внимавай да не ме изложиш. Протегна ръка и нагласи кремавата ми рокля от батиста така, че да смъкне още малко деколтето ми. Бях на шестнайсет, далеч от опасността да остана стара мома, но необходимостта да си намеря съпруг ми се изтъкваше още от първия ми месечен цикъл преди три години. – Надявам се да се държиш любезно с кавалерите, които ще срещнеш. Срещнах неодобрителния ѝ поглед в огледалото и осъзнах, че пак съм прехапала долната си устна – навик, с който се опитвах да се преборя. Усмихнах се неловко. – Наталия още изглежда намусена като бабичка със запек – подкачи ме Екатерина. Четвъртитото ѝ лице излъчваше честност и трезвост, които биха били дори привлекателни, ако се държеше малко по-любезно. – Това ще те развесели, Наталия... и ще привлече подходящи кандидати! – изкиска се Азя и размаха една тиара от имитация на злато. Веселото ѝ розово лице се изчерви от гордост, когато постави украшението на главата ми и го изравни на челото ми. Раздалечените ѝ, светлокафяви очи блестяха от обич. – Същинска Венера. Приближих се до огледалото и присвих очи, за да видя по-добре отражението си – бледите контури на лицето ми и златистият блясък на тиарата изпъкваха на фона на тъмнокестенявата ми коса, която бе събрана на свободен кок с къдрици, спускащи се покрай бузите ми. – Много подходящо – призна мама с дрезгав глас. – Трябва да благодариш на сестра си за щедростта. Можеше да запази тази дрънкулка за себе си. – Или да я даде на мен – добави Екатерина. Не можех да видя изражението ѝ, но тонът ѝ бе доста кисел. – Завистта никога не печели – предупреди мама. – Хайде сега, да ви няма! Изнесохме се в редичка към закачалката до вратата в антрето, където прилежно висяха палтата. Навън валеше сняг и аз бих предпочела да облека някоя шуба от онези, които носеха мъжете. Щяхме да умрем от студ, но предполагам, това беше малка жертва за сметка на елегантния ни вид в тесните подплатени с кожа наметала. Тримата ни братя, на възраст от тринайсет до двайсет, стояха на вратата в импровизиран шпалир. Когато приближихме входа на верандата, червендалестите им лица придобиха престорено тържествени изражения. Най-големият, Дмитрий, играеше най-успешно, но все пак на него Бог бе дал красиво лице и руса коса – рядкост за нашето семейство; пък и той правеше всичко най-добре. Средният ни брат – Иван, също беше добре сложен, макар че бледото му чело изпъкваше прекалено даже на слаба светлина. Малкият, Сергей, отдавна бе приет от всички за изтърсака. Макар и доста пълничък, той имаше миловидно лице, ако човек можеше да изтърпи навика му да притиска едната си ръка пред устата и да духа в нея, за да имитира астматичен старец. Когато минавах покрай него, Сергей събра очите и ми се изплези. Уви, за разлика от сестрите ми, които се бяха сетили да вдигнат роклите над глезените си, аз не го бях направила и сега се спънах в собствените си крака. – Бъди внимателна, Наталия – предупреди мама. – И престани да се мръщиш така, че ще се сбръчкаш преждевременно. И ме чуйте добре и трите: да се приберете преди полунощ. Нали не искате да ядосате баща си? С Екатерина се спогледахме. При всичките си разногласия и двете имахме еднакво лошо мнение за баща си. Как исках мама да престане да говори за него, като че ли все още е активен фактор в дома ни! Една от така наречените приятелки на Екатерина бе направила злобна забележка, че докато минавала с родителите си с шейна, видяла татко да се прибира на зигзаг от една кръчма на \"Арбат\" и да повръща на улицата. За нейна чест Екатерина замахна да удари нахалницата и се наложи да я спра. Когато веднъж един от братята ни участва в сбиване, гневът на мама бе достоен за митичен епос; не исках да си представям как ще реагира, ако някое от момичетата ѝ се прибере вкъщи с насинено око. Азя ни погледна тревожно. – Добре, мамо, обещаваме. – Поведението ви пред хора е отражение на семейството, а успехът ви в обществото е важна стъпка, за да си осигурите добро бъдеще. Бъдете любезни с кавалерите. В крайна сметка някой от тях може да поиска една от вас за съпруга. Сергей посрещна думите с подигравателно ломотене. Опитах се да го изритам, но той бързо се дръпна. Мама се върна на фотьойла. Мързеливият ѝ кафяв котарак лежеше изпънат на избелелия персийски килим пред камината и задните му лапи потрепваха в съня. Мама се наведе и погали издутото му коремче. Замислих се как това някога гордо животно сега с такава готовност търпи подобно унижение. Колкото и да се боях да отида на този бал и колкото и ужасно да беше чувството, че ще ме оценяват като пресен плод на пазара, да остана завинаги под властта на мама, докато тя бавно смачка душата ми, изглеждаше далеч по-лоша алтернатива. – Утре заран очаквам пълен отчет – каза мама. – Възползвайте се от момента и от красотата си. Бъдете гордост за семейството си. * * * Чувала съм, че дните по Коледа са вълшебно време в провинцията, с най-различни възможности за предсказване на бъдещето и лудории с хубави момчета. В Москва не бях преживявала такива удоволствия. Въпреки резервите си все пак се надявах, че балът ще внесе промяна в този скучен и безнадеждно заседнал живот. Когато със сестрите ми влязохме в балната зала на имението, аз не забравих да повдигна роклята си, за да стъпвам по-лесно по полирания под. Опитах се да си се представя като балерина, която грациозно завладява сцената, макар да знаех, че никога не бих успяла да го направя без очила. – Лицето ти е твоето богатство, Наталия – често казваше майка ми. – То и фигурата ти. Може би не си дарена със способността да го осъзнаеш сама, затова – имай ми доверие. Вгледах се в изящната обстановка непосредствено около мен. Вдишах смолистата миризма на борови клони и бодлива зеленика, смесена с тежкия аромат на топящ се восък, френски парфюми и помада за коса. Дългите маси, украсени със златни свещници, бяха отрупани със заскрежен шербет, захаросани ядки с цвят на скъпоценни камъни и виенски сладки, щедро гарнирани с бита сметана. Усетих приятно гъделичкане по гърба при мисълта за възможностите, които предоставяше тази нощ. Даже започнах да потропвам със скромните токчета на сатенените си обувки в такт с живия ритъм на мазурката. На дансинга под знаме, украсено с двуглавия императорски орел, танцьорите вдигаха своите партньорки във въздуха и ги завъртаха около себе си с бързи, енергични стъпки. В училище всички момичета се упражняваха на този популярен танц, макар че навремето аз считах този вид уроци за загуба на време. Сега плахо погледнах редицата чакащи кавалери отстрани на дансинга, които се оглеждаха за потенциални партньорки и се стараеха да изглеждат самоуверено, и се почувствах благодарна за тези тренировки. Когато влязохме по-навътре в залата, няколко души обърнаха глави, за да ни погледнат. Усетих, че се изчервявам, но признавам, това внимание ми достави удоволствие. Азя ме хвана под ръка и се надигна на пръсти, за да прошепне в ухото ми: – Всички мъже носят фракове от елегантен брокат, а бричовете изящно подчертават стройните им крака. Роклите на жените също са изящно ушити, с толкова ярки цветове, че на техен фон ние сме като прости селски момичета. – Закри устата си с ръка и се изкиска нервно. – Трябва да убедим мама да ни дава повече пари за дрехи. О, колко е красива тази коледна украса, Наталия! Виждаш ли елхата в другия край на балната зала? Присвих очи и успях да различа един зелен бор. По клоните му бяха закачени запалени свещички, сребърни дрънкулки, гирлянди и крехки стъклени топки. – Елха като тези на протестантите в пруските земи! – Екатерина поклати възмутено глава. – Недопустимо за православно празненство, ако питате мен. – О, стига – смъмрих я подразнена. – Откога се интересуваш какво правят протестантите в своите земи? Аз мисля, че елхата е хубава. Бузите на Екатерина поруменяха. Даже прекалено. Запитах се дали не е откраднала руж от аптеката. – А ти престани да се държиш като нейна патерица – обърна се тя към Азя. – Какво ще каже мама, ако те чуе да шушукаш на Наталия като някой чуждестранен мошеник, просещ копейки? Нима искаш всички да узнаят, че сестра ни е сляпа като къртица? – Искам само и тя да се забавлява – прошепна остро Азя. – Ще се забавлява – контрира Екатерина, като кимна с изпъкналата си брадичка към тиарата на главата ми. – С тази дрънкулка кавалерите ще я помислят за някоя графиня. И тогава как ще изглеждаме ние? Като нейни придворни дами? – Още ли завиждаш за тиарата? – изсъсках, като докоснах златистото украшение на челото си. Дори аз бях забелязала в огледалото, че подхожда на косата ми, докато в бухналите къдрици на Екатерина щеше съвсем да се изгуби. – А ще ти хареса ли да те замеря с нея? – Няма да ме улучиш, сляп прилеп такъв! – Виждам достатъчно добре, за да улуча увисналото ти чене! – Ако се опиташ да ме замериш с това нещо, ще те фрасна по носа! – Момичета, нали ще се държите прилично? Майка ви ме помоли да ви наглеждам и много искам да мога да ѝ разкажа колко прекрасно сте се представили тази вечер. Щом чухме тези думи, изречени с изискан женски глас, и трите се обърнахме едновременно и направихме реверанс. Полусестрата на мама – леля Катя, на която бе кръстена Екатерина, наближаваше петдесетте, но чертите ѝ бяха запазили мекота, която липсваше у майка ни. Косата ѝ все още беше катраненочерна, а устните ѝ – толкова сочни и розови, че един кавалер, достатъчно млад, за да ѝ бъде син, спря за момент и ѝ намигна дръзко. През годините леля Катя се беше възползвала пълноценно от красивата си външност, притежаваше безкраен запас от смайващи тоалети и скъпи бижута – свидетелства за успеха ѝ в императорския двор. Сега носеше бална рокля в пауновосиньо с бухнали ръкави и изящно избродирани златни цветя по периферията на разкроената пола. – Хайде, стига сте се заяждали. Дръжте се прилично. – Леля Катя потупа леко с дантеленото си ветрило голото рамо на Азя, слабичка и крехка в тясната си рокля. Сестра ми присви очи. – Сигурна съм, че кавалерите умират от нетърпение да се насладят на красивите ви лица. Без повече караници. Азя и Екатерина бързо се изправиха и се заоглеждаха за потенциални танцови партньори. Искаше ми се да помоля Азя да ме заведе до елхата. Исках да разгледам украсата отблизо и изобщо не ме интересуваше дали традицията е протестантска. Дори без очила виждах, че е божествена. Леля Катя явно забеляза горестния ми поглед, защото наклони глава към моята толкова близо, че усетих аромата на прясната пудра за лице и на розовата вода, която бе нанесла зад ушите си. – Не искам да те притеснявам, племенничке, но виждам един кавалер, който май се кани да те покани на танц. Обърни му внимание с цялото достойнство и щедрост, които майка ти очаква от теб. Отворих уста и пак я затворих, не знаех как да отговоря на леля. Обърнах се възможно най-грациозно. Към мен се приближи набит мъж с буйна коса и бакенбарди. В тромавите му движения имаше известен чар, като на дресирана циркова мечка. Вероятно би бил добър танцов партньор, но изглеждаше зрял мъж, около четирийсетте, и се съмнявах, че ще съм в състояние да водя достатъчно увлекателен разговор, за да привлека вниманието му. Освен това, когато го погледнах, сърцето ми не прескочи, не потрепна, не се разтупка от вълнение, нито спря – все реакции, за които бях чела в романите, когато героинята среща мъжа, на когото ѝ е писано да се врече. Ако този господин бе предопределен за мой първи официален ухажор, липсата на реакция от сърцето ми бе разочароваща. – Мадмоазел – каза той, като се поклони галантно, макар и не особено елегантно. – Позволете ми да се представя. Аз съм Фьодор Толстой. Имам честта да съм приятел с двамата ви големи братя, Иван и Дмитрий. Те казаха, че сестрите им ще дойдат на бала. Ако съдя по описанието, което ми дадоха, вие трябва да сте \"малката Наталия\". – Вече не толкова малка, предполагам – отговорих аз. Бях висока почти колкото този Толстой. – Ще ми позволите ли удоволствието да танцувам с вас? – попита той, като ми подаде ръка. Поех я и сърцето ми се разтуптя. Сега ще ме заведе на дансинга сред другите двойки и леля ще следи всяка моя стъпка за неуместни движения. Вече чувствах върху себе си презрителния поглед на Екатерина: каква наглост от страна на по-малката ѝ сестра да привлече партньор преди нея и при това толкова привлекателен. Сигурно щеше да се оплаква до края на бала. Каквото и да се случеше от сега нататък, това, че съм подразнила Екатерина, осмисляше цялата вечер. Поставих ръка на рамото на Толстой и той сръчно поведе танца в кръга от унесени във валса двойки. Въпреки ръста си кавалерът ми се движеше с леки стъпки и беше лесен за следване. – Струва ми се, че не съм ви виждал досега на официален бал – отбеляза небрежно; беше преминал на френски като типичен амбициозен аристократ. – Това е първият ми бал, мосю – отговорих на руски. Все още не бях уверена в говоримия френски извън това плахо \"мосю\". Имах чувството, че Екатерина е напълнила устата ми с памук, за да ми попречи да говоря. Той веднага превключи на родния ни език: – И аз така си помислих. Иначе щях да ви запомня. Усмихна се лукаво, но думите му прозвучаха заучени и останах с впечатление, че прави този комплимент на всяка млада жена. Не бях поласкана, но останах заинтригувана. Ясният му глас звучеше леко напевно, сякаш е пътувал в чужбина и е прихванал нещо от езика. В старанието си да поддържам разговора, казах: – Лек акцент ли долавям в говора ви? – О, значи забелязахте! Живях известно време в Руска Америка. – Америка! Не знаех нищо за Америка освен откъслечни сведения, които бях чела в зле написани учебници, пълни с критики срещу народното самоуправление, намеци за назряваща нова революция и предсказания, че наглите републиканци, опълчили се срещу своя крал, много скоро ще получат справедливо възмездие. – Там толкова ли е диво, колкото се говори? Толстой се изсмя гръмогласно, но никой не му обърна внимание. Мъжете можеха да се смеят колкото силно искат, но ако аз направех нещо такова, мама щеше да ме одере жива. – О, бих казал даже повече – отговори той. – Прекарах известно време на Алеутските острови. Бях зарязан там от спътниците си, след като обиколихме цялото западно крайбрежие. Тези безсърдечни мръсници! – В този момент явно си спомни, че говори с дама, защото тялото му изведнъж се стегна и тонът му стана по-уважителен. – Знаете ли къде се намират тези острови, мадмоазел? Полуостров Аляска? Чували ли сте за това място? – Чувала съм – отговорих спокойна, че казвам истината. Защо мъжете винаги си мислеха, че жените не занимават ума си с нищо друго освен с рокли, балове и бъдещи съпрузи? Разбира се, отделяхме голямо внимание на тези въпроси, но само защото бъдещето ни зависеше от тях. Интересите ни обаче често се простираха далеч отвъд п одобни практически дела. – Възнамерявате ли пак да се върнете някой ден? – Видях от това място предостатъчно за цял живот, много благодаря. Наложи се сам да търся начин да се придвижа през океана и после през цял Сибир, за да се прибера у дома. Но успях. По този повод сега приятелите ми викат Американеца. – Бих искал да чуя още за пътешествията ви, мосю Толстой. Или може би трябва да ви наричам \"мистър Толстой\", след като сте американец? – усмихнах се, доволна от неочакваната си духовитост. – С удоволствие бих ви разказал още за своите приключения, но не би било честно към моя приятел. – Приятел? – погледнах го озадачено. – Признавам, поканата ми да танцуваме имаше скрита цел. Виждате ли, тук съм с един симпатичен младеж и той остана като гръмнат, щом ви видя. Честно казано, за първи път го виждам в такова състояние. Искаше да ви покани лично, но не му стигна кураж. Нарече ви Венера и Мадона, опаковани в прекрасен пакет. Не си представях, че скромната ми персона може да породи такава ласкателна фантазия. Все пак след този комплимент вече смятах срамежливия приятел на Толстой за доста остроумен младеж. – Защо не дойде да ме покани лично? – Помоли ме първо аз да се запозная с вас и после да споделя мнението си с него. Опасява се, че няма да ви впечатли толкова, колкото вие него, и това ще разбие сърцето му. Вижте, той е човек с много ранима душа. Поетична душа, бих казал. Като негов приятел мой дълг е да пазя самолюбието му. Това вече започваше да прилича на ухажване като в романите и аз на драго сърце се включих в играта. – И кой е този ваш тайнствен приятел с нежна душа? – попитах, като се огледах скришно. – Ще бъдете ли така любезен поне да ми съобщите името му? Или стратегията е първо да ми го покажете? Когато музиката спря, Толстой Американеца забави крачка и ме поведе към коледната елха. Когато се приближихме, успях да различа плодове от марципан и захарни червеношийки, закачени на клоните. Забелязах черни къдрици, а после – върховете на лъснати до блясък ботуши зад елхата, под най-ниския клон. Това явно беше приятелят на Толстой. Имах чувството, че ще се пръсна от нетърпение да го видя, но не исках да разваля момента на изненадата. – Вашият приятел явно е много срамежлив. Дали не трябва да забавя крачка, за да не го стресна и да не избяга като уплашена птичка? – О, обикновено изобщо не е срамежлив. Обожава да е център на вниманието, но никога не го бях виждал да реагира при срещата с жена като тази вечер. Потупа ме по рамото, помоли ме незабавно да ви заговоря, после изтича да се скрие. – Толстой повиши леко глас. – И сега, след като се е скрил, не може да очаква, че ще го видите добре. Никога не бях виждал мъж да се държи толкова глупаво заради жена. Засмях се пресилено и реших да не му казвам, че за да видя приятеля му без очила, ще трябва да го погледна наистина много отблизо. – Казахте, че обожава да е център на вниманието? В какво отношение? Да не би да разказва смешни случки, когато е в компания? – Обича, когато го молят да чете пред публика собствените си творби. – Творби? Това ме заинтригува. Помислих си за моето бюро вкъщи и за дневниците ми. Единият беше посветен на руските поети – малка, но талантлива групичка. Когато започнах тази скромна история на родната поезия, се бях почувствала като истински патриот. – Да не би приятелят ви да е поет? – Всъщност да. Даже е възможно да сте чували за него. В този момент приятелят на Толстой се показа иззад елхата и аз затаих дъх. Черни къдрици и буйни бакенбарди. Мургаво лице и живи изпитателни очи. Спомних си какво бе казала Азя за краката на мъжете – как бричовете подчертават формата им – и погледнах надолу. Мускулестите прасци бяха обути в тесни черни ботуши. Представих си го като на портрета в книгата: с широка разгърдена риза, подпрял замислено брадичка на едната си ръка и вдигнал перо с другата, сякаш всеки момент ще бъде осенен от божествено вдъхновение. Изведнъж земята се разлюля под краката ми и сърцето ми прескочи няколко удара – точно както обещаваха авторите на любовни романи. Толстой се наведе към мен и добави: – Може би сте чували за Александър Пушкин?", "date": "2018.02.03", "title": "Откъс от \"Жената на поета\" на Дженифър Лам"}
{"url": "https://www.dnevnik.bg/photos/2018/02/03/3123596_fotogaleriia_prognozata_na_marmota_fil/", "text": "Традиционно по това време на годината група ентусиасти, членове на така наречения вътрешен кръг, слагат смокинг и цилиндър и се събират по изгрев слънце на малък хълм край Пънксътоуни, малко градче в американския щат Пенсилвания, за да наблюдават церемонията по предсказване на пролетта. Предсказанието се прави от най-известния мармот в света Фил.", "date": "2018.02.03", "title": "Фотогалерия: Прогнозата на мармота Фил"}
{"url": "https://www.dnevnik.bg/biznes/2018/02/03/3123693_putnata_agenciia_uveri_che_se_raboti_po/", "text": "В рамките на 2018 г. трябва да започне реалното строителство на проектите Мездра – Ботевград и Видин – Ружинци и да продължи 2 години. Това заяви председателят на УС на Агенция \"Пътна инфраструктура\" инж. Дончо Атанасов, цитиран от агенция \"Фокус\". По-рано през деня  жители на Видин излязоха на протест  заради лошото състояние на инфраструктурата и блокираха временно Е-79. Те поискаха изграждане на автомагистрала от София до Видин и тунел под прохода Петрохан. Атанасов увери, че до 15 март ще започнат процедурите за избор на строител и надзор в отсечката Мездра – Ботевград, която е с дължина 35 км., а до средата на годината започва процедурата и по избор на строител и надзор в отсечката Видин – Ружинци, която е най-тежката. \"Това е вече наистина частта от Видинска област, която е с дължина около 54 км. Така че по това направление, когато започне реалното строителство - надявам се в рамките на 2018 г., за 2 години да го приключим\", каза още инж. Атанасов. Той обясни, че 50 млн. лева инвестира Министерството на регионалното развитие за ремонта на републиканските пътни мрежи и особено за тази във Видин. \"Един от най-важните проекти, да не кажа и най-важният, за Агенция \"Пътна инфраструктура\" и в частност за Министерството на регионалното развитие е развитието на пътната инфраструктура в Северна България – т.е. завършването на автомагистрала \"Хемус\" и двете вертикални връзки в направлението Видин – София и Русе – Велико Търнов\", уточни той. По думите му по проекта Видин – Мездра – Ботевград строителството тече напрегнато и от доста време и е заложено в прерогативите на Агенция \"Пътна инфраструктура\" още от преди 2-3 години. По думите му той лично е ходил в региона поне 30-40 пъти в последните 2-3 години. \"Агенцията - и респективно правителството, инвестира в този регион – особено във Видин, над 50 млн. лева по ремонта на републиканските пътни мрежи. Всички подходи в рамките на 2018 г. по съществуващата републиканска пътна мрежа по направлението София – Видин ще бъдат ремонтирани, в това число и софийската част на Петрохан, която беше изоставена с десетилетия. Атанасов подчерта, че затварянето на пътя от протестиращи създава огромни проблеми по това международно направление и че няма разрешение от Агенция \"Пътна инфраструктура\" за това.  По думите му протестите са започнали, след като напредъкът на този проект е станал необратим. \"Поставянето на ултиматуми от организаторите на протеста говори не за реализацията на този или на други инфраструктурни проекти, а за нещо друго, което е свързано с други проекти, които няма да коментирам\", каза още той.", "date": "2018.02.03", "title": "Пътната агенция увери, че се работи по инфраструктурата в посока Видин"}
{"url": "https://www.dnevnik.bg/bulgaria/2018/02/03/3123696_desetki_grajdani_protestiraha_sreshtu_istanbulskata/", "text": "Десетки граждани протестираха срещу ратифицирането на Истанбулската конвенция пред парламента в събота. Организаторите поискаха Българската православна църква да организира референдум по въпроса дали да бъде ратифицирана конвенцията. Подобна инициатива вече беше обявена от  БСП  и вицепремиера  Красимир Каракачанов . Протестиращите обвиниха правителството в държавна измяна, защото е подписало международния документ. Демонстрантите държаха плакати, като на един от тях бе изписано, че кан Тервел е спасил Европа от арабите, а тя сега ни се отплаща с \"бесовско нашествие\". \"Тя (конвенцията – бел.ред.) има скрити цели, които целят унищожаване на семейството, унищожаване съзнанието на младото поколение, в крайна сметка превръщането на българското общество в една аморфна биомаса\", заяви Румен Дечев, един от организаторите пред Би Ти Ви.", "date": "2018.02.03", "title": "Десетки граждани протестираха срещу Истанбулската конвенция"}
{"url": "https://www.dnevnik.bg/evropa/2018/02/03/3122070_ot_purvo_lice_-_kakvo_e_da_si_dobrovolec_za/", "text": "Те са 147 души на всякаква възраст и дори от различни националности. Освен това те са основната връзка между делегатите, които пристигат за българското европредседателство, и организаторите на събития от програмата за тези шест месеца. Доброволците за председателството на Съвета на ЕС не могат да бъдат представени с една дума, защото са много разнородна група, обединена от желанието да бъде част от събитията, докато страната ни оглавява една от основните институции на ЕС. Какво правят те Яна Дочева, която е директор на дирекция \"Подготовка и провеждане на председателството\", разказва, че задачите на доброволците са много и разнообразни. Разделени са на три групи. Основната група са тези, които придружават делегациите, ръководителите и съответните придружители на тези ръководители за събитията на най-високо ниво. Доброволците са с тях от кацането им на летището до заминаването им. През цялото време те са на тяхно разположение и са връзката със съответните делегации. Другата група са доброволците, които обслужват информационните бюра – в хотел \"Маринела\", в НДК, в Бояна и на летището, където насочват делегатите при кацането какъв транспорт да използват. Има  договор за електромобили , които извозват делегатите от летището до НДК или до съответния хотел. Тази група доброволци са един вид координатори в НДК, тъй като сградата е доста сложна, обяснява Дочева. Те познават добре програмата за съответния ден и могат да съобразят на къде да насочат даден делегат. Третата група са хората, които обслужват инфобюрата в международния пресцентър. Те са в ежедневен контакт с медиите и подпомагат дирекция \"Комуникация и пресцентър\" в общуването с медиите. \"Някои от задачите изглеждат простовати на пръв поглед - от това да им покажем гардероба или да ги насочим, да ги обслужим, до това да им разпечатаме документи, но толкова са много дейностите в рамките на едно мероприятие, че всички тези хора отговарят за всичко в един момент\", разказва Дочева. Доброволците са общо 147, като от тях около 70 са придружаващи делегациите, останалите до около 20 са за международния пресцентър, другите са за информационните бюра. Какво трябва да умеят доброволците По думите на Яна Дочева няма твърде стриктни изисквания за тях. Важното е да са мотивирани, да имат желание да работят в една динамична среда, езиковите познания са задължителни, английският език като минимум. С доста по-добро око се гледа на един лиазон (доброволец, който придружава делегациите), който говори съответния език на съответната държава, към която е разпределен. Те трябва да са от втори курс нагоре. При по-младите има притеснение, защото това е отговорност и е по-добре да са малко по-опитни хора, допълва Дочева. Сред доброволците има и работещи хора, както и хора в пенсионна възраст. Макар хуманитарните специалности да преобладават, има и професионалисти в сферата на медицината. Не се изключват и технически специалности. Преди началото на председателството доброволците са преминавали обучения по първа помощ от БЧК, етикет и протокол, ориентиране в НДК като сграда, както и какво е председателството. Те разполагат със специален наръчник, с който да придобият представа какво се случва по време на един съвет, какви са възможните ситуации, в които биха могли да изпаднат, и как трябва да реагират. \"Всички се учим ад хок, а и няма конкретни изисквания от Брюксел, има само едни доста бегли насоки. Оттам насетне сме свободни да импровизираме\", обяснява Дочева. Участието на доброволци е практика в европредседателствата, като в различните държави се разчита на различен тип доброволческа дейност. Това може да са държавни служители от конкретните министерства, например в Холандия, където е имало смесени екипи със студенти. В повечето държави членки се използват основно студенти и млади хора. В България те са изцяло лица на доброволни начала. Кауза Вера Станчева, на 29 години, е един от доброволците за председателството. Бакалавърът й е \"Европеистика\", а \"Бизнес и икономика\" е магистратурата й. От доста време работи в България и в Германия, живее и в двете държави и знае немски и английски език. За нея доброволчеството за европредседателството е една кауза. \"Имаме шанса да представим България в най-добрата възможна светлина\", казва Вера. \"Повечето от доброволците знаят много езици, което дава възможност всеки член на делегациите да бъде разбран на майчиния си език. Това помага да сме по-гостоприемни и да се чувстват по-уютно, както и да представим България в една добра светлина\". По думите й има позитивна нагласа сред пристигащите чуждестранни гости. Нейната делегация е била от Дания. Те са очаквали високо качество и очакванията им са се оправдали. Мира Тодорова, на 23 години, в момента учи в Софийския университет магистър преводач- редактор с английски език. За нея това е възможност да види как се случват нещата отвътре. Тя е отговаряла за делегацията на Белгия. Нейните министри са били тези на вътрешните работи и на миграцията и съответно е трябвало да ги посрещне от летището, да ги заведе на срещите им и да се занимава с техните нужди. Например да изпринтират нещо, да придружи някого до посолството, да му помогне да обмени пари, да разпредели времето им, да им каже какво могат да видят в София. Никой от тях не е идвал в града преди това и не са знаели какво да очакват. Били са малко притеснени, но също така позитивно настроени. За нея най-голямото предизвикателство като доброволец е, че трябва да се импровизира. \"Ти си единственият им контакт. Трябва да измислиш най-добрия начин за решаване на дадена ситуация\". Нейните министри са имали някои притеснения, например да си вземат такси или да обменят пари. Но по думите й много показателен пример е обаче този за един министър, който пожелал да се прибере пеша до хотел \"Маринела\" и казал, че е сигурен, че всичко ще бъде наред, без да има някакви предубеждения. Да бъдеш полезен  Жана Благоева, на 55 години, разказва, че мотивацията й да стане доброволец има рационална и емоционална страна. Тя е роден привърженик на принадлежността на България към ЕС и за нея е голяма възможност да види по-отблизо като доброволец как работят структурите. \"Има и емоционална страна - мога да направя паралел както в семейството, когато идват гости, цялата фамилия иска да допринесе те да бъдат приети по най-добрия начин. Почувствах се по същия начин. Че в страната ни пристигат гости и всеки човек и по най-скромния и малък начин би се радвал да допринесе\", разказва Жана. Тя е инженер по пречистване на водите, но има разнообразен професионален опит. Работила е по проекти по програма ФАР и в областта на симултантния превод. Като пример за това, че доброволците са едно от лицата на България по време на председателството, Жана разказва за случка с млада жена от Холандия, която също била доброволец. Една сутрин рано и двете били на един от входовете на НДК и тя използвала времето, докато са чакали достъп до сградата, за да й разкаже интересни неща за София, както и къде може да прекара времето през уикенда. Преди да започне председателството, е имало усещане на неизвестност и опасения дали България ще бъде на висотата на това събитие, но когато нещата са тръгнали, вече вървят гладко, обяснява Жана. Според нея не е имало много широко отразяване на председателството в чуждите медии. \"То е събитие за нас като домакини, но иначе това е един рутинен етап. Председателство има във всеки момент. Просто се сменя домакинът\", допълва тя. Мотивацията Явор Нанков е старши сътрудник в дирекция \"Подготовка и провеждане на председателството\", която е основният двигател на организацията на събитията и логистиката. Той се занимава с доброволческия екип от самото начало. От септември до октомври миналата година са се набирали документи, мотивационни писма, автобиографии. След това на втори кръг е имало селекция и устно събеседване с всеки от тях. В началото след интервюта са били одобрени 177 души, но периодът на ангажираност е голям и не всеки може да отдели толкова време. Някои са се отказали, защото не са си направили добра преценка за това. Всеки има различна мотивация, разказва Нанков. Най-често срещаната, макар представена с различни думи, е да натрупат опит, да видят как нещата стават зад сцената. На интервютата е имало е около 450 кандидати. Задавани са им въпроси, които да ги предразположат, за да могат да говорят спокойно, да се представят и да кажат какво ги мотивира. Имало е въпроси за ЕС, институциите, по-конкретно за Съвета на ЕС, както и въпроси на чужд език, главно на английски. Важни е това да бъдат хора, които могат да реагират бързо в дадена ситуация, подчертава Нанков. Доброволците се грижат например делегацията да бъде готова в хотела в осем и половина, за да бъде в НДК в девет и да участва в дадено заседание. Част от делегатите искат да се видят тет-а-тет, тези срещи се заявяват и доброволците са хората, които предават информацията, че има такива заявени срещи, допълва той. По думите му много показателна е била мотивацията на един от доброволците, който си е взел неплатен отпуск, за да може да участва. Той самият е учител по английски език.", "date": "2018.02.03", "title": "От първо лице - какво е да си доброволец за българското европредседателство"}
{"url": "https://www.dnevnik.bg/analizi/2018/02/03/3121992_medii_politika_i_kultura/", "text": "Българските медии са само  частично свободни  според класацията на  Freedom House  за миналата година. Дори сме изпаднали от 37 до 42 място за последните пет години. Но, парадоксално, у нас цензурата и манипулациите не са в държавно субсидираните медии, а в някои от частните. Тези частни медии обаче са изключително влиятелни, особено сред по-възрастните хора, които четат само хартиени вестници. Известно е, че някои такива медии се ползват като политически бухалки от своя собственик, който държи и разпространението на пресата.  Опасявам се, че някой иска и БНТ, обществената телевизия, да мине под контрола на вездесъщата олигархия. (Едно пояснение, тъй като с понятието \"олигарх\" се спекулира и в медиите-бухалки: олигарх е не просто много богат човек, а много богат човек, който има влияние върху държавната власт и я ползва за свои цели.) Опасявам се, че някой иска и обществената телевизията да започне да обслужва интереси и да се комерсиализира.  Не трябва да позволяваме това да се случва!  Тя не трябва да става заложник и на пазара, като се набляга на лайфстайл тематика, висок рейтинг и т.н. Разбира се, че чалгата винаги ще има по-висок рейтинг от оперната музика! Но обществената телевизия затова е субсидирана, за да може да има сериозно съдържание, без да се съобразява с \"продаваемост\", с политически и икономически интереси.  Дори в САЩ в обществената телевизия (PBS) няма и реклами, а освен новинарските, преобладават културни и образователни предавания. Колкото до сериозните вестници, понеже не са обществена медия, те се издържат с реклами. Жълтите комерсиални вестници имат далеч по-висок тираж и затова могат да се издържат и само от продажби. Простотии, клевети и чалга се продават далеч по-добре от сериозни новинарски и културни статии или предавания.  Не знам кой и как определя \"високия рейтинг\" на едно културно предаване. Това не е спортно състезание, развлекателен сериал или реалити шоу. Културните предавания имат по-ограничена публика. Във всеки случай моите любими предавания по БНТ са \"Денят започва с култура\" и \"Панорама\". Те трябва да имат информационен и образователен характер. Дори да имат по-тясна публика, все някой \"масов зрител\" ше се излъже да ги гледа. А после може да се излъже и да отиде на опера или изложба. В последно време възникна конфликт около предаването \" Денят започва с култура \". Чуха се мнения, че било неподходящо да се говори за култура в 9 часа сутринта, когато много хора отиват на работа. Преди няколко години бях на Панаира на книгата в Белград. Панаирът беше чудесно организиран и масово посетен. Идваха цели автобуси с ученици от страната. Независимо от това, че имаше входна такса, на входа се виеше опашка. А по телевизията сутрешните новини започваха с репортаж от Панаира на книгата. Въпрос на национални приоритети. Мисля, че културата трябва да бъде национален приоритет и у нас. Основен аргумент срещу \"Денят започва с култура\" беше това, че един гост на предаването не бил представен като политик, а като учител, въпреки членството му в дадена партия. Но дали един учител по история, който е поканен да говори за средното образование по история, трябва непременно да бъде представян с партийната си принадлежност? Трябва ли всеки от многобройните гости на едно културно предаване да бъде представян с политическата си принадлежност, а не с професията си? Или да не бъде канен изобщо, ако има някаква политическа принадлежност и някакви политически възгледи? Понякога умишлено криворазбрана. Харесва ли ни привидната аполитичност на жълтата преса, на бухалките, които удрят политически неудобни хора, уж \"аполитично\", с пошло ровене в личния им живот? Добре известна е атаката с аргументи ad hominem, с лични нападки, когато нямаш убедителни политически аргументи. Такива атаки влияят силно на неследящите реалния политически аргумент и отклоняват вниманието от него. Впрочем визираното предаване на \"Денят започва в култура\", в което участва историкът по образование и гимназиален учител Емил Джасим, заедно с проф. Евелина Келбечева, преподавател по история в Американския университет, и Николай Поппетров, учен - историк от БАН, беше за обявените  нови учебни програми , според които комунизмът вече ще се изучава в нашите средни училища. Дали именно това не подразни някого, че се води разговор за тези нови учебни програми? А нормално ли е 27 години след края на комунистическия период децата все още да не са информирани за него? Има огромна дългогодишна съпротива срещу това да се информират младите поколения за репресиите и престъпленията на комунистическия режим.  Скриването на исторически факти, цензурирането на историята е важна част от манипулацията на обществото чрез неговото дезинформиране. Тук опираме и до един по общ въпрос, когато говорим за културно предаване: могат ли изкуството и културата да бъдат напълно отделно от политиката? Един писател, който няма никакви политически възгледи, който не се интересува от обществото около себе си или от човешкото общество и хората изобщо, може ли да бъде добър писател? Разбира се, не е нужно да сме съгласни с политическите възгледи на Достоевски, за да го оценяваме като гениален писател, но той е имал такива. При това Достоевски е гениален психологически реалист, който се занимава с морално-философски проблеми на обществото. А привидната аполитичност в поезията на Борис Пастернак или на Борис Христов може също да е и политическа позиция в едно общество, в което литературата се оценява според това доколко удобна е за ползване от пропагандната машина на Партията. В такава ситуация и аполитичността става политическа позиция.  Не са ли политически декларации и писоарът на Марсел Дюшан, озаглавен \"Фонтан\", и \"Белия квадрат\" (на бял фон) на Казимир Малевич? Тези произведения са имали за цел да шокират като бунт срещу класическото буржоазно и академично разбиране за изкуство. С други думи те също са политически. Не е ли и американският абстрактен експресионизъм от 1950-те политически, като израз на пълната свобода на творческата индивидуалност на фона на съветския социалистическия реализъм? А попартът и антивоенната американска контракултура от 1960-те не са ли политическо явление? Да, чисто комерсиалното изкуство, масово продаваемият днешен \"поп\" или чалгата често нямат пряко отношение към политиката, към реалните социални проблеми, а по-скоро са бягство от тях. Да, има и комерсиална култура. Но само с нея ли трябва да започва денят по обществената телевизия? Следващата крачка би била и новините и историческите предавания да се оценяват не по своята достоверност, а по своята \"продаваемост\". Фалшивите новини се продават по-добре от истината.", "date": "2018.02.03", "title": "Медии, политика и култура"}
{"url": "https://www.dnevnik.bg/morski/2018/02/03/3123531_fantastichnite_jivotni_shte_e_temata_na_noshtta_na/", "text": "Феновете на момчето магьосник Хари Потър ще могат да споделят увлечението си по невероятните истории на Дж. К. Роулинг в рамките на Нощта на книгите за Хари Потър, която ще се състои днес от 17 часа в сградата на Детски и средношколски отдел на варненската Регионална библиотека. Събитието е организирано по инициатива на британската издателска къща Bloomsbury. През миналата година Нощта на книгите за Хари Потър бе организирана със съдействието на библиотеки, книжарници, училища и читалища из страна. Варненският клон на читателския клуб Daily Potter и Дестския и средношколски отдел на Регионалната библиотека \"П. П. Славейков\" във Варна се включват за втори път в инициативата \"Нощ на книгите за Хари Потър\". Сред основните цели на кампанията е възможността да предаде на следващото поколение читатели магията на книгите. Истински феномен в съвременната детска литература, поредицата за Хари Потър успя да върне интереса на милиони млади хора към четенето. Темата на тазгодишното събитие ще е \"Фантастични животни\". Магьосници и мъгъли ще могат да организират тематични игри, предизвикателства и състезания, както и да си припомнят любими откъси от книгите, да участват в конкурси и да проверят познанията си за вълшебния свят на \"момчето, което оживя\".", "date": "2018.02.03", "title": "\"Фантастичните животни\" ще е темата на Нощта на книгите за Хари Потър във Варна днес"}
{"url": "https://www.dnevnik.bg/sport/2018/02/03/3123511_koi_kakvo_gubi_ot_otsustvieto_na_grigor_dimitrov_ot/", "text": "За Григор, но без Григор. В тази ситуация отново се озова тенис турнирът от категория \"АТП 250\" в София. За втори път в последните три години  Димитров ще пропусне надпреварата в зала \"Арена Армеец\" , чиято идея беше да капитализира огромния интерес към единствения конвертируем български спортист. Преди седмица най-добрият български тенисист  изправи на нокти организаторите . Той се завърна в България, за да даде пресконференция, на която обяви, че е получил контузия в рамото по време на Australian Open и участието му в София е под въпрос. В петък  Димитров потвърди, че няма да защитава титлата от миналата година . Така интересът към турнира, за който държавата отделя всеки сезон по 500 хиляди лева, отново ще се върне към нивото от 2016 г. Кой какво губи от тази ситуация? Григор Димитров Основната загуба за Димитров, извън възможността да се изяви преди родна публика, са точките за световната ранглиста. Той ще загуби 250-те точки от титлата през 2017 г. и ще отстъпи едно място в класацията на АТП. От понеделник българинът ще е №5 в света. Димитров заяви, че  решението да се откаже от турнира в София е едно от най-тежките , които му се е налагало да взима до момента. Той изрази съжаление, че няма да има възможност отново да изпита емоциите, които му донесе българската публика преди година. \"Ще ми липсва българската публика и тази невероятна седмица, която имах миналата година. Бих искал да благодаря на \"София оупън\" за тяхното търпение и усилия за това да има АТП турнира в България\", обяви Димитров, който обяви новината за оттеглянето си чрез съобщение до БТА. Българинът обясни, че евентуално участие в София е рисковано за здравето му и може да се отрази негативно върху целия му сезон. \"Сутринта (в петък) беше последната ми медицинска консултация. За съжаление няма да бъда 100% готов за следващата седмица. Ако играя, това би могло да доведе до допълнителни рискове и усложнения\", каза той, без да посочва какво точно е състоянието му. Преди седмица шампионът от финалите на АТП заяви, че много обича да играе в България пред своите фенове, но \"не на всяка цена\". \"Както съм казвал, тенисът не е маратон, а не спринт и не може да вървиш срещу тялото си\", допълни той.  Все още не е ясно дали Димитров ще се възстанови за другия от февруарските турнири в зала, които са заложени в програмата му - от категория \"АТП 500\" в Ротердам от 12 до 18 февруари. Там българинът има да защитава 90 точки от миналогодишния четвъртфинал. Този месец той има още едно предвидено участие в турнир от \"АТП 500\" - в Дубай (26 февруари - 3 март). Той се организира от Dubai Duty Free, която  пое организацията и на софийския турнир  след оттеглянето на турската строителна компания \"Гаранти коза\". Най-важните състезания за Димитров преди сезона на червено са мастърсите в Индиън Уелс и Маями през март. Там той може да натрупа доста точки за световната ранглиста, тъй като миналата година отпадна рано и от двата турнира. Организаторите и телевизията  За втори път след 2016 г. организаторите се оказаха заложници на решението на Димитров дали ще участва. Той отклони предложението да се включи в първото издание на турнира, което породи доста критични коментари. Разочарование от решението на българския тенисист  изказа и спортният министър Красен Кралев. Тогава от екипа на Димитров обясниха, че програмата му е направена предварително и няма как да бъде променена в движение. Мениджърът му  Георги Стоименов пък посъветва Кралев  да бъде по-внимателен в препоръките си към тенисиста. За да си осигурят присъствието на Димитров във второто издание, организаторите вдигнаха доста нивото на турнира. Те привлякоха още трима от водещите тенисисти - Давид Гофен, Доминик Тийм и шампиона в София от 2016 г. Роберто Баутиста Агут, като за участието на първите двама бяха платени отделни хонорари. Този път организаторите решиха да заложат изцяло на интереса към Димитров, който миналата година превърна турнира в един от най-успешните от \"АТП 250\". През 2017 г. общо 55 хиляди зрители гледаха мачовете на живо, а последните два дни, когато се играха полуфиналите и финалът, поставиха рекорд по посещаемост за една сесия в най-ниската категория - по 12 500 зрители. Този сезон проблемите за турнира в София започнаха още преди Нова година. През декември беше обявено, че  \"Гаранти коза\" се оттегля като генерален спонсор . Турската компания не плати таксата за лиценза за домакинство и неговият притежател - Dubai Duty Free, се зае на пожар с организацията. Дубайците изразиха увереност, че  бъдещето на турнира е в България  с оглед силните резултати през 2017 г. \"Абсолютно. Цялата идея да доведем турнира тук беше, за да остане за дълго. Нашата цел е да станем най-добрият турнир в категория \"АТП 250\". Плановете ни са дългосрочни. Да се надяваме, че 2018 г. ще е още по-успешна за турнира и ще можем да надградим над успеха от миналата година\", каза Барад Готхини, директор на компанията \"Бранд плюс\", която представлява Dubai Duty Free. В последния един месец турнирът успя значително да увеличи броя на спонсорите си. Първоначално в списъка бяха четири - \"Нова броудкастинг груп\" чрез \"Диема екстра\" като генерален, Dubai Duty Free и \"Емиратс\" като основни и \"ЕКО България\" като официален партньор. Впоследствие към тях се присъединиха Първа инвестиционна банка и \"Теленор\" като основни спонсори и \"Макдоналдс\", \"Рексона\", \"Банкя\", \"Мазда\", \"Асикс\", \"Хед\", \"Доминос\", \"Евроинс\", хотел \"Маринела\" и зимен курорт Банско като официални партньори. Другият голям губещ от отсъствието на Димитров е \"Нова броудкастинг груп\". В началото на годината компанията купи правата върху името и телевизионното излъчване на турнира. Той ще се предава по двата платени канала в пакета \"Диема екстра\" - \"Диема спорт 1\" и \"Диема спорт 2\". Без Димитров обаче резултатите за телевизията ще са съвсем различни. \"Беше разочароващо да научим, че Григор няма да може да дойде след такъв успешен сезон. Пожелаваме му бързо възстановяване\", каза директорът на турнира в София Пол Макнами в прессъобщение до медиите. Феновете Още със зараждането на идеята България да получи домакинството на турнир от световния тур на АТП беше ясно, че се залага изцяло на популярността на Димитров. Извън него масов интерес от българската публика може да бъде ангажиран само с три имена - Роджър Федерер, Рафаел Надал и Новак Джокович. Тенисистите от този калибър много рядко участват в най-ниската категория турнири на АТП и на практика никога след турнир от Големия шлем (в случая след Australian Open). Така още с получаването на домакинството беше ясно, че успехът на \"София оупън\" зависи изцяло от участието на Димитров. За разлика от 2016 г. сега  голяма част от билетите за турнира са продадени . За финала на 11 февруари са останали много малко пропуски за балконите, а останалите сектори са разпродадени. Сходна е ситуацията и в деня на полуфиналите (10 февруари). За 9 февруари, когато са четвъртфиналите, са продадени над 60% от билетите. Феновете обаче останаха без своя голям любимец и това със сигурност ще е спирачка за следваща продажба на билети. Освен това отсъствието на Димитров оставя вероятност част от вече продадените места да останат незаети. Организаторите прибегнаха до спасителен ход с  ангажирането в последния момент на носителя на три титли от Големия шлем Стан Вавринка . Вавринка ще е най-успешният тенисист, играл някога в България, но не е достатъчно силен магнит за масовата българска публика. Още повече, че не е ясно в какво състояние се намира, след като половин година беше извън кортовете заради контузия в коляното и отпадна още във втория кръг на Australian Open. Вавринка ще замени Григор Димитров като №1 в турнира, а французинът Адриан Манарино ще е №2 в основната схема. Останалите поставени са №3 Жил Мюлер, №4 Филип Колшрайбер, №5 Робин Хаазе, №6 Виктор Троицки, №7 Жоао Соуза и №8 Евгени Донской. По-рано тази седмица от турнира се отказа  шампионът от младежките финалите на АТП и полуфиналист от Australian Open Хьон Чун.", "date": "2018.02.03", "title": "Кой какво губи от отсъствието на Григор Димитров от турнира в София"}
{"url": "https://www.dnevnik.bg/bulgaria/2018/02/03/3123472_psihichesko_nasilie_presledvane_iznasilvane_v_braka_-/", "text": "Криминализиране на психическото насилие, преследването, изнасилването в брака и оралното и анално изнасилване - това може да бъде резултатът от ратифицирането на станалата повод за остри дебати у нас Конвенцията на Съвета на Европа за превенция и борба срещу насилието срещу жените и домашното насилие, известна още като  Истанбулска конвенция . \"В българското законодателство (Наказателния кодекс - бел. авт.) не влизат форми на насилие като психическо насилие, преследване и изнасилване в брака и обществото не ги приема за такива. Макар да има закон за защита от домашното насилие, самото домашно насилие не е криминализирано. Право на държавата е да реши дали да го криминализира, но конвенцията изброява споменатите по-горе форми на насилие, които могат да се криминализират\", обяснява адвокат Марияна Евтимова, която е част от Фондация \"П.У.Л.С.\" в Перник и от години работи с жени, жертви на насилие. Насилието заради отношенията в социума  \"Всички хора се раждат равни и имат право на достоен живот. Философията на Истанбулската конвенция е, че всички хора трябва да бъдат равнопоставени в социума. Оттук дойде и изкривеното разбиране на понятието \"джендър\" - социопол; защото ако хората имат биологическа даденост на мъж и на жена с различен конструкт, то в социума, в обществените отношения, всички - и мъже, и жени, са равни. Това казва конвенцията, това казва и нашата конституция\", обяснява още адвокат Марияна Евтимова. От фондацията разясняват, че насилието не е между половете заради половете, а е породено от отношенията в социума. За неправителствената организация в Перник, която за 5 години е помогнала на 2200 жени и деца, жертви на насилие,Истанбулската конвенция е като златен стандарт за превенция, протекция и съдебно преследване, скрепено с интегрирани държавни политики. Превенция без табута за насилието  \"Ако в семейството има насилие, то децата ще повторят този модел и ще израснат или с насилническо, или с жертвенско поведение. Заради това се говори за първична, вторична и третична превенция в конвенцията\", обяснява още адвокат Марияна Евтимова. Целта е от една страна в обществото да се възпитат ценности като равнопоставеност между мъжа и жената и толеранс в отношенията, а от друга - да се обучат и обикновени хора, и професионалисти, и лекари да разпознават насилието. \"Защо жертвите често се връщат при насилниците? Защото нямат подкрепа от държавата. Няма и разбиране от страна на обществото. Жертвите са обикновено безработни, в изолация, с няколко деца за утеха\", обясняват от фондация \"П.У.Л.С.\". Как се доказва насилие  Друг проблем е, че насилието се доказва трудно, защото обикновено става между четири страни. \"Психическото насилие дори не оставя и следи. Физическото насилие се познава, ако жената е имала \"късмет\" да има нещо счупено и синини\", обясняват от неправителствената организация. Заради това експертите смятат, че цялото общество трябва да се обедини в борбата с насилието. В повечето случаи насилените жени не могат да си осигурят адекватна правна помощ и молбите им остават без движение в съда, защото не съответстват на изискванията на Гражданско-процесуалния кодекс. \"След като толкова време се е борила тази жена да си признае, че е жертва на насилие, и да внесе молбата в съда, делото завършва с прекратяване\", обяснява адвокат Марияна Евтимова. Помощ в кризисния център  Ратифицирането на Истанбулската конвенция ще задължи страната да изгради повече кризисни центрове за жени и деца, жертви на насилие. Текстовете предвиждат на 10 хил. души население да има по едно легло в такъв център. В момента тези центрове у нас са около двадесет, като повечето от тях са само за деца, и имат среден капацитет от осем легла. \"Кризисните центрове са място за размисъл - жертвата да се наспи и да преосмисли живота си\", обясняват от фондация \"П.У.Л.С. За да се справят с недостига на легла, неправителствените организации препращат жените в други центрове или при роднини.", "date": "2018.02.03", "title": "Психическо насилие, преследване, изнасилване в брака - от какво защитава Истанбулската конвенция"}
{"url": "https://www.dnevnik.bg/bulgaria/2018/02/03/3123503_sinopticite_preduprejdavat_za_opasno_silen_viatur_v/", "text": "Предупреждения за опасно силен вятър са обявени днес в почти цялата страна, показва справка на сайта на Националния институт по метеорология и хидрология при БАН. Втората степен на предупреждение - оранжев код, е издадена за област Кърджали. Там се очаква силен и бурен югозападен вятър, с пориви от 25-29 м/сек. \"Бъдете готови за повече проблеми, структурни повреди, изкоренени дървета и риск от наранявания от летящи предмети. Възможни са смущения в електроснабдяването\", съветват метеоролозите. В 24 области от страната е в сила по-леката степен на предупреждение за потенциално опасно време - жълт код. Прогнозата е за силен и бурен югозападен вятър с пориви 20-24 м/сек. Единствено във Видин, Плевен и Стара Загора не е издадено предупреждение.", "date": "2018.02.03", "title": "Синоптиците предупреждават за опасно силен вятър в почти цялата страна днес"}
{"url": "https://www.dnevnik.bg/kultura/2018/02/03/3123365_sedem_vduhnoviavashti_misli_koito_ne_sa_na_uinstun/", "text": "С 13 милиона думи, изписани в есета, речи, мемоари и трудове и една Нобелова награда по литература, Уинстън Чърчил е една от най-цитираните исторически личности. Биографичният филм за него  \"Най-мрачният час\"  фокусира портрета си именно върху четирите седмици през май 1940 г, в които новоназначеният министър-председател вдига бойния дух на британците с три от най-известните си речи. \"Той мобилизира английския език и го хвърли в битка\", ще каже по-късно за него президента Джон Кенеди (открадвайки цитата от журналиста Едуард Мороу). Самият Чърчил е добре известен с любовта си към остроумните лафове, които често му се приписват, дори когато са чужди цитати. Днес, в епохата на интернет  мемовете  и социалните мрежи обаче Чърчил направо е шампионът по мъдрости, които не е произнесъл. Ето Размислите за трудните времена, разбираемо, са най-много сред фалшивите цитати на Чърчил. Но  две авторитетни книги, посветени на реалните цитати на британския държавник - Finest Hour: The Journal of Winston Churchill и Churchill by Himself: The Definitive Collection of Quotations, уточняват, че цитатът най-вероятно не е негов и не се намира \"никъде из 50-те милиона думи, написани от и за Чърчил\". Отново Churchill by Himself класира този цитат сред доста съмнителните изрази на британския министърпредседател, като редакторът, историкът Ричард Лангуърт отбелязва, че другата половина от интернет приписва цитата на Ейбрахам Линкълн. По време на войната предложили на Чърчил да спести от бюджета за култура, но той отказал с думите \"За какво тогава се бием\"? Анекдотът живее в безброй варианти - по Си Ен Ен, Би Би Си, а също и БНТ, но за съжаление е измислен. Според Ричард Лангуърт обаче цитатът може да е произлязъл от две реални случки. През 1938 г. в свое парламентарно изказване Чърчил посочва, че \"...Изкуствата са от основно значение за завършения живот на всяка нация. Държавата има дълг към себе си да ги поддържа и насърчава.\" По-късно през войната той отказва да евакуира платната от Националната галерия на сигурно място в Канада. Думите му, според дъщеря му, са: \"Нищо не бива да се изнася. Скрийте ги в пещери и зимници. Ще ги бием!\" Ако предният цитат е любим на ляво ориентираните хора, то този е споделян понякога отдясно. Действителният цитат обаче е... \"Данъците са зло - необходимо зло, но все пак зло, и колкото по-малко имаме, по-добре.\" Мисълта не е на Уинстън Чърчил, но не е и на Джордж Бърнард Шоу, както погрешно я цитира преди време Цецка Цачева. Сайтът Quotes Investigator я е проследил до 1875 г. във Франция, където в книга на писателя Жюл Кларети е приписана на френски юрист и учен на име Анселм Поликарп Батби. Дори Чърчил е употребил този цитат, той не е негово дело. Според една част от интернет, той е изречен от Марк Твен през 1919 г.; по това време обаче Твен вече е мъртъв от 9 години. Ричарт Лангуърт проследява цитата до държавния секретар на Франклин Рузвелт Кордел Хъл, но Quotes Investigator го надминава, откривайки вариации на мисълта от 18 век в текстове на Джонатан Суифт и Томас Франклин. Зрителите на \"Най-мрачният час\" биха се озадачили, предвид сцената, в която Чърчил се допитва до общественото мнение в лондонското метро. В действителност, според Международното чърчилово общество, и двете не могат да се припишат на Чърчил. Той се е возил на метрото само веднъж в живота си и със сигурност не решил съдбата на Европа по време на петминутно пътуване. Казал е обаче - цитирайки неизвестен автор - че \"демокрацията е най-лошата форма на управление, освен всички други, които са пробвани от време на време\".", "date": "2018.02.03", "title": "Седем вдъхновяващи мисли, които не са на Уинстън Чърчил"}
{"url": "https://www.dnevnik.bg/istorii_na_denia/2018/02/03/3093149_tancuvashti_babi/", "text": "Възрастните хора в България - уви, имат твърде малко възможности да се изявяват. Най-немощните дори не могат да излязат от собствения си блок. А да се съберат в компания, за да танцуват, да участват в международни състезания и да обират наградите звучи като история от филм. Но не е. Съвсем истинска е. Историята на танцовата школа Sway. И както при повечето хубави истории - всичко станало случайно. Бабите водели внучетата си на танци и седели отвън по един час, надничайки за да видят как се справят децата. Постепенно започнали да влизат вътре, за да гледат, а накрая - и да танцуват с внучетата си. Така се родила първата група танцьорки - пенсионерки, разказва хореографът Евелина Йорданова. \"Осъзнах, че работя с 10 деца, а отвън има още 10 души, които скучаят. Започнах да ги каня вътре - първо да гледат, а после - да потанцуват с внучетата си. Така се роди идеята за курс по латино танци през деня, когато бабите са свободни, защото внуците са на училище\", продължава тя. В Русия, Германия и други държави В България участниците са предимно жени. Една от причините вероятно е и това, че българските мъже по различни причини избягват да излизат на дансинга. Другата е по-кратката продължителност на живота на мъжете, и така голяма част от съпругите остават самотни. Клубът съществува вече осем години, а неговите членове от всички възрасти печелят купи и медали. Последната първа награда е от  XXII Международен фестивал на изкуствата \"Утринна звезда\" в края на миналата година в Банско - и е във възрастовата група 35+, защото не е имало участници в по-подходящата за тях 65+. Най-възрастната участничка е на 85 г., с увреден слух и изгубено зрение на едното око. Танцува без слухов апарат (силната музика прави невъзможно използването му) като следва ритъма на ансамбъла, заставайки така, че най-добрият танцьор да е от страната на виждащото око. И никой в публиката не забелязва уврежданията. Заради липсата на кавалери хореографът поставя танците \"на линии\", така че всеки да може да танцува и сам. Последната награда е от изпълнението \"На гости на баба\", в което участва и детската група - бабите четат приказки, плетат шапки и нахранват внуците си, а после всички заедно се впускат да танцуват меренге.  \"Музиката е огромно богатство - да разпознаваш ритъма и стила. Всеки намира своя танц според характера си, но общото изпълнение е спойката в групата\", казва ръководителката на ансамбъла. Тя се старае на всяко занятие да включва овладяването на два нови елемента. Така възрастните танцьорки поддържат мозъчната си активност - разучат новите движения и запомнят реда на фигурите в танца. смее се тя. Освен това показват уменията си в личния си живот - на сватби, на почивка, и така водят нови желаещи в школата. Откъде научихте за Sway? От приятелки, от концерт, от случаен разговор на Витоша, от спътници на екскурзия - в разговора с танцьорките веднага проличава, че хората тук са активни. Една е инженер - мелиоратор, друга химик, трета икономист, четвърта има собствен бизнес...Обединява ги това, че танцът е несбъднатата им детска мечта, никоя от тях не е танцувала като млада. Танцът е \"най-доброто зарядно устройство за душата и краката\" за Таня Цалова, за Рени Маринова е \"сбъднато тайно желание\", на Мирослава Николова дава \" настроение, здраве, самочувствие\", а всички, когато излязат от залата, се чувстват щастливи. Участничките в трупата разказват, че им се е налагало да прекъснат занятията поради болест, операция или загуба на близък, но са се върнали към танците. Тръгвам в дъжд, сняг, в къщи ме спират, но аз не се отказвам, разказва една от танцьорките. Хората, които се записват в школата, обикновено са силно позитивни и се срещат тук също с такива, удължават живота си с положителни мисли и дори твърдят, че намаляват лекарствата, допълва и тяхната ръководителка. В края на годината е глухо време за школата - повечето участнички отиват на гости при децата си и така проличава колко млади българи са в чужбина, коментира Евелина Йорданова. Разказва, че има разлика в отношението към танца в групите 35+ и 65+. По-младите хора са по-тъжни и обременени, напрегнати, носят натрупаните неблагополучия от деня, проблемите в професията, в семейството, с децата. По-възрастните са над тези неща, с пълни шепи загребват от живота си и се радват на момента, коментира тя. Според нея държавата трябва да подкрепи подобни програми за осмисляне на свободното време на възрастните хора, защото това е и превенция срещу влошаване на здравето им. Танцът смесва музиката с движението по естествен път като чрез нотите действа успокояващо за съзнанието и тонизиращо за тялото. Участничките в трупата 65+ вече мечтаят да се състезават и в чужбина. Финансовият проблем е единствената спирачка.", "date": "2018.02.03", "title": "Танцуващи баби"}
{"url": "https://www.dnevnik.bg/sport/2018/02/03/3123094_zashto_severnokoreicite_mogat_da_ostanat_bez_smartfoni/", "text": "Безплатни смартфони, продукти на \"Найки\", сувенири и други подаръци ще получат спортистите в Пьонгчанг от спонсорите на игрите. Всички участници ще отнесат по нещо за спомен вкъщи с изключение може би на 22-мата състезатели от Северна Корея. Международните санкции срещу страната усложняват усилията на организаторите да предоставят същите жестове, които ще получат представителите на другите нации по време на игрите. САЩ и Съветът за сигурност на ООН ограничиха пътуванията до Северна Корея и забраниха търговията на стоки с комунистическата държава заради ядрените ѝ опити. Президентът на Южна Корея Мун Дже-ин положи огромни усилия, за да намали напрежението между двете държави. Политическите отношения бяха затоплени за момента със съгласието за участието на севернокорейските спортисти в игрите, но организаторите трябва да имат едно наум с действията си спрямо своите съседи. Домакините са изправени пред странен казус, в който всяко тяхно решение ще бъде подложено на обсъждане. Южна Корея вероятно иска да затопли още отношенията си със Северна Корея, но рискува напрежение със САЩ и ООН, ако наруши санкциите срещу комунистическата държава. Южнокорейската компания \"Самсунг\" обяви, че ще достави общо 4000 смартфона за всички участници на игрите. Анонимен говорител от организационния комитет е заявил пред \"Ройтерс\", че домакините не са сигурни как да процедират със севернокорейските спортисти. Смартфоните струват приблизително по 1100 долара, което според експертите нарушава санкциите на ООН за продажба на луксозни стоки и електроника с потенциална рекламна и военна употреба. Екипировката на  обединения корейски отбор по хокей  също е била обект на обсъждане. Вместо от американската \"Найки\", състезателките в тима са получили стикове и кънки от финландска фирма. Промяната е направена заради забраната за търговия на производители от САЩ със Северна Корея. \"Опитваме се да намерим начин, за да се справим със санкциите\", заяви говорил от олимпийския комитет пред \"Ройтерс\". Той допълни, че севернокорейките ще трябва да върнат цялата получена екипировка след края на игрите. Властите в Южна Корея заявиха, че страната е получила временно разрешение от САЩ, за да изпрати самолет до Северна Корея през седмицата. Южнокорейски спортисти са пътували до зимен курорт в Северна Корея в сряда, а на следващия ден полетът е върнал и група севернокорейски състезатели. Всеки самолет или кораб, който посети Северна Корея, няма право да влиза в пределите на САЩ в следващите 180 дни. Сегашното изключение важи еднократно, като американците имат последната дума при всяка визита на делегация от Северна Корея за игрите. Полетът е бил осъществен със самолет \"Еърбъс\", вместо с американските \"Боинг\". Всички 22-ма севернокорейски спортисти са настанени в олимпийското село в Гангвон. Мажоретният състав от 230 души е в четиризвезден хотел. Нощувката в хотела струва от 226 до 660 долара. Сумите не са прецедент, като през 2002 г. Южна Корeя похарчи 1.3 млрд. вона (близо 1.2 млн. долара) за комфорта на севернокорейската делегация по време на Азиатските игри. \"Привилегиите към делегацията на Северна Корея, която в миналото не беше обект на санкции, може да доведат до спорове към днешна дата, откакто ограниченията се усилиха в последните години\", заяви професорът от университета в Сеул Йоо Хо-юл.", "date": "2018.02.03", "title": "Защо севернокорейците могат да останат без смартфони и \"Найки\" от игрите в Пьонгчанг"}
{"url": "https://www.dnevnik.bg/sviat/2018/02/03/3123476_koi_kupuva_ognehvurgachkite_na_ilon_musk/", "text": "Когато дойде зомби апокалипсисът, ще сте доволни, че сте си купили огнехвъргачка. Ако не действа срещу глутници немъртви, ще ви върнем парите!\" \"Слуховете, че тайно организирам зомби апокалипсис, за да увелича търсенето на огнехвъргачки, са напълно лъжливи\". С тези и още няколко туита, създателят на \"Тесла\"  Илон Мъск  успя да продаде за няколко дни дни 20 00 огнехвъргачки на стойност 10 млн. долара. Целта? Да финансира и рекламира строителната си компания The Boring Company, посветена на изграждането на тунели и инфраструктура. Наскоро  той  продаде 50 000 шапки по същия маниер. Кой би дал 500 долара за пламък, прикачен към нещо като еърсофт пушка? Влогъри и  фенове на Мъск , става ясно от проучване на Wired. \"Работата ми е да забавлявам хората онлайн и една огнехвъргачка определено е уникален начин да направиш това\", казва 18-годишният Андрю от канала 09sharkboy. Професионалният фотограф Ерик (известен с псевдонима Photogromer) си признава, че вероятно ще я използва само веднъж и после ще я окачи на стената си. \"За да притежавам къс история\", казва потребител на \"Туитър\" на име Крис. \"Много харесвам нещата, които правят, и трудовата им етика, но всичко останало е прекалено скъпо (а не си търся ракета или кола\", сочи Хорхе Искиердо. А към огнехвъргачките върви и подарък – пожарогасител.", "date": "2018.02.03", "title": "Кой купува огнехвъргачките на Илон Мъск"}
{"url": "https://www.dnevnik.bg/detski_dnevnik/2018/02/03/3120549_prikazka_za_momcheto_koeto_specheli_surceto_na_lunata/", "text": "Някога хората са вярвали, че Луната има човешко лице, но една приказка ще покаже, че Луната има и... сърце. \"Момчето, което обичаше Луната\" на издателска къща \"Кръгозор\" е история за едно малко момче, пленено от светлината на Луната, което преминава през различни препятствия, за да спечели любовта й. Автор на текста и на илюстрациите е италианецът Рино Алаймо, който използва нестандартна техника. За да предаде различните нюанси на кафявото, той разлива и обработва страниците с кафе. Резултатът сияе със своя собствена светлина.  \"Момчето, което обичаше Луната\" е първата книга на Алаймо. Тя е адаптация на едноименния му късометражен филм, създаден през 2012 г., който печели множество международни награди, а Walt Disney Concert Hall в Лос Анджелис го нареждат сред най-красивите семейни късометражни филми в света. Историята в \"Момчето, което обичаше Луната\" е метафора и за живота на самия Рино Алаймо. Както своя герой, така и той е мечтател, който никога не се отказва, независимо от препятствията по пътя му. Когато завършва книгата, той не е подозирал, че тя ще придобие толкова голяма популярност извън границите на Италия. Приказката е преведена на повече от 7 езика. Тя е се изучава и от студентите в Националния университет на Тайван като пример за богат набор от метафори и други художествени изразни средства. Преводът е на Юлия Спиридонова. Читателите на \"Детски Дневник\" могат да се възползват от 10% отстъпка от цената в Ozone.bg при въвеждане на код Dnevnik10.  Поръчай книгата с безплатна доставка тук .", "date": "2018.02.03", "title": "Приказка за момчето, което спечели сърцето на Луната"}
{"url": "https://www.dnevnik.bg/sport/2018/02/03/3123423_otkus_ot_grigor_dimitrov_gordostta_na_bulgariia_na/", "text": "Дневник\" публикува откъс от \"Григор Димитров – гордостта на България\", с автор Любомир Тодоров, предоставен от Издателство \"Сиела\" Излезе първата неофициална биография на Григор Димитров! Първата неофициална биография на Григор Димитров е вече в книжарниците. Автор на \"Григор Димитров – гордостта на България\" е спортният журналист Любомир Тодоров, който проследява кариерата на тенисиста от тренировките в родния му град Хасково до триумфа на финалите на ATP тура в Лондон в края на 2017 г. Пътят на тенисиста, завършил под номер 3 в световната ранглиста през 2017 г. – българина Григор Димитров, е проследен в детайли от спортния журналист Любомир Тодоров в първата неофициална биография на родното тенис чудо: \"Григор Димитров – гордостта на България\". Тодоров следи кариерата на Гришо от първите му официални мачове по родните тенис кортове. В книгата журналистът проследява пътя на Григор Димитров от Хасково до триумфа в Лондон в края на 2017 г., като подробно описва успехите му при юношите, кариерата му при мъжете, мачовете му за България и неговите треньори, а специално внимание е отделено и на живота на Димитров извън корта. Григор се занимава с тенис от 5-годишен, тренира в тежки условия, а финансиране за немалка част от участията му в различни турнири осигурява семейството му. На 14 Димитров печели европейското първенство за юноши до 14 години в Острава, Чехия и оглавява европейската ранглиста в своята възраст. Едно след друго идват и заслужените отличия, които постепенно извоюват на Григор световна слава. През Orange Bowl и US Open до \"Ролан Гарос\" и \"Уимбълдън\", днес целият свят знае кой е Григор Димитров, а многобройните му фенове във всички краища на Земята подкрепят нашето момче и дават нов повод за гордост на всички българи. Освен подробна информация за кариерата и живота на звездата, \"Григор Димитров – гордостта на България\" (с подзаглавие \"От кортовете в Хасково до триумфа в Лондон\") съдържа избрани интервюта на Димитров през годините, мнения за играта му от видни специалисти, сред които Магдалена Малеева, директорът на АТР 250 състезанието в София Пол Макнами, журналистите Татяна Манова, Емил Янчев и др., както и цветни приложения с близо 50 снимки, които илюстрират трудния, но триумфален път на Гришо през годините, отдадени на тениса. Кариера при юношите В края на миналото хилядолетие в българските тенис среди упорито започва да се носи слух за невероятен талант, който с лекота побеждава не само връстниците си, но и момчета, по-големи с няколко години. Който на турнир до 10 години в Плевен, едва на шест, печели срещу батковците. Постепенно хората научават името на този къс самородно злато: Григор Димитров. Малкият юнак тренира в Хасково със своя баща Димитър Господинов Димитров. Въпреки суровите условия през зимата Григор не пропуска нито едно занимание в хандбалната зала в родния си град. С баща си поемат рано сутрин, когато луната още властва на небето. В самата зала е толкова студено, колкото и навън. Или почти. Неотопленото помещение и дървеният под не могат да прекършат ентусиазма на момчето, което е в състояние цял ден да тича и удря топката. Но семейството е категорично: спортът не бива да е за сметка на училището и след всяка тренировка момчето отива на училище с прилежно написани домашни и научени уроци. \"Нашият Гришо тренираше даже с ушанка, защото в залата беше много студено. Имаше парно, но прозорците бяха в окаяно положение\", спомни си Йосиф Давидов, президент на хандбалния клуб \"Асти 91\", пред БНТ в края на ноември 2017 г. Трудните условия каляват характера на момчето от Хасково. То вече няма съперници у нас и започва да участва на международни турнири. В началото пътуват със семейния автомобил до различни кътчета на Европа. Спортното министерство отпуска стипендия на талантливия младок, но парите пристигат в края на тримесечието, а ако в началото му има състезание, примерно в Швеция, семейството трябва да заделя от своя бюджет, за да покрие разходите за път, настаняване и храна по време на турнира. Такъв е споменът и на директорката на спортното училище \"Стефан Караджа\" в Хасково Силвия Тенчева. \"Спомням си, че в зората на неговата кариера беше много трудно да се осигурят пари за турнири, защото той наистина прохождаше тогава. И с баща му ходихме по фирмите да събираме пари. Доколкото знам, ползвал е пенсиите на баба си и дядо си от село Стойково, за да проходи и да тръгне по турнири в Европа\", каза Тенчева пред БНТ. Още 14-годишен Григор Димитров прави впечатление на специалистите. Те се надпреварват да му предричат блестящо бъдеще. Какво се е случило всъщност? Българчето е участвало през 2005 г. на европейското първенство за юноши до 14 години в Острава, Чехия. Момчето от Хасково стига с лекота до финала. Там побеждава представителя на домакините Радим Урбанек с 6:0, 7:6 и става шампион. Григор изглежда зрял за годините си и вече притежава отлична техника. Логично Димитров оглавява европейската ранглиста в своята възраст и заслужено е провъзгласен за номер едно на Стария континент. През декември същата година и светът оценява талантливия българин. На наричания \"световно първенство за юноши и девойки\" турнир Orange Bowl в Ки Бискейн, щата Флорида, Димитров е водач в схемата при 14-годишните. Той си разчиства уверено пътя към финала. На четвъртфиналите побеждава австралиеца Бърнард Томич със 7:5, 3:6, 7:6(2). След това печели срещу американеца Аликзандър Домиян с 6:4, 6:0. За титлата Григор ще спори отново с представител на домакините. Райън Уилямс обаче успява да го надхитри и в крайна сметка печели с 6:2, 7:5. После Гришо ще признае, че тази загуба го е амбицирала да се върне следващия сезон и да завоюва трофея. Година по-късно, през 2006, той завладява Новия свят. Но преди това печели знакова за кариерата му титла. През пролетта той вдига купата от турнира в родния му Хасково. На 30 април Димитров побеждава на финала Корнеел Сандерс от Белгия със 7:6(2), 6:2 и става един вид пророк у дома. Радостта е още по-голяма, защото заедно с Валентин Димов печелят и на двойки.", "date": "2018.02.03", "title": "Откъс от \"Григор Димитров – гордостта на България\" на Любомир Тодоров"}
{"url": "https://www.dnevnik.bg/zelen/2018/02/03/3121850_za_vliianieto_na_ski_turizma_vurhu_bioraznoobrazieto_v/", "text": "Представената информация е обобщение на научни изследвания. Изразеното лично мнение на автора не ангажира по никакъв начин ИБЕИ и БАН. Увеличаване на приходите от зимен туризъм – това е един от основните приоритети в \" Националната стратегия за устойчиво развитие на туризма в България 2014-2030г. \". В същото време в стратегията пише, че това би могло да доведе до \"нарушаване на природната и екологичната среда на защитените територии, паркове, флора и фауна при застрояване и изграждане на нови ски писти\". Подобно противоречие между развитие и опазване на природната среда не е уникално за България. В Алпите, които заемат 43% от световния ски пазар, въздействието на ски инфраструктурата върху биологичното разнообразие – птици, бозайници, безгръбначни –  е значително. България и Алпите не могат да се сравняват като надморска височина и дължина на ски пистите, но са напълно сравними Биоразнообразието в България е сред най-богатите в Европа. Страната ни има с около 60% по-малка площ от Алпите, но и двете територии имат сравнително еднакъв брой видове бозайници ( ).  Конфликтът между ски туризма и околната среда  Влиянието на ски туризма върху биологичното разнообразие е широко изследван проблем по целия свят, но у нас – с малки изключения, липсват подобни проучвания. Тази непълнота в знанията обаче не се взима предвид от страна на държавата при изявеното й желание да развива ски туризъм, особено в защитените територии. В Проекта на план за управление на Национален парк \"Пирин\" за 2014-2023г., финансиран от дирекцията на парка на обща стойност 19 791 600 лв. - не е анализирано влиянието на строежа на ски писти и лифтове върху околната среда и биологичното разнообразие. При строежа на ски писти и инфраструктура (пътища за строителните машини, лифтове и др.) се унищожават естествените тревни и горски местообитания, обезлесяват се гори, изкореняват се корени на дървета, изравнява се теренът, премахват се камъни и растителност, поставят се бетонни фундаменти и т.н. Тези дейности водят до почти пълна промяна на ландшафта, почвата, растителните и животински съобщества. Следва период, в който човекът полага усилия за смекчаване на човешкото влияние и овладяване на ерозията по пистите, прокарват се отводнителни канали, пистите се затревяват наново и т.н. Строежът на ски писти, лифтове и съпътстваща инфраструктура разпокъсва горите на по-малки по площ участъци (фрагменти). Този процес се нарича фрагментация. В резултат на това се получават различни по големина \"острови\" от гора, които вече не могат да поддържат същото биоразнообразие и да изпълняват същите екосистемни функции като непрекъсната (нефрагментирана) гора. Гората е местообитание за много видове растения и животни. Тези нейни елементи са преплетени в сложни взаимодействия и изпълняват разнообразни функции като образуват единна горска екосистема. В този смисъл трябва да се има в предвид, че гората не е автоматичен сбор от броя на дърветата или обемът на добития дървен материал, а съвкупност от всички живи организми които я населяват (гъби, бактерии, безгръбначни животни, влечуги, птици, бозайници и други). За да се прецени качеството и здравето на една екосистема (например горската), често се изследват животните, които я населяват. Тяхната численост, броят на видовете, съотношението им дават представа доколко е увредена околната среда. Такива видове животни се наричат животни – индикатори. В България съществуват единични изследвания, които разглеждат влиянието на ски туризма върху биологичното разнообразие. В периода  от Института по биоразнообразие и екосистемни изследвания към БАН проучва животни – индикатори, за да проследи промените в горските екосистеми, които са настъпили при строежа на ски пистите. По-долу е представеното обобщение на първоначалните резултати от това и други изследвания с акцент върху България. Често използвани индикатори за състоянието на околната среда са  безгръбначните животни , например почвените нематоди са микроскопични кръгли червеи, които широко се използват за оценка на екологичните промени, характеристиките и здравето на почвата. В района на ски зона Банско ски пистите имат отрицателно въздействие върху почвените нематоди, а оттам и върху функционирането на почвата като цяло поради нейното трайно увреждане.  са друг обект, който се използва като индикатор за промени в средата. При писти без тревна покривка (голи писти) не се откриват гнезда на мравки. Малко на брой мравки и дори дребни гнезда са намирани в затревени стари писти, но не и в горските фрагменти (островите от гора заобиколни от писти и просеки). Установено е и негативно влияние на ски пистите върху правокрилите насекоми, например  . Колкото са по-широки ски пистите, толкова по-малко видове се срещат. Ски пистите имат нестабилна, често променяща се среда, която благоприятства развитието на непретенциозни видове в голяма численост. Птиците се намират на върха на хранителната верига и затова често се използват за оценка на промените в околната среда. Във Великобритания се прилага \"bird index\" (брой и вид на птиците) като показател за общото състояние на земеделските земи. В горските екосистеми птиците също се използват като индикатор за проследяване на промените, предизвикани от човешката дейност. Проучването на птиците в ски зона Банско показва, че широчината на ски-пистите не се отразява на видовия състав и тяхната численост, защото птиците са много мобилни. Въпреки това   Наличието и отсъствието на растително покритие върху пистите е важно за други два вида птици. Размерът на горския фрагмент също влияе на птиците – колкото е по-голям, толкова повече видове има и обратното, колкото е по-малък те са по-малко. След разширяването на ски зоната е отчетено     – трипръст и белогръб кълвач, глухар и пернатонога кукумявка. Предвидените за изграждане или разширение ски курорти също са обект на научни изследвания концентрирани върху природозащитно значими и редки видове птици – глухар, лещарка, горски бекас, врабчова и пернатонога кукумявка, трипръст, черен, сив и белогръб кълвач. Негативното влияние на планираните ски-зони ще бъде н ай-осезаемо за врабчовата кукумявка , ще бъдат засегнати 35% от националната популация, 11% при глухаря, по 10% при пернатоногата кукумявка и трипръстия кълвач. Друг индикатор за проследяване на промените предизвикани от човешката дейност са   (гризачи, насекомоядни и зайцевидни). Те са важна част на екосистемите с голямо значение за тяхното функциониране. Проучването в района на ски зона Банско показва, че най-голямо въздействие върху дребните бозайници оказва  . По-широките участъци на пистите (около 75 м) имат най-малко на брой видове, средните по широчина писти (около 30м.) имат повече видове поради силно проявения пограничен ефект.  Пограничният ефект  се наблюдава на границата между две местообитания, където се срещат видове и от двете местообитания. Броят на скиорите оказва съществено влияние, особено при улеснен достъп, какъвто предлагат лифтовете. Повишеният брой скиори води до по-бързо разрушаване на снежното покритие на пистите, от там повече производство на изкуствен сняг, повече водохващания (води до маловодие и пресъхване на реки и потоци), повече работа на поддържащата верижна техника (води до компактиране на снега – замръзналата почва влияе на животните и растенията), повече енергийни разходи, повече безпокойство за животните и т.н. Ще са необходими повече места за хранене и почивка което също означава повече консумация на вода, по-големи количества отпадни води и т.н. Пример за такова въздействие е лифтът от хижа Пионерска до хижа Седемте езера в Национален парк Рила, който е с капацитет от 800 души на час. След пускането на лифта възможностите за достъп на туристите до циркуса на Седемте езера многократно се увеличават. Съществуващата туристическа структура се претоварва и в отделни участъци започват да се явяват ерозионни процеси.  Наблюдава се  замърсяване с битови и органични отпадъци, увеличава се шума (безпокойство на животните), отъпкване на пътеките, започват процеси на заблатяване на езерата и т.н. В България стремежът за развитие на ски туризъм, особено в защитените територии, не е съобразен с оскъдността на научните знания, посветени на влиянието на тази индустрия върху околната среда и биологичното разнообразие. Строежът на ски писти, лифтове и съпътстваща инфраструктура фрагментира (разпокъсва) горите. Влиянието на тези процеси върху индикаторни групи животни не е еднозначно, защото те се различават по своята екология и биология. Като цяло ефектът е отрицателен за почвата и нейните обитатели, съобществата от мравки и правокрили насекоми, поради трайно увреждане на почвените характеристики и растителността. При птиците се наблюдава спад на числеността на редки и защитени видове след разширяването на ски зона Банско. При дребните бозайници широчината на ски пистите има най-голямо влияние. Колкото по-голяма е площта на фрагмента от гора, толкова по незасегнат е той от гледна точка на животните. Лифтовете – освен че разпокъсват горите, увеличават човешкото влияние (чрез повишения брой на скиорите), което оказва негативен ефект върху високопланинските екосистеми. Броят на отсечените дървета е важен, но комбинацията от фактори при строежа на ски писти и лифтове оказва силен, най-често отрицателен ефект, върху животните като намалява функционалната свързаност в горите. Тези отрицателни ефекти трябва да се имат предвид при строителство на ски зони особено в ценни природозащитни територии (национални, природни паркове, защитени зони от Натура 2000 и др.).", "date": "2018.02.03", "title": "За влиянието на ски туризма върху биоразнообразието в България"}
{"url": "https://www.dnevnik.bg/photos/2018/02/03/3123597_snimka_na_denia_tanc_po_vodata/", "text": "Лебедите, които обитават езерото Збилже в Медводе, Словения.", "date": "2018.02.03", "title": "Снимка на деня: Танц по водата"}
{"url": "https://www.dnevnik.bg/sport/2018/02/03/3123284_fotogaleriia_olimpiiska_razhodka/", "text": "Пьонгчанг вече са готови да посрещнат двадесет и третите зимни олимпийски игри. Най-големият форум за зимни спортове започва на 9 февруари и ще продължи до 25 февруари. За игрите в Южна Корея бяха изградени два олимпийски центъра. Състезанията на сняг ще са ски курорта Алпензия и алпийския център Чунбон, а спортовете на лед - в Каннин.", "date": "2018.02.03", "title": "Фотогалерия: Олимпийска разходка"}
{"url": "https://www.dnevnik.bg/bulgaria/2018/02/03/3123602_jiteli_na_vidin_protestiraha_sreshtu_loshite_putishta/", "text": "Граждани на Видин излязоха отново на протест срещу лошите пътища в района, натоварения трафик и честите катастрофи, съобщи БНР. Протестиращите настояват да се изградят магистрала Видин-София и тунел под прохода Петрохан. Гражданско обединение \"Единни за промяна\" организира протеста с настояване за конкретни ангажименти от страна на правителството, обясни председателят на организацията Росица Кирова. Ние искаме решение на Министерски съвет, в което ясно да е разписано, че започват неотложни спешни действия за изграждане на магистрала Видин-София и тунел под Петрохан, за което може да бъде направен разчет, график и краен срок на завършване 2021 година, обяви тя. Организаторите ще се обърнат и към Европейския парламент с покана негови представители да дойдат на място. \" Ще ги поканим да дойдат до Видин, да минат по този път да видят как живеят хората в този регион на България. В този регион на Европа\", допълни Кирова. Протестът започна от булевард \"Панония\" и продължава с шествие към изхода на Видин. По-късно бе блокирано движението по Е-79.", "date": "2018.02.03", "title": "Жители на Видин протестираха срещу лошите пътища"}
{"url": "https://www.dnevnik.bg/bulgaria/2018/02/03/3123605_dvete_luvcheta_zaminavat_za_holandiia_v_nedelia/", "text": "Двете лъвчета Терез и Масуд, които бяха спасени от незаконния зоопарк в Разград миналата година, вече имат всички документи, за да могат да отпътуват за спасителния център \"Фелида\" в Холандия, съобщиха от организацията \"Четири лапи\". Тази сутрин  от Българска агенция по безопасност на храните са издали транспортните документи , които доскоро спъваха заминаването. Терез и Масуд ще отпътуват от Столичния зоопарк в неделя, 4 февруари, в 10 ч. По план след престой в спасителния център в Холандия двете лъвчета трябва да бъдат пуснати на свобода в Южна Африка. За да се осъществи изпращането им в Холандия се наложи на два пъти да се проведат протести пред сградата на Министерски съвет като проблемът се реши след  втория протест  и ангажимента на премиера. Това се наложи след като  общинският съвет в Разград препятства спасението на двете животни , които бяха изоставени от майката при раждането, и гласува да бъдат дарени на община Пазарджик. В спасителния център за големи котки \"Фелида\" в Холандия за посрещането на Терез и Масуд е готов техният временен дом, съобразен с индивидуалните им нужди - вътрешно заграждение с отопление около 20 кв.м. с лежанки, платформи, пясъчник и др., съобщават от \"Четири лапи\". Те също така ще имат достъп до външно заграждение около 30 кв. м., съобразено с нуждите им. На животните ще се даде време да се адаптират към новата среда - около 14 дни, като през това време ще бъдат наблюдавани постоянно. Предвижда се още един пълен медицински преглед като здравослвоното им състояние ще продължи да бъде следено от експертите в Института \"Лайбниц\" в Берлин, с които Фондация \"Четири лапи\" си сътрудничи активно. Ще се правят консултации и с най-добрите експерти в Европа. След като двете лъвчета пораснат, ще бъдат преместени в заграждение за възрастни животни, разполагащо с много по-голяма външна площ. \"Фелида\" е специализиран спасителен център за отглеждане на големи котки със здравословни или поведенчески проблеми. В момента там са настанени 6 тигъра. Броят на животните е малък, за да може да им се оказва максимално добра помощ. Идеята е \"Фелида\" да бъде само транзитен център за стабилизиране на здравословното състояние на големите котки преди те да поемат пътя към своя постоянен дом в среда максимално близка до естествената им в Африка.", "date": "2018.02.03", "title": "Двете лъвчета заминават за Холандия в неделя"}
{"url": "https://www.dnevnik.bg/biznes/2018/02/03/3123608_djanet_ielun_zapochva_rabota_v_instituta_brukings/", "text": "Управителят на Управлението за федерален резерв (УФР) през последните четири години Джанет Йелън ще постъпи през следващата седмица на работа в Института \"Брукингс\", след като днес изтича мандатът й начело на централната банка на САЩ. Това се казва в разпространено снощи съобщение на института, цитирано от ДПА и БТА.  Йелън върви по стъпките на Бен Бърнанке, нейния предшественик на ръководния пост в УФР, като и на бившия заместник-управител на управлението Дон Кон и бившия директор на отдела за финансова стабилност Нели Лян - и тримата привлечени на работа в \"Брукингс\" след напускането на УФР.  През януари Сенатът утвърди като  следващ управител на УФР Джероум Пауъл , номиниран от президента републиканец Доналд Тръмп през ноември 2017 г. Йелън бе назначена за шеф на централната банка на САЩ по времето на администрацията на демократа Барак Обама. ", "date": "2018.02.03", "title": "Джанет Йелън започва работа в института \"Брукингс\""}
{"url": "https://www.dnevnik.bg/sport/2018/02/03/3123621_piksar_pregovaria_s_barselona_za_suzdavaneto_na/", "text": "Футболният клуб \"Барселона\" води преговори със студиото за анимационни филми  \"Пиксар\"  за създаването на филм. Това съобщи каталунското радио Rac1, като се позовава на източници от \"Камп ноу\". \"Пиксар\", който е собственост на Дисни прави всички по-големи анимационни филми и най-големи заглавия в последните две десетилетия. Според Rac1 става въпрос за анимационен филм за футболния клуб, който да разкаже историята на \"Барселона\" по интересен начин за децата. В центъра разбира се ще бъде Лионел Меси. Информацията идва след като няколко клуба в Европа вече подписаха договори с различни компании за документални поредици. \"Манчестър сити\", който води във Висшата лига,  има партньорство с Amazon , като се очаква поредицата да дебютира в Интернет през пролетта.  Neftlix  пък ще излъчи поредица от шест епизода за шампиона на Италия \"Ювентус\". \"Има контакти между двете страни, като \"Барселона\" постоянно търси начин да увеличи популярността си. Не говорим за малък продуцент, а за Дисни, което само потвърждава сериозните намерения\", съобщи радиото.", "date": "2018.02.03", "title": "\"Пиксар\" преговаря с \"Барселона\" за създаването на анимационен филм"}
{"url": "https://www.dnevnik.bg/sport/2018/02/03/3123624_ludogorec_zavurshi_zimnata_si_podgotovka_s_pobeda_nad/", "text": "Лудогорец\" спечели последната си контролна среща за зимата като победи руския тим \"Арсенал\" (Тула) с 1:0. Единственото попадение отбеляза новото попълнение на шампионите  Якуб Шверчок , който се разписа за четвърти път след трансфера си в Разград. Димитър Димитров заложи на състав, много близък до титулярния, който се очаква да играе срещу \"Милан\" и играта на тима се получи. През първата част \"Лудогорец\" игра агресивно и откри в 27-ата минута. Мисиджан направи двойно подаване с Марселиньо, излезе сам срещу вратаря, но ударът му беше блокиран. Наблизо обаче беше Шверчок, който изпревари двама защитници на руснаците и се разписа. Последваха силни минути за българския тим, но Шверчок и Лукоки се отчетоха с пропуски. Едва в края на първата част и вратарят на шампионите Хорхе Броун трябваше да се намесва, като предотврати сигурен гол. През втората част най-доброто положение пропусна Лукоки. Успехът над руснаците е пети за \"Лудогорец\" по време на зимната подготовка. Преди това българският първенец победи \"Ботошани\", \"Университатя\" и  \"Иртиш\" с 2:0 , и \"Балтика\" с 3:1, равенство с \"Шахтьор\" (Донецк) 2:2 и  загуба от \"Кайрат\" 2:3 . За тима от Разград предстоят два мача с \"Милан\" от 1/16-финалите на Лига Европа. Първият двубой е на 15 февруари в Разград. \"Мачът беше открит, с положения и пред двете врати. Мисля, че проверката беше полезна и за двата отбора, \"Арсенал\" е добър отбор, играе успешно в Премиер лигата на Русия. Проблемът ни засега е в реализацията на положенията, имам неточности пред вратата на противника\", каза Димитров след двубоя. Той описа грешките в защита като нормални и отдаде опасните положения за \"Арсенал\" най-вече на умората в играчите на \"Лудогорец\". \"Резултатите в контролите не са важни, но сега вече ще гледаме резултатите, защото идват мачовете с \"Милан\". Винаги съм бил оптимист, така че ни остават още две седмици да се подготвим за срещите\", добави треньорът на \"Лудогорец\". Димитров мотивира решението си да остави Жоао Пауло извън картотекираните за мачовете с \"Милан\", заради трансфера на Шверчок. \"Трябваше да вземем решение, на Пауло му дадох достатъчно шансове през есента\". За \"Арсенал\" игра бившият футболист на \"Лудогорец\" Михаил Александров, който влезе след почивката. \"Имаше някакви сантименти, което е нормално, но все пак говорим за приятелска среща. Пожелавам успех на отбора срещу \"Милан\" и вярвам, че имат сили да продължат\".", "date": "2018.02.03", "title": "\"Лудогорец\" завърши зимната си подготовка с победа над руснаци"}
{"url": "https://www.dnevnik.bg/sviat/2018/02/03/3123095_murtviiat_ne_ni_e_vrag_-_zashto_albaniia_ekshumira/", "text": "За шестимата гръцки войници, погребани в маслиновата градина на семейство Бриго близо до Химаре, град в южна Албания, има параклис, който обозначава отанките им. За други, из околните долини, обаче няма. Останките са там, където са били убити през 1941 г., докато са се сражавали с италианските фашистки войски, изгонени от тях от Албания. Италианците са прогонени, но пристигат германски войски. Гръцкият премиер остава известен с една думичка - \"охи\" (\"не\"), която той произнася, когато от него се иска Гърция да се предаде. Страната все още отбелязва датата на това събитие като \"Денят на не\" (\"Имера то охи\"). Гръцки семейства идват в Албания, за да почетат паметта на загиналите войници всяка година на този ден, но няма гробове, пред които да се поклонят. След като правиха опити да ексхумират и погребат отново гръцките войници в последните две и половина десетилетия, откакто Албания изостави комунизма, Тирана и Атина най-накрая започнаха да правят това със 7976 войници. Целта е те да почиват в мир в гробища из Албания. Първите останки вече са ексхумирани в долината Саймола в централна южна Албания. Гръцкото външно министерство ги описа като \"последните загинали във Втората световна война, които не са погребани.\" В подножието на планината Скутара, в маслинова гора, която гледа към остров Корфу, шестима загинали войници не останаха така забравени. Били убити от италиански артилерийски огън, след като празнували православния Великден в дома на Яни Бриго. \"Последното желание на баща ми беше да запазя портфейла на Андреас Проватас и да наблюдавам гробовете,\" каза за \"Ройтерс\" 85-годишната Ермиони Бриго, докато метеше маслините нападали върху мемориала. \"Така и направих, макар че да им помагам, е като гангрена,\" каза тя. Баща ѝ, хвърлен в затвора за 11 месеца от италианците, е обвинен, че е \"гръкофил\" и е арестуван от комунистите. По-късно е спасен от албански дезертьор от италианската армия, на когото веднъж е дал подслон. В долината Саймола преди е имало и заровени италианци, но Италия репатрира останките им. Сега гърците искат техните покойници да бъдат заровени тук, но това предизвиква политическо недоволство у албанци, които се притесняват от претенциите на гръцки националисти към Южна Албания. Затова и работата се бави. Малко по на изток, в църквата Свети Никола край Кълсюра (на български известна още като Кълцюра или Клисура - бел. ред.), костите на 257 гърци, които още не са идентифицирани, се пазят в бели чували в алуминиеви и дървени ковчеци от четири години. Гробовете, изкопани за тях пред храма, са празни. \"Мъртви са и не могат да ни наранят. Злото е между нас, живите,\" каза за \"Ройтерс\" 75-годишният настоятел на църквата Кристо Кочи.", "date": "2018.02.03", "title": "\"Мъртвият не ни е враг\" - защо Албания ексхумира останки на гръцки войници"}
{"url": "https://www.dnevnik.bg/sport/2018/02/03/3123629_doping_probite_ot_svetovnoto_purvenstvo_v_rusiia_shte/", "text": "За втори пореден път ФИФА ще изследва в независима лаборатория допинг пробите на световното първенство. Всички проби, които ще бъдат взети на шампионата по футбол в Русия през лятото ще бъдат проверявани в Лозана, а не в страната-домакин. Мишел Д’Хог, ръководител на Медицинската комисия към ФИФА обясни, че предложението е направено преди доста време и през следващата седмица изпълнителният комитет трябва да потвърди решението. За първи път ФИФА взе подобни мерки на световното първенство в Бразилия през 2014 г. Тогава Световната антидопингова агенция (WADA) отне лиценза на лабораторията в Рио и поради тази причина пробите бяха транспортирани в Лозана. Преди четири години допълнителните разходи за транспорт бяха на стойност 250 хиляди долара. Според Д’Хог разходите на първенството в Русия ще са много по-малки, но далеч по-важно е да се гарантира чист шампионат. Преди четири години бяха направени 1033 проби, като ФИФА назначава лекарите, които тестват играчите. Според шефа на Медицинската комисия всички футболисти ще дадат проби в Русия. В края на февруари в Сочи ще има среща с всички лекари на отборите участници на световното първенство. Те ще трябва да подпишат споразумение, че ще съдействат за шампионат без допинг. Проблемите с руския допинг в последните години са големи, като Руската антидопингова агенция (RUSADA) е с отнет лиценз. В същото време антидопинговата лаборатория в Москва прави проби само под наблюдение на WADA или Британската антидопингова агенция (UKAD). Точно заради това от ФИФА взеха решение да носят пробите в Лозана.", "date": "2018.02.03", "title": "Допинг пробите от световното първенство в Русия ще бъдат изследвани в Лозана, съобщиха от ФИФА"}
{"url": "https://www.dnevnik.bg/bulgaria/2018/02/03/3123610_vaucherite_za_bezplaten_internet_za_obshtinite_shte_se/", "text": "Ваучерите за безплатен интернет за общините, които Европейската комисия, ще осигури, ще се забавят. Началото на програмата се отлага с един месец, заяви Мария Габриел, еврокомисар по цифрова икономика и цифрово общество в предаването \"Седмицата\" на Дарик радио. \"Забавянето е заради грижата на личните данни и за това, че пилотният проект, веднъж стартирал, трябва да се случва, а не да се бави\", обясни Габриел. По думите й тя следи изключително внимателно работата по този проект заедно с техническите екипи. \"Аз приех закъснението от един месец, защото веднъж стартирали, не може да си позволим бездействие от няколко месеца, защото не сме готови\". Тя напомни, че зависи изцяло от активността на българските общини колко от тях ще получат подобен ваучер. \"Принципът е първи дошъл, първи получил\", обяви еврокомисарят. През есента Европейската комисия реши между 6000 и 8000 общини в цяла Европа ще получат ваучери. Стойността на програмата е за за около 120 млн. евро, като всяка одобрена община ще получи 15 хиляди европ за осигуряване на безплатен достъп до интернет на обществени места по тяхна преценка - библиотеката, читалището, болницата или парка. През февруари е трябвало да бъдат раздадени първите 1000 ваучера. \"Все още няма кандидати, защото интернет страницата, през която ще се движи проекта, не е започнала работа. Най напред ще предоставим интернет портал, в който от една страна кметовете, от друга фирмите, ще могат да се регистрират. Има ясни изисквания за операторите, които ще могат да бъдат селектирани. И те ще са тези, които са се регистрирали. Ние ще проверим какъв опит има, как са се движили нещата при него. До нас достигат сигнали за тревожни практики\", обясни еврокомисарят, без да поясни какви. Кандидат общините ще трябва първо да се регистрират на сайта. След това има период от два месеца за подготовка и след още два месеца ще бъдат пуснати първите 1000 ваучера. \"За първи път Европа работи директно с общините. Точно затова искаме да изпипаме нещата докрай, за да е работеща системата\", обясни още Габриел. Веднъж предоставено устройството, през което ще минава интернетът, кметът ще може да влиза в контакт с Европейската комисия. \"Точката, която ще светва на моя екран в Европейската комисия трябва да свети в продължение на три години непрекъснато\", заяви еврокомисарят. Тя поясни, че на сайта ще се отмерва дните до стартирането на проекта. Кметовете трябва да са се регистрирали и в момента, в който сайтът е активен, те трябва само да натиснат бутона \"подай\". В този момент, ние изчакваме два или три дни, след това имаме алгоритъм, който ще определи първите хиляда. След това ще бъдат уведомени, и започва периодът за инсталиране на системата. След това ще има проверка дали инсталацията работи. ", "date": "2018.02.03", "title": "Ваучерите за безплатен интернет за общините ще се забавят"}
{"url": "https://www.dnevnik.bg/biznes/2018/02/03/3123623_gerb_niama_protiv_smetnata_palata_da_proveri/", "text": "ГЕРБ няма нищо против Сметната палата да провери как се е изпълнявал Законът за бюджета за 2017 г. и този за 2018 г. през януари. Това обяви председателят на бюджетната комисия и депутат от партията Менда Стоянова в студиото на Дарик радио. Преди нея депутатът от БСП Румен Гечев отново обяви мотивите на партията си да се поиска такава извънредна проверка. Стоянова обяви, че дори в ГЕРБ били готови сами да поискат такава проверка в угода на БСП, но решили все пак опозицията да си формулира въпроса. Тя се учуди, че Гечев дава интервюта по въпроса вместо да внесе това предложение в Народното събрание, което още не било факт. Припомни, че след като са налице окончателните данни от изпълнението на бюджета за дадена година Сметната палата правела такава проверка и през последните години съществени нарушения не били открити. Според нея и сега проверката няма да потвърди казаното от Гечев. Стоянова обясни, че на полицаите пари не са давани, а това ще стане ако се борят успешно със сивата икономика и това доведе до допълнителни приходи в бюджета. Оценката за тези приходи пък ще е известна през есента. Парите за БАН пък са взети от фонда за наука, което е намалило 60-те млн. лв. в него с 15 млн. лв., което предизвикало недоволство от университетите. Според нея изчисленията, които прави Румен Гечев гледа към Луната като прави изчисленията си. Отрече да се прехвърлят пари между отделните пера в бюджета. Обясни, че що се отнася до раздадените пари в края на изтеклата година, това е станало възможно заради липсата на европейски проекти, по които е било заложено съфинансиране от бюджета.", "date": "2018.02.03", "title": "ГЕРБ няма против Сметната палата да провери изпълнението на бюджета"}
{"url": "https://www.dnevnik.bg/bulgaria/2018/02/03/3123631_kratki_novini_v_ispaniia_sa_arestuvani_40_dushi_za/", "text": "В Испания са арестувани 40 души за педофилски материали Материалите са разпространявани в интернет, съобщи полицията, цитирана от БТА. Сред задържаните има учители, инженери, чиновници и пенсионери. Те са арестувани в 17 испански провинции, включително 10 в Мадрид и пет в Аликанте. Претърсени са 42 жилища и са конфискувани компютри и харддискове. Един от задържаните в Аликанте е обвинен също, че принуждавал малолетни да позират за снимки от сексуално естество, които после пускал в интернет. Идентифицирани са четири момиченца жертви на това деяние. Вятърът ограничи движението към Монтана Временно се ограничава движението на товарни автомобили над 12 тона по път I-1 Ботевград – Монтана поради силни и бурни ветрове. Това съобщиха от пресцентъра на Агенция \"Пътна инфраструктура\". Всички превозни средства трябва да се движат с повишено внимание и съобразена скорост заради силния вятър. Аварийни екипи са реагирали на два сигнала за паднали клони в София заради силния вятър Аварийни екипи са реагирали на два сигнала за паднали клони в София заради силния вятър, съобщи \"Фокус\". Няма пострадали. За днес почти в цялата страна е обявен жълт код за силен вятър и оранжев за област Кърджали. По обяд най-силен е бил вятърът в Монтана.", "date": "2018.02.03", "title": "Кратки новини: В Испания са арестувани 40 души за педофилски материали в интернет"}
{"url": "https://www.dnevnik.bg/sport/2018/02/03/3123699_manchestur_siti_stupi_nakrivo_kato_gost_na_burnli/", "text": "Бърнли\" върна интригата за титлата във Висшата лига, след като спря лидера в шампионата \"Манчестър сити\". Виненочервените продължиха да играят много силно срещу водещите тимове на Острова и завършиха наравно 1:1 с \"гражданите\". \"Сити\" поведе на \"Търф моор\" чрез Данило, но осем минути преди края на мача Гудмундсон донесе точката на \"Бърнли\". Равенството увеличи преднината на \"гражданите\" пред \"Манчестър юнайтед\" на 16 точки, но по-късно днес \"червените дяволи\" играят с \"Хъдърсфийлд\" на \"Олд трафорд\". За първи път от 25 мача насам \"Сити\" не успя да спечели мач, в който първи отбеляза гол. За последно това се беше случило през април 2017 г. при 2:2 с \"Арсенал\". Освен това за първи път този сезон \"гражданите\" загубиха точки в последните 10 минути на свой мач, като досега главно отбелязваха попадения в края на срещите си. Притиснат от кадрови проблеми заради контузии Хосеп Гуардиола заложи на състав, който игра и в предишния мач. \"Гражданите\" бяха агресивни от самото начало, но добрата игра на \"Бърнли\" не позволяваше да се стига до големи опасности. В 22-ата минута Данило откри след прекрасно изпълнение. \"Гражданите\" задържаха топката около наказателното поле на домакините след корнер и с мощн щут от около 24 метра, бразилецът не остави шансове на Ник Поуп – 0:1. През втората част домакините се активизираха и погледнаха по-смело към вратата на Едерсон. \"Гражданите\" имаха повече работа в защита основно заради опасните контраатаки на \"Бърнли\". Най-доброто положение за виненочервените пропусна Аарън Ленън, чийто удар срещна страничния стълб. За \"Сити\" Рахийм Стърлинг можеше да обезсмисли всичко, но от два метра не уцели празната врата. Така се стигна до заключителните 10 минути, в които футболистите на \"Бърнли\" бяха по-активни. В 82-ата минута десният бек Мат Лоутън центрира, а Йохан Берг Гудмундсон засече топката в мрежата на Едерсон. В ситуацията добре не се представи и Кайл Уокър, който изпусна халфа на \"Бърнли\". Озадачителен за отбора на Хосеп Гуардиола се оказа фактът, че в трето поредно гостуване \"гражданите\" не успяха да спечелят. В последния ден от 2017 г. те направиха 0:0 с \"Кристъл палас\", а в средата на януари допуснаха и първа загуба за сезона 3:4 от \"Ливърпул\". За сметка на това формата на тима като домакин е коренно различна. Въпреки доброто си представяне срещу \"гражданите\" \"Бърнли\" също не се намира в отлична форма. Тимът на Шон Дайш е без победа в последните си 10 мача във всички турнири. Последният успех на състава е от 12 декември, когато победи \"Стоук сити\" с 1:0.", "date": "2018.02.03", "title": "\"Манчестър сити\" стъпи накриво като гост на \"Бърнли\""}
{"url": "https://www.dnevnik.bg/sport/2018/02/03/3123700_dvama_bulgari_popadnaha_v_potoka_na_vavrinka_v_sofiia/", "text": "Двама от тримата българи в основната схема на  тенис турнира в София  попаднаха в потока на  поставения под №1 Стан Вавринка . Носителят на три титли от Големия шлем, който зае мястото на  миналогодишния шампион Григор Димитров , почива в първия кръг и ще започне участието си в четвъртък. Във втория кръг съперник на швейцареца ще е победителят от държавното първенство на България Александър Донски или играч от квалификациите. Младата надежда на българския тенис Адриан Андреев  също попадна в първата четвърт на схемата. 16-годишният тенисист, който ще направи дебют в основна схема на турнира от световния тур на АТП, ще играе в първия кръг с  Денис Истомин . 31-годишният играч от Узбекистан, който миналата година  детронира Новак Джокович на Australian Open , заема 75-ото място в световната ранглиста. Той е достигал до №33 и има две титли в кариерата си. Победителя от мача между Андреев и Истомин ще срещне във втория кръг с поставения под №6 Виктор Троицки, който игра финал в първото издание на турнира в София. Най-предно класираният българин в надпреварата след оттеглянето на Димитров - Димитър Кузманов, също изтегли доста тежък жребий. Втората ракета на България ще срещне на старта поставения под №7 Жоао Соуза. 28-годишният португалец е 68-и в ранглистата, достигал е до №28 и има две титли от календара на АТП. Победителят от двубоя между Кузманов и Соуза ще се изправи във втория кръг срещу германеца Максимилиан Мартерер. В тази втора четвърт на схемата са още поставеният под №4 Филип Кошлрайбер и Серхий Стаховски. Те ще играят в първия кръг с квалификанти. В долната половина на схемата се оформиха двете най-интригуващ срещи от първия кръг. Финалистът от Australian Open 2006 Маркос Багдатис ще играе с представителя на Казахстан Михаил Кукушкин, а бившият №8 в света Михаил Южни от Русия ще срещне друг ветеран - италианеца Андреас Сепи. Победителят от мача между Южни и Сепи ще играе във втория кръг с поставения под №3 Жил Мюлер от Люксембург. Водач в долната половина на схемата е Адриан Манарино. Французинът ще срещне във втория кръг Раду Албот от Молдова или квалификант. Днес беше изтеглен и жребият за турнира на двойки, в който ще участват четирима българи. Кузманов и Васко Младенов ще се изправят срещу американско-индийския тандем Скот Липски и Дивиж Шаран, а Донски и Александър Лазаров ще срещнат Джейми Черетани от САЩ и Сандер Жил от Белгия.", "date": "2018.02.03", "title": "Двама българи попаднаха в потока на Вавринка в София"}
{"url": "https://www.dnevnik.bg/sport/2018/02/03/3123718_baiern_uvelichi_predninata_si_v_bundesligata_na_18/", "text": "Байерн\" (Мюнхен) постигна осма поредна победа в Бундеслигата и десета във всички турнири, след като надигра с 2:0 \"Майнц\" като гост. Баварците стигнаха сравнително лесно до успеха на \"Опел арена\" като и двете попадения паднаха преди почивката. Точни за шампионите бяха Франк Рибери и Хамес Родригес. Със спечелените три точки \"Байерн\" увеличи преднината си на върха в подреждането и вече има 18 точки повече от втория \"Байер\" (Леверкузен). \"Аспирините\" завършиха 0:0 като гост на \"Фрайбург\", докато \"Шалке\" допусна обрат срещу опашкаря \"Вердер\" на \"Фелтинс арена\". Кралскосините водеха с 1:0 до 79-ата минута, но Макс Крузе и Златно Юнузович донесоха успеха на \"бременските музиканти\". Баварците имаха тотално надмощие в срещата, а първото попадение падна в 33-ата минута. Защитата на \"Майнц\" изчисти топката след корнер, но тя попадна право на крака на Рибери, който с удар от въздуха не остави шансове на вратаря. Французинът вкара своя 114-и гол с екипа на \"Байерн\" във всички турнири. Рибери вече е на 11-о място в клубната ранглиста, а от действащите играчи на баварците повече от него имат само трима: Роберт Левандовски и Ариен Робен (по 134), както и Томас Мюлер (167). Минута преди почивката \"Байерн\" си подпечата победата след много красив гол на Хамес. Колумбиецът овладя на гърди центрира на Корентен Толисо и с ефектно изпълнение удвои аванса на гостите. През втората част \"Майнц\" опита всичко, за да промени резултата, но опитният отбор на \"Байерн\" не допусна никаква изненада. В късен мач от програмата на Бундеслигата \"РБ Лайпциг\" победи \"Борусия\" (Мьонхенгладбах) с 1:0 като гост. Единственото попадение за \"биковете\" отбеляза новото попълнение Адемола Лукман. Нападателят, който играе под наем от \"Евертън\", се разписа още в първия си мач за тима от Лайпциг.", "date": "2018.02.03", "title": "\"Байерн\" увеличи преднината си в Бундеслигата на 18 точки"}
{"url": "https://www.dnevnik.bg/sport/2018/02/03/3123721_aleksis_sanches_otkri_golovata_si_smetka_za_junaited/", "text": "Манчестър юнайтед\" се възползва от грешната стъпка на  \"Манчестър сити\" по-рано през деня  и съкрати с две точки преднината на градския си съперник. \"Червените дяволи\" надиграха на \"Олд Трафорд\" новака \"Хъдърсфийлд\" с 2:0 след голове на Ромелу Лукаку и Алексис Санчес. За чилиеца това беше първо попадение след  трансфера му от \"Арсенал\" . Двубоят отбеляза 60 години от самолетната катастрофа в Мюнхен, при която загиват осем футболисти на тима. Трагедията от Мюнхен на 6 февруари, беше отбелязана по-рано заради близостта на двубоя до датата. За пореден път този сезон \"Юнайтед\" не успя да се разпише през първата част като срещна много добре организиран съперник срещу себе си. \"Териерите\" приеха играта в собствената си половина с единствената цел да се защитават. Силни изяви на вратата на гостите имаше и стражът Льосъл, който спаси всички опасни положения. През първата част взаимодействието между четворката в нападение Ромелу Лукаку, Джеси Лингард, Хуан Мата и Алексис Санчес не се получи, като всеки от тях действаше прекалено индивидуално. Едва десет минути от началото на второто полувреме обаче бяха нужни, за да успеят \"червените дяволи\" да се разпишат. Хуан Мата центрира отстро отляво, а Лукаку засече центрирането му, за да отбележи своя 97-и гол във Висшата лига. Попадението успокои футболистите на Жозе Моуриньо, които започнаха да действат по-уверено в предни позиции, но и пропуснаха доста положения. Все пак в 68-ата минута Майкъл Хефеле повали Санчес в наказателното поле и рефера Стюърт Атуел посочи бялата точка. Чилиецът стреля слабо и Льосъл отрази първоначалния му удар, но при добавката Санчес се разписа, ознаменувайки първия си мач на \"Олд Трафорд\". В последните 20 минути футболистите на \"Хъдърсфийлд\" погледнаха малко по-смело в атака, но така и не успяха да застрашата сериозно Давид Де Хеа. \"Териерите\" завършиха срещата без точен удар, а Де Хеа отбеляза своя мач №300 за \"Юнайтед\" във всички турнри със суха мрежа. Освен победата на \"Юнайтед\" срещите от програмата за кръга от 17 часа отбеляза и мач №10 000 във Висшата лига. От лигата потвърдиха, че по реда на започване на срещите \"Брайтън\" и \"Уест Хем\" са изиграли юбилейния мач за първенството. На \"Амекс стейдиъм\" на южния бряг \"чайките\" се наложиха с 3:1. Глен Мъри откри още в осмата минута, но Хавиер Ернандес изравни в 30-ата. След почивката с голове на Искиерд и Грос \"Брайтън\" взе трите точки.", "date": "2018.02.03", "title": "Алексис Санчес откри головата си сметка за \"Юнайтед\" при победа над \"Хъдърсфийлд\""}
{"url": "https://www.dnevnik.bg/photos/2018/02/03/3123667_fotogaleriia_guantanamo_-_zatvorut_i_gradut/", "text": "На източния край на остров Куба са разположени два града с еднакво име, но разделени от огромна културна и политическа пропаст. Гуантанамо-град с 217 хил. души население и типично карибска култура, а на 29 км разстояние - военноморската база на САЩ със същото име и 5500 души персонал. В кадър: В градския транспорт на Гуантанамо.", "date": "2018.02.03", "title": "Фотогалерия: Гуантанамо - затворът и градът"}
{"url": "https://www.dnevnik.bg/sport/2018/02/03/3123719_mok_moje_da_pozvoli_na_15_ot_opravdanite_28_ruski/", "text": "Международният олимпийски комитет (МОК) ще преразгледа молбите на 15 руски спортисти да участват на олимпийските игри в Пьонгчанг. В четвъртък Спортният арбитражен съд (КАС) в Лозана  отмени доживотните санкции на 28 от наказаните 42-ма руски олимпийци . Сега те искат да бъдат допуснати до зимните олимпийски игри. \"От всички 28, чиито наказания бяха отменени имаме 13 активни спортисти, а двама са треньори. Така че важната цифра е 15, това са молбите, които ще бъдат разгледани\", каза Марк Адамс, говорител на президента на МОК Томас Бах. Всички 15 случая ще се обсъждат от панела за покана на игрите, който се оглавява от французойката Валери Фурнейрон. Тя е отговорна за спортистите, които ще участват на игрите под неутрален флаг като \"Олимпийски спортисти от Русия\". От  МОК  обаче не уточняват колко време ще отнеме разглеждането на казуса, нито съобщават 15-те спортисти. Почти сигурно сред тях ще са състезателите по шейни Александър Третяков и Елена Никитина, както и ски бегачът Александър Легков. \"МОК направи всичко възможно, за да даде възможност на чистите спортисти да участват на игрите. Ако погледнете внимателно списъците ще видите, че в неутралния отбор 75% от участнците никога преди това не са били на олимпийски игри. Подборката беше много строга\", уточни Адамс. Междувременно МОК съобщи, че швейцарският съд е отхвърлил молбите на шест руски спортисти, които изтърпяха двугодишни наказания за употреба на допинг. Те не бяха допуснати до игрите в Пьонгчанг, но обжалваха пред швейцарски съд.", "date": "2018.02.03", "title": "МОК може да позволи на 15 от оправданите 28 руски олимпийци да участват в Пьонгчанг"}
{"url": "https://www.dnevnik.bg/politika/2018/02/03/3123725_bsp_iska_izslushvane_na_shefa_na_dans_zaradi_kmeta_na/", "text": "БСП ще поиска изслушване на шефа на ДАНС в Комисията за контрол на службите в Народното събрание заради това, че в дома на кмета на Септември(ГЕРБ) бяха открити документи, отнасящи се до разработка на агенцията. Това съобщи на пресконференция в Септември членът на Изпълнителното бюро на БСП Атанас Зафиров, цитиран от пресслужбата на партията. Кметът на Септември Марин Рачев бе арестуван  през седмицата след сигнали за злоупотреби и впоследствие  освободен срещу гаранция от 250 хил. лв. Зафиров посочи, че кметът трябва да бъда отстранен от работа. \"На Ахмед Муса, обвинен в проповядване на радикален ислям, беше наложена парична гаранция от 7500 лв., на Брендо – парична гаранция от 20 000 лв., съдията по вписвания, обвинен във взимане на подкупи и пране на пари, бе освободен под гаранция от 8000 лв., на зам-министъра на здравеопазването Златев, за предполагаема щета на държава за 13 млн. лв. - му бе наложена гаранция от 5000 лв., на Ценко Чоков – освободен срещу 10 000 лв, на Живко Мартинов, за скандала \"Суджукгейт\" – освободен срещу 20 000 лв.\", припомни Зафиров. По думите му сборът от тези гаранции няма и половината от 250 000 лв., наложени като гаранция за кмета Марин Рачев. \"Размерът на наложената гаранция би трябвало да съответства на степента на виновност, на степента на опасност от извършеното деяние. Нека хората преценят доколко е сериозно неговото деяние\", посочи той. След ареста жители на Септември излязоха на демонстрация в негова защита и обявиха, че е първият кмет на общината, които е направил много неща за жителите й. \"Вследствие на това, което се случва, се създава впечатление, че държавата се управлява от една добре смазана корупционна машина. Има симбиоза между власт и бизнес.\" Това заяви народният представител от \"БСП за България\" Славчо Велков по време на пресконференцията. Той попита също кой плаща тази гаранция от 250 000 лв. на кмета на гр. Септември и припомни за други случаи в общината. \"С пистолета на един общински председател бе убит човек и веднага бе вменена вина на едно 6 годишно дете. Когато жителите на Варвара преграждаха пътя и протестираха, нямаше такава реакция. И аз се надявам специализираната прокуратура да не спре дотук в област Пазарджик\", каза Велков и допълни, че това се случва в цялата държава.", "date": "2018.02.03", "title": "БСП иска изслушване на шефа на ДАНС заради кмета на Септември"}
{"url": "https://www.dnevnik.bg/sviat/2018/02/03/3123729_privurjenik_na_krainata_desnica_v_italiia_strelia_po/", "text": "Италианец, привърженик на крайната десница, откри огън по африкански имигранти в град Мачерата, централна Италия и рани най-малко 6 души, преди да бъде арестуван от полицията, съобщиха световните агенции, цитирани от БТА. Мотивите за нападението все още не са известни, но то беше извършено няколко дни след като нигерийски мигрант беше арестуван във връзка с жестокото убийство на 18-годишна италианка, чието разчленено тяло беше намерено в два куфара близо до града, отбелязва Ройтерс. Нападателят, 28-годишният местен жител Лука Траини, е с чисто съдебно досие. Както първоначално бе съобщено, той обикалял с автомобила си по улиците на града с 42 хиляди жители и стрелял по минувачи в различни райони, включително пред железопътната гара, в продължение на два часа. \"Той обикаляше с колата и когато видеше някой цветнокож, стреляше по него\", разказал очевидец. Накрая нападателят спрял пред паметника на падналите във войните, излязъл от колата си \"Алфа Ромео\" и се оставил да бъде задържан от полицията без да окаже съпротива. При арестуването му той бил с италианското знаме, увито около раменете му, и отправил фашистки поздрав, викайки \"Да живее Италия\". В колата му бил открит пистолет. Кметът Романо Каранчини потвърди, че шестима чужденци - петима мъже и една жена - са ранени и че всички са чернокожи. Една от жертвите е с опасност за живота.  Миналата година Лука Траини е бил кандидат от листата на антиимигрантската партия Северна Лига за местни избори в селище близо до Мачерата, съобщи Франс прес. ", "date": "2018.02.03", "title": "Привърженик на крайната десница в Италия стреля по африкански имигранти"}
{"url": "https://www.dnevnik.bg/bulgaria/2018/02/03/3123723_super_luna_i_borisov_za_shengen_v_brjuksel_-/", "text": "1.  Лунно затъмнение, Супер Луна и Синя Луна ще се съчетаят днес за пръв път от 152 години  - 33 288 прочитания 2.  Държавен натиск и оттеглящи се медии - какво очаква \"Фейсбук\" през 2018  - 31 752 прочитания 3.  Кратки новини: При инцидент почина малкият син на Ивайло Московски  - 31 272 прочитания 4.  Борисов в Брюксел: Стига си измисляхте мотиви, за да не ни пускате в Шенген  - 30 205 прочитания 5.  БСП се опита да провали минутата мълчание за жертвите на комунизма  - 28 056 прочитания 6.  Цитат на деня: Тамън се договорим с румънските колеги, и влизат в ареста  - 23 765 прочитания 7.  Видео: Мъск изстрелва след 10 дни най-мощната ракета в света  - 23 697 прочитания 8.  Грипната ваканция продължава в 6 области следващата седмица  - 23 352 прочитания 9.  \"Фейсбук\" напълно забрани рекламите на критповалути  - 18 951 прочитания 10.  Валери Симеонов за Борисов: Този голям човек с това голямо сърце е готов да откликне навсякъде  - 17 816 прочитания", "date": "2018.02.03", "title": "Супер Луна и Борисов за Шенген в Брюксел - най-четеното в \"Дневник\""}
{"url": "https://www.dnevnik.bg/sviat/2018/02/03/3123739_ruski_boen_samolet_e_svalen_s_prenosima_raketa_v/", "text": "Сирийски антиправителствени отряди са свалили руски боен самолет Су-25 в провинция Идлиб, като според министерството на отбраната в Москва е използвана преносима ракета земя-въздух. Пилотът е катапултирал, но е загинал в сражението при опита да бъде пленен, допълват министерството и източници на агенция \"Ройтерс\". В социалните мрежи се разпространяват видео записи на самолета с горящо крило малко преди да падне, както и как бойци тъпчат червената петолъчка - обозначителен знак на крилото. Ако е вярно, че е стреляно с преносима зенитна система, това променя значително положението на бойното поле, където авиацията на Русия, Сирия и Турция има тотално господство във въздуха. Много е важно да се разбере и откъде биха могли да се снабдят бунтовниците с подобно оръжие, което всички страни, замесени в конфликта отказват от години да им предоставят. Източник на руския новинарски сайт РБК от министерството на отбраната обаче казва, че изглежда самолетът е свален с нещо от типа на създаденият в бившия СССР комплекс \"Оса\". По думите му преди около два месеца е било регистрирано радарното излъчване на подобен комплекс. 9К33 \"Оса\" е монтиран върху бронирано амфибийно самоходно шаси, а ракетите имат обсег до 15 км. \"Две такива машини са били открити и унищожени. Предвид способността на Су-25 да оцелява при удар, трудно е да повярваш, че става дума за преносима ракета или за зенитни установки\", допълва източникът. Тази версия повдига други въпроси, тъй като далеч не всеки е обучен да работи с апаратурата на \"Оса\". Инцидентът е станал в район, където се водят тежки сражения между противници на Башар ал Асад и неговите сили, подкрепяни от Иран и руската бойна авиация. Руските военни твърдят, че става дума за територии под контрола на \"Джабхат ан Нусра\". Тази ислямистка групировка, смятана за сирийската структура на \"Ал Кайда\", смени името си и от година влиза в коалицията \"Хаят Тахрир ал Шам\". От нейно име в съботната вечер бе разпространено съобщение, че поема отговорност за свалянето на самолета. В текста, цитиран от \"Ройтерс\", се казва, че е използвана преносима ракетна система. \"Това е най-малкото, което можем да сторим, за да отмъстим за нашите хора. Нека престъпните нашественици знаят,, че нашето небе не е като да отидеш на пикник и няма да преминават през него без да си платят за това, ако е рекъл Господ\", заявява един от командирите, представен като Махмуд Туркомани. Но видео записът в Youtube бе от друга групировка - \"Джайш ан Наср\", влизаща в състава на коалицията Сирийска свободна армия, която участва в опита на Русия, Турция и Иран да прекратят войната в Сирия. Малко по-късно руското министерство добави, че районът е бил бомбардиран с \"оръжие с прецизно насочване\", при което са били убити над 30 бойци. Сирийската опозиция твърди, че сваленият Су-25 е бил един от ескадрилата, атакувала цивилен конвой от бягащи от шиитски милиции сирийци, при което загинаха най-малко 7 души. Местните хора настояват, че различават сирийските от руските самолети по това, че руснаците летят на по-голяма височина. Ожесточените въздушни бомбардировки са подгонили хиляди хора към лагери по сирийско-турската граница.", "date": "2018.02.03", "title": "Руски боен самолет е свален с преносима ракета в Сирия, твърди Москва (видео)"}
{"url": "https://www.dnevnik.bg/sport/2018/02/03/3123748_arsenal_se_dobliji_na_pet_tochki_ot_top_4_sled_razgrom/", "text": "Арсенал\" запомни с добро дебюта на рекордната си покупка  Пиер-Емерик Обамеянг , след като разгроми с 5:1 гостуващия \"Евертън\". \"Артилеристите\" записаха най-убедителната си победа от началото на сезона постигайки едва втори успех в последните си шест срещи в шампионата. Аарън Рамзи отбеляза хеттрик, а по един гол за победата добавиха Лоран Косчелни и Обамеянг. Феновете на \"Емиратс\" пък видяха отново футболист с №14 да бележи за \"Арсенал\". Победата беше в графата задължителни за тима от Северен Лондон, който съхрани надеждите си за връщане в Шампионската лига. Със спечелените три точки \"Арсенал\" се доближи на пет от Топ 4. \"Артилеристите\" изостават с три от градския си съперник \"Тотнъм\", който в неделя играе с \"Ливърпул\", а четвъртата позиция се държи от шампиона \"Челси\", който също е с мач по-малко. Арсен Венгер направи само две промени от състава, който  загуби от \"Суонзи\"  няколко дни по-рано. Новите попълнения Хенрик Мхитарян и Пиер-Емерик Обамеянг започнаха вместо Мохамед Елнени и Александър Лаказет, а разликата веднага се усети. \"Артилеристите\" действаха агресивно от самото начало и до 19-ата минута резултатът вече беше 3:0. \"Арсенал\" буквално не даде на своя съперник да диша и да изнася спокойно топката, а заложи на преса в противниковото поле. В 6-ата минута хубава атака отдясно изведе Мхитарян в близост до аутлинията, той центрира остро в наказателното поле и Рамзи откри резултата. Осем минути по-късно \"артилеристите\" удвоиха аванса си след комбинация между двамата централни защитници. Шкодран Мустафи засече топката след корнер и я прати на пътя на Лоран Косчелни, който от три метра нямаше как да сгреши – 2:0. Второто попадение падна в момент, в който \"карамелите\" се опитваха да изравнят играта, но вместо това окончателно ги сломи. Стигна се дотам, че в 19-ата минута Рамзи отбеляза втория си гол след мощен удар и подаване на Алекс Иуоби. До почивката по-активната игра на \"Арсенал\" продължи и \"артилеристите\" имаха положение за гол на всеки две-три минути. В самия край на първата част Обамеянг успя да се разпише и макар, че голът му беше от засада реферът Нийл Суорбрик го зачете. Мхитарян изведе габонеца сам срещу вратаря, а той с технично копване преодоля Джордан Пикфорд за четвърти път. Още в реално време се видя, че Обамеянг е зад последния защитник, а повторенията само доказаха грешката на реферите и по-специално на помощника от близката страна Константин Хатцидакис. Все пак Обамеянг стана шестият футболист на \"Арсенал\", който вкарва в дебюта си, откакто мениджър е Арсен Венгер. Преди него това сториха Фреди Люнгберг, Еманюел Адебайор, Самир Насри, Томас Вермален и последно Лаказет в  първия мач за сезона срещу \"Лестър\" . С четирите си гола през първото полувреме \"Арсенал\" стана едва вторият отбор във Висшата лига, който е вкарвал толкова през първата част. Другият е  \"Манчестър юнайтед\"  и то преди 21 години. След почивката \"Арсенал\" сериозно намали оборотите, като вече липсваше остротата, с която действаха играчите на Венгер. Те се задоволиха просто да действат на контраатаки и заложиха на дълги подавания. \"Евертън\" имаше шанс да върне интригата рано-рано, но Омар Ниас удари греда. Все пак в 64-ата минута Доминик Калвърт-Люин върна един гол, засичайки с глава центриране на Куко Мартина. Последваха силни минути за гостите от Мърсисайд, но \"Арсенал\" удържа стихийния натиск. \"Артилеристите\" се справиха дори и когато Петър Чех трябваше да бъде заменен принудително заради травма. Четвърт час преди края Рамзи се разписа още веднъж и оформи своя хеттрик. Уелсецът отново вкара след подаване на Мхитарян, като арменецът записа трета асистенция в двубоя. В края на мача \"Евертън\" искаше и дузпа след сблъсък между Калвърт-Люин и Мустафи, но реферът категорично показа, че нарушение няма. За \"карамелите\" тежката серия продължи, като тимът спечели само веднъж в последните си осем срещи. Последната точка като гост пък беше на 26 декември, заради което \"Евертън\" остава едва на десето място. За капак срещата беше №500 за мениджъра на тима Сам Алърдайс във Висшата лига.", "date": "2018.02.03", "title": "\"Арсенал\" се доближи на пет точки от Топ 4 след разгром над \"Евертън\""}
