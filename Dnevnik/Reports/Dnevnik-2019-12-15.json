{"url": "https://www.dnevnik.bg/sviat/2019/12/15/4005442_koleda_pazi_se_-_islandcite_predpochitat_iolabokaflod/", "text": "В царството на сагите Коледа не минава без книги под елхата. От края на войната насам всяка година преди коледните празници в Исландия - един от най-малките издателски пазари в света, настъпва \"Йолабокафлод\". На исландски това означава буквално \"Коледен книжен потоп\" и представлява традиция, напомняща британския \"Супер четвъртък\" (всеки първи четвъртък на октомври във Великобритания), но с несравним мащаб. Две трети от заглавията се издават през ноември и декември. В книжарница или в супермаркета, стотици нови заглавия се подреждат в този период в отдела с разпродажбите - жизненоважна традиция за професиите, свързани с  литературата и книгоиздаването  в страна с 360 000 жители, където трябва да се изръсиш с равностойността на 50 евро за един роман. След семейната вечеря на 24 декември идва време за четене край огъня, много често с най-новия криминален роман на Арналдур Индридасон, чиито книги са почти неизменно бестселър в родината му от 2000 г. насам. \"Литературата е много важна в Исландия и това, според мен, е формата на изкуство, с която всички се идентифицират\", обяснява Сигрун Хролфсдотир, артист и майка на две деца. Дъщеря й и синът й - Дуна и Гудмурндур, вече са избрали книгите си от каталога \"Бокатидинди\". Разпространяван във всички пощенски кутии в страната, каталогът от 80 страници предлага романи, поеми, книги за деца така, както други продават сглобяеми мебели. Почти седем от десет исландци купуват една или повече  книги като коледен подарък,  показва допитване на Асоциацията на исландските издатели. Тазгодишният каталог включва 842 нови заглавия. Да си исландец означава да четеш Традицията \"Йолабокафлод\" възниква в края на Втората световна война. През 1945 г. бедна Исландия ограничава вноса, за да избегне задлъжняване на домакинствата. Хартията обаче продължава да е евтина и книгите заменят  куклите и електрическите влакчета под елхата. Освен това Исландия иска да се самоутвърди след близо седем века норвежко, а после и датско господство. \"Има връзка с дебатите за значението на литературата по време на борбата за независимост и търсенето на исландската идентичност: за да бъдеш исландец, е трябвало да четеш книги\", разказва Халдор Гудмундсон, писател и бивш президент на най-голямата издателска къща в Исландия - \"Форлагид\". Макар книги да се издават редовно през цялата година, \"Йолабокафлод\" си остава ключов период. Според исландския статистически институт през 2018 г. той е осигурил близо 40% от оборота на исландските издатели. За сравнение продажбите преди Коледа представляват една трета от годишния обем на тези в Обединеното кралство и една четвърт на продажбите в Германия, двата най-големи пазара в Европа. \"Ако тази традиция отмре, исландският издателски бизнес също умира\", признава Пал Валсон, директор в \"Бяртур\", второто по големина издателство в страната, което осигурява 70 процента от приходите си по време на \"Йолабокафлод\". Писането им е в кръвта При такова изобилие е трудно да си създадеш име. \"Има куп добри книги, които се губят сред масата\", казва Лиля Сигурдардотир, авторка на трилъри, превеждани на английски и френски език. Исландия е най-слабонаселената държава в Западна Европа, но за сметка на това е страната, в която се издават най-много нови заглавия на човек от населението в света след Великобритания, сочат данните на Международната асоциация на издателите. Всеки десети исландец публикува книга през живота си. А исландците, разбира се, са и големи читатели. На острова има 83 библиотеки, а от септември 2011 г. има и ежегоден празник, посветен на библиотеките. Невероятният потоп от книги за \"Йолабокафлод\", повечето от тях - романи, е поделен наполовина през тези два месеца със супермаркетите в страната. Сред отделите за свежи храни, сухари и замразени продукти на видно място специално за случая са изложени стотици книги. Това е и възможност да си купиш изгодно неща, които са относително скъпи през останалата част от годината: един роман струва 6990 крони (около 52 евро), над два пъти повече, отколкото във Франция или Великобритания. \"По-трудно е да си купиш толкова книги в нормално време. Човек би се разорил\", казва 28-годишният Бриньолфур Торстейнсон, продавач в книжарница \"Мал ог Менинг\" в Рейкявик, една от най-старите в Исландия. Цената е \"по-солена\" заради повишаването през 2015 г. на ДДС от 7 на 11 процента, а и заради разходите за отпечатване и за внос. Тъй като в Исландия на практика няма гори, книгите общо взето се отпечатват в чужбина. Освен това и тук, както навсякъде другаде, издателите и книжарниците страдат от спад в продажбите на книги, които са намалели почти наполовина от 2010 г. насам. За да подпомогне отрасъла, правителството реши тази година да възстанови 25 процента от разходите за производство на книги, издадени на исландски език. /БТА", "date": "2019.12.15", "title": "Коледа, пази се - исландците предпочитат Йолабокафлод"}
{"url": "https://www.dnevnik.bg/sport/2019/12/15/4005885_tuit_na_iozil_v_podkrepa_na_mjusjulmanite_v_kitai/", "text": "Докато \"Арсенал\" изживява един от най-тежките си периоди от десетилетия, се стигна до напрежение между клуба и един от основните му играчи  Месут Йозил . В събота \"артилеристите\" обявиха, че се дистанцират от действията на германския плеймейкър, който в социалните мрежи изрази подкрепата си към уйгурските мюсюлмани в Китай. Йозил използва профила си в \"Туитър\", за да коментира отношението на азиатската страна към етническата група. Според правозащитни организации около милион души, основно от мюсюлманската уйгурска общност са били задържани в изправителни лагери, като дори не са били подложени на съд. \"Арсенал\" винаги е аполитичен като организация. След съобщенията в социалните медии от Месут Йозил в петък, футболният клуб \"Арсенал\" трябва да даде да се разбере, че това са личните възгледи на Месут\", коментираха от клуба. Съобщението е публикувано в социалните мрежи, включително и в китайската платформа Weibo. В своя пост Йозил, който е мюсюлманин, нарече уйгурите \"воини, които се съпротивляват на преследването\" и критикува в отговор както Китай, така и мълчанието на мюсюлманите.      Случаят доведе и до реакция в Истанбул. Там демонстранти излязоха по улиците с плакати на Йозил и протестираха срещу Китай и действията на страната. През лятото генералният мениджър на баскетболния \"Хюстън рокетс\"  Дарил Морей  подкрепи протестиращите в Хонконг, които са против режима в Китай. Това се случи по време на предсезонното турне на много тимове от НБА в Китай и доведе до остра реакция. След случката Китай спря да излъчва мачове от най-силното баскетболно първенство и преустанови спонсорски договори.", "date": "2019.12.15", "title": "Туит на Йозил в подкрепа на мюсюлмани в Китай доведе до напрежение с \"Арсенал\""}
{"url": "https://www.dnevnik.bg/zelen/2019/12/15/4005890_greta_tunberg_se_izvini_za_svoe_izkazvane_za_politicite/", "text": "Младата климатична активистка Грета Тунберг се извини, задето казала, че политиците трябва да бъдат \"изправени до стената\", след като я упрекнаха, че думите й призовават към насилие, предаде \"Асошиейтед прес\", цитирана от БТА. 16-годишната шведска ученичка използва израза в реч пред млади активисти в италианския град Торино в петък. По-късно Тунберг заяви, че е превела буквално израза от шведски, а в Швеция изразът означава да поставиш някого натясно с трудни въпроси. Някои десни гласове в социалните медии обаче интерпретираха думите й като призив за насилие срещу политици. \"Така става, когато импровизираш речи на друг език, но разбира се, аз се извинявам, ако някой е разбрал това погрешно\", написа Тунберг в \"Туитър\" днес. Пред младежите в Торино тя заяви, че световните лидери се опитват да избягат от отговорностите си в борбата с климатичните промени. \"Трябва да се погрижим да не успеят да го направят. Ще се погрижим да ги изправим до стената и да ги принудим да си свършат работата и да защитят нашето бъдеще\", каза тя. В туит вчера Тунберг обясни, че тя и младежкото движение, което е вдъхновила, са против всяка форма на насилие. \"Това се подразбира от само себе си, но аз все пак ще го кажа\", написа тя.", "date": "2019.12.15", "title": "Грета Тунберг се извини за свое изказване за политиците"}
{"url": "https://www.dnevnik.bg/razvlechenie/2019/12/15/4005897_novata_mis_sviat_e_ot_iamaika/", "text": "                        23-годишната Тони-Ан Сингх от Ямайка беше коронясана снощи за \"Мис Свят 2019\" и заяви, че иска да използва титлата си, за да работи за \"устойчива промяна\" за жените и техните деца, предадоха световните агенции, цитирани от БТА. Второ място спечели тъмнокожата французойка Офели Мезино, а трето - представителката на Индия Суман Ратасингх Рао. Конкурсът тази година се върна в британската столица, където през 1951 г. беше коронясана първата \"Мис Свят\" - шведската манекенка Кики Хокансон. Домакин на юбилейния 70-и конкурс догодина ще бъде Тайланд, предаде ТАСС. Победителката получи короната миналогодишната лауреатка, мексиканката Ванеса Понсе де Леон. За четвърти път представителка на Ямайка печели престижното състезание.      Победителката е студентка по психология, посочва \"Франс прес\". Ройтерс допълва, че тя има образователна степен от щатския университет на Флорида. По повод победата си Тони-Ан заяви: \"Искам да кажа на всички момичета по света: Вярвайте в себе си. Знайте, че заслужавате да сте такива каквито искате да бъдете и че сте способни да реализирате мечтите си. Тази корона не е моя, тя е на всички вас\". По време на състезанието Тони-Ан затрогна публиката с изпълнение на песента на Уитни Хюстън \"I Have Nothing\", предаде \"Ройтерс\".     ", "date": "2019.12.15", "title": "Новата мис свят е от Ямайка"}
{"url": "https://www.dnevnik.bg/bulgaria/2019/12/15/4005898_kratki_novini_avtomobili_blusna_jena_na_spirka_v_sofiia/", "text": "                         . В областите с режим водата да не поскъпва, поиска Мая Манолова В областите с режим на водата нейната цена да не се повишава, поиска поиска Мая Манолова. Експерти от гражданската платформа \"Изправи се.БГ\" Комисията за енергийно и водно регулиране може да предложи на Министерския съвет да промени Наредбата за регулиране на цените, така ме да зависят от изпълнението на бизнес-плановете на ВиК-дружествата и показателите за качеството на водата. Според предложението на КЕВР от 1 януари цените на водата трябва да се повишат в почти цялата страна с между 1 и 9%. Българки са задържани в Милано за обир на студентка Две български гражданки са арестувани в Милано за обир на кипърска студентка, предаде БТА, цитирайки италианските издания \"Кориере дела сера\" и \"Джорно\". Двете жени, съответно на 38 и на 43 години, били заподозрени, че са обирджийки от патрулиращи полицаи, които ги проследили до магазин за обувки на централната улица \"Данте\". Там била извършена и кражбата на портмоне от чантата на жертвата.", "date": "2019.12.15", "title": "Кратки новини: В областите с режим водата да не поскъпва, поиска Мая Манолова"}
{"url": "https://www.dnevnik.bg/citat_na_deniia/2019/12/15/4005900_citat_na_denia_gerb_upravliavat_s_glasovete_na/", "text": "Няколко мандата ГЕРБ управлява с гласовете на гласувалите срещу тях. Първо беше Яне Янев, който щеше да уволнява Борисов. След това беше Републиканския блок, а сега са патриотите. Това каза днес по БНТ депутатът от БСП Антон Кутев. Според него това ще бъде така и при следващи избори, а като потенциален нов партньор на ГЕРБ Кутев видя партията на Слави Трифонов, ако влезе в парламента. Антон Кутев смята, че БСП не би действала по този начин и затова има нужда от лидер, който да я изведе до победа на изборите и разширяване на влиянието. Коментирайки вчерашният пленум на левицата, той посочи, че е правилно да има пряк избор на лидер, но това което липсва са правила за отзоваването на лидера. Що се отнася до новия ръководител на КПКОНПИ Сотир Цацаров, Кутев обяви, че са 7 години той е показал, че не пипа дълбоко в политическата система и удобен за управляващите.", "date": "2019.12.15", "title": "Цитат на деня: ГЕРБ управляват с гласовете на гласувалите срещу тях"}
{"url": "https://www.dnevnik.bg/zelen/2019/12/15/4005892_konferenciiata_za_klimata_v_madrid_se_uduljava_s_oshte/", "text": "Преговорите между делегациите на Конференцията на ООН за климатичните промени (COP-25) в Мадрид ще продължат и днес, въпреки че по план трябваше да приключи в петък, предаде ТАСС, като цитира съобщение на страницата на конференцията в \"Туитър\". \"Следващото заседание ще се състои в 15,30 ч. (16:30 ч. бълг. време) в неделя. Моля да впрегнете всичките си сили, за да получим амбициозно споразумение. Разчитам на вас за постигане на консенсус\" - с този призив се обърна към участниците във форума председателят на COP-25, министърът на околната среда на Чили Каролина Шмит. Срещата започна на 2 декември и трябваше да завърши на 13 декември. Преговорите бяха продължени, понеже страните не можаха да съгласуват заключителен документ. Делегациите не можаха да постигнат договореност за механизмите, предвидени от член 6 от Парижкото споразумение, който регулира пазара на въглеродни емисии", "date": "2019.12.15", "title": "Конференцията за климата в Мадрид се удължава с още ден"}
{"url": "https://www.dnevnik.bg/sviat/2019/12/15/4005903_kitai_otmeni_planirani_dopulnitelni_mita_za/", "text": "Китай е отменил планираните допълнителни мита върху някои американски стоки, които трябваше да влязат в сила на 15 декември, съобщи комисията по митата на Държавния съвет, след като двете страни в петък се споразумяха за \"първа фаза\" на търговска сделка, предаде Ройтерс. Китай се надява, да работи съвместно със Съединените щати, на базата на равноправие и взаимен респект, за правилното уреждане на опасенията на всяка от страните и за стимулиране на стабилното развитие на американо-китайските икономически и търговски отношения, се казва в съобщението на сайта на финансовото министерство, разпространено от агенция Синхуа. Според Министъра на финансите на САЩ Стивън Мнучин първата фаза от търговските преговори между САЩ и Китай е била много добра за растежа на световната икономика, като добави, че втората фаза ще дойде в няколко стъпки, предава \"Ройтерс\". Той заяви, че пълните детайли от новата сделка ще бъдат разкрити на 14 или 15 декември, след като и двете страни проверят договореностите.", "date": "2019.12.15", "title": "Китай отмени планирани допълнителни мита за американски стоки"}
{"url": "https://www.dnevnik.bg/sport/2019/12/15/4005884_fotogaleriia_prestijnata_pobeda_na_tervel_pulev_na/", "text": "Тервел Пулев записа най-престижната победа в боксовата си кариера. В зала \"Колодрума\" в Пловдив   след единодушно съдийско решение и заслужи интерконтиненталната титла на Световната боксова асоциация (WBA) в полутежка категория.", "date": "2019.12.15", "title": "Фотогалерия: Престижната победа на Тервел Пулев на професионалния ринг"}
{"url": "https://www.dnevnik.bg/zelen/2019/12/15/4005921_prez_zimata_v_sofiia_ima_londonski_smog_a_prez_liatoto/", "text": "Миналата седмица в София наблюдавахме Лондонски тип смог, при който влагата от мъглата се свързва с изхвърлените в атмосферата газове и са образуват опасни съединения. Но и през лятото не дишаме чист въздух заради Лосанджелийския смог, каза днес по БНТ климатологът Георги Рачев. В отговор на въпрос, той посочи, че независимо от каква посока духа вятъра, той изчиства въздуха в столицата. Пулмологът д-р Александър Симидчиев обясни, че едно кюмбе отделя в атмосферата фини прахови частици колкото 18 автомобила. \"При 50 хил. домакинства, които ги използват, през зимата все едно в София се движат 900 хил. коли повече\", допълни той. Д-р Симидчиев посочи, че носенето на маска не е трайно решение, защото тя не хваща всички фини прахови частици и вредни вещества, а правилният подход е обществен натиск за промяна и по-голяма информираност. За последната седмица в три последователни дни в София имаше сериозни превишения на здравословните норми на прахови частици във въздуха.", "date": "2019.12.15", "title": "През зимата в София има Лондонски смог, а през лятото Лосанджелийски, обяви климатолог"}
{"url": "https://www.dnevnik.bg/detski_dnevnik/2019/12/15/4002995_erih_kestner_prerazkazva_kotarakut_v_chizmi/", "text": "Излезе на български език приказката \"Kотаракът в чизми\", преразказана от Ерих Кестнер, съобщиха от издателство \"Колибри\". Преводът е на Жанина Драгостинова. С хумор, лекота и изящество на стила авторът на \"Конференцията на животните\" разказва една от любимите приказки на милиони деца по света и на техните родители. \"Kотаракът в чизми\" е класическа поучителна история за верността, приятелството и победата над несправедливостта. А очарователните рисунки на известния художник карикатурист Валтер Трир, илюстрирал почти всички книги за деца на Кестнер, създават неповторима атмосфера.", "date": "2019.12.15", "title": "Ерих Кестнер преразказа \"Котаракът в чизми\""}
{"url": "https://www.dnevnik.bg/bulgaria/2019/12/15/4005942_poveche_kompozicii_i_po-udobni_vruzki_v_noviia_grafik/", "text": "Увеличен брой на пътническите композиции по някои направления, както и значително подобрени връзки на влаковете в някои от основните възлови гари предвижда новият график за движение на влаковете, който влиза в сила от днес, съобщих от БДЖ. Бързият влак \"Чайка\", който се движи от София до Бургас и обратно през Подбалканската жп линия, вече ще се движи всеки ден и ще изминава разстоянието в едната посока за по-малко от шест часа. По направленията София - Перник - София, София - Лъкатник - София и Пловдив - Асеновград - Пловдив в работните дни композициите ще се движат на по-малки интервали. С влизането в сила на новото разписание се запазва ежедневното движение на директния международен влак от Истанбул за София, както и международната връзка София - Крайова, която се осъществява със сутрешния влак София - Видин и обедния Видин - София. Догодина превозът на пътници ще се извършва с общо 579 влака, от които 14 международни бързи влака (като 2 от тях ще се движат само през летния сезон), 77 бързи влака (4 от които ще се движат само в определени дни от седмицата), 135 пътнически влака и 353 крайградски пътнически влака, някои от които ще се движат само в определени дни от седмицата или през определени периоди от годината.", "date": "2019.12.15", "title": "Повече композиции и по-удобни връзки обещава БДЖ от днес"}
{"url": "https://www.dnevnik.bg/photos/2019/12/15/4005923_snimka_na_denia_barut_na_diado_koleda/", "text": "Бар в Ню Йорк по време на отбелязването на ежегодния SantaCon. Всяка година по това време хиляди облечени в костюми на Дядо Коледа хора минават по улиците на различни градове на света, за да създадат коледно настроение. Инициативата води началото си от 1994 година, като тръгва от Сан Франциско.", "date": "2019.12.15", "title": "Снимка на деня: Барът на Дядо Коледа"}
{"url": "https://www.dnevnik.bg/zelen/2019/12/15/4005597_evropkomisiiata_vodnata_direktiva_triabva_ne_da_se/", "text": "Европейската комисия приключи  оценката си за директивата за водите . Тя установява, че европейските правни норми са напълно достатъчни и адекватни на нуждите, но постиженията в реалното опазване на водите не са задоволителни. Оценката на законодателството за водите започна през септември 2018 г. и е включила анализ на документи, обществена  консултация с гражданите  и експертни дискусии и интервюта. Оценена е ефективността и актуалността на Рамковата директива за водите и свързаните с нея три \"дъщерни\" директиви - Директивата за стандарти за качество на водите, Директивата за подземните води и Директивата за наводненията. Заключението е, че законодателството е адекватно на обществените нужди. Оценката посочва също, че прилагането на директивите се е подобрило през вече двата периода на мониторинг на изпълнението им и отчитане на държавите въз основа на регионални планове за управление на басейните (ПУРБ). Еврокомисията приема също, че се прилага изискването на Рамковата директива да няма по-нататъшно влошаване на качеството на водите. При все това оценката окачествява като \"очевидно\" неизпълнението на целите, свързани с постигането на добро състояние. Крайният срок за постигането на тези цели е 2027 г.  Сроковете С въведената през 2000 г. Рамкова директива за водите (РДВ) се гарантира интегриране на икономическите и екологичните аспекти при управлението на качеството и количеството на водите. Към 2015 г. са заложени цели да се постигне добро състояние за повече от 111 000 повърхностни водни обекта (реки, езера и крайбрежни води) и за над 13 000 подземни водни обекта. По РДВ обаче се допускат удължавания на крайния срок - 2015 г., при условие че са ограничени най-много до два допълнителни цикъла на докладване (т.е. настоящия период 2015 — 2021 г. и следващия 2021 — 2027 г.), в случай че естествените условия  не позволяват постигането на целите на РДВ в рамките на определените срокове. Постигането на \"добро състояние\" означава обезпечаването на добро екологично и химично състояние за повърхностните води и добро количествено и химично състояние за подземните води — основните източници на водочерпене на питейна вода.  Постиженията към 2020 Към момента само 40% от повърхностните водни тела в Европа имат \"добро състояние\" по тези критерии.  Това сочи публикуван на 4 декември 2019 г.  доклад на Европейската агенция по околна среда.  Той показва, че към 2020 г. редица политики за околна среда няма да постигнат междинните си цели. Сред тях се посочва, че не са постигнати целите и за състоянието на водните екосистеми и влажните зони, ходроморфологичните заплахи (свързани с измененията на структурите на реките като физически пречки пред преминаването на вода и риба), химическите замърсители, водохващането и ефектите му върху подпочвените и повърхностните басейни, общото замърсяване на водите и увреждането от него на човешкото здраве. Замърсяванията и източването на водоизточници се очаква да продължат при настоящите модели на интензивно селско стопанство и производство на енергия. Заплахи се очакват и по отношение управлението на наводненията и сушите, особено в контекста на изчезващите буфери срещу тях - регистрирано е намаляване на влажните зони и лошо природозащитно състояние на 80-90% от заливните равнини. Причините \"Фактът, че целите на Рамковата директива не са постигнати напълно, се дължи до голяма степен на недостатъчното финансиране, бавното изпълнение и недостатъчното интегриране на екологичните цели в секторните политики, а не на недостатък в законодателството\", заключава Европейската комисия в приключилата оценка за РДВ. Като възпрепятстващ постигането на по-добри резултати е посочен фактът, че се оказало по-трудно от предвиденото да се създаде рамка за управление в специфичните за всяка държава членка условия. Освен това европейската оценка е открила, че постигането на заложените цели зависи не само от смекчаващи мерки за справяне с текущия натиск, но и от възстановителни мерки за справяне с проблеми от миналото като хидроморфологични промени и химическо замърсяване. Препоръчва се като критично важно за постигане на доброто състояние на водите и пълното прилагане на други части от законодателството на ЕС. Като приоритет се посочва съобразяването с водните цели в други области на политиката като селското стопанство, енергетиката и транспорта.", "date": "2019.12.15", "title": "Еврокомисията: Водната директива трябва не да се променя, а да се прилага повече"}
{"url": "https://www.dnevnik.bg/sport/2019/12/15/4005948_klop_se_obiavi_protiv_narastvashtiia_broi_machove/", "text": "Мениджърът на \"Ливърпул\" Юрген Клоп не подкрепя плановете за още повече мачове за най-големите европейски тимове, като дори поиска те да бъдат намалени. Германецът е против увеличаването на Шампионската лига, въпреки че клубът, в който работи, е един от шестте от Висшата лига, дал съгласие най-престижният европейски турнир да увеличи броя на участниците. \"Четох, че топ отборите искат още повече мачове в Шампионската лига. Аз не съм част от тези планове, за мен това са глупости\", каза Клоп след  успеха над \"Уотфорд\" . \"И в момента играем много мачове, бих казал, че те трябва да се разредят.\" През миналия сезон подобна теза защити и колегата му от \"Манчестър сити\" Пеп Гуардиола. \"Ливърпул\" вече има 27 мача през този сезон, а до Нова година те ще станат 31. Мърсисайдци играят в седем турнира и до края на сезона общия брой на срещите им може да стане 67 в рамките на 300 дена. Това прави мач средно на всеки четири дни и половина. През следващата седмица \"Ливърпул\" ще играе в световното клубно първенство в Катар. Там Клоп ще заведе първия състав, докато младежите остават в Англия, където ще се изправят срещу \"Астън Вила\" в мач за Купата на Лигата. \"Това е трудна ситуация, но просто трябва да се справим с това\", каза още германецът.", "date": "2019.12.15", "title": "Клоп се обяви против нарастващия брой мачове"}
{"url": "https://www.dnevnik.bg/analizi/2019/12/15/4005850_gradut_i_durvetata/", "text": "                         София наистина има шанса да стане един от много интересните и привлекателни със своето древно минало градове на Европа. Всъщност тя вече е такъв град, за което несъмнено допринесе осъщественото преди 7-8 години в центъра оформяне на археологическия комплекс при Ларгото и пред ЦУМ, както и на Западната порта на Сердика. А също и експонирането на археологическите находки в и около базиликата \"Света София\". Силно увеличеният поток от чуждестранни туристи със сигурност доказва, че българската столица е далеч по-желано място за посещение, разглеждане и приятно прекарване на времето, отколкото беше дори само преди няколко години. А че туристите от различни европейски страни са в пъти повече сега, може лесно да се разбере със средствата на простата емпирия, без да се изчакват официалните данни на Националния статистически институт или на браншовите туристически организации. Стига човека да си отдели малко време, за да постои и да понаблюдава. А най-удобни за целите на такова проучване са точно София наистина предлага голямо разнообразие и изобилие в наши дни. И ако мнозина идват преди всичко заради качествените храни и напитки на добри цени, както и заради изобилието от всякакви търговски предложения, то е вярно също така, че все повече туристи от чужбина са привлечени и силно заинтригувани и от историята на града. И особено от неговото антично минало, свидетелствата за което заемат вече сериозно място в сърцето на София. Като същевременно показват недвусмислено, че са обект на внимателни грижи от страна на управа, радваща се на високо ниво на познаване и разбиране. С оглед на казаното до момента е повече от ясно, че последните археологически разкрития, направени на площад \"Света Неделя\", предоставят великолепната възможност в центъра на столицата да се образува открит музей на антична Сердика с наистина впечатляващи размери. По такъв начин реконструкцията на древния град ще достигне ниво, което ще нареди София сред градовете в Европа с много добре запазено наследство от времето на Римската империя. Но на фона на тези бляскави перспективи се появи и Говоря за плановете, свързани с бъдещото цялостно преустройване на площад \"Света Неделя\" и по-точно за спечелилия общинското одобрение проект. Той е дело на международното студио \"Фуксас\" и предвижда отсичането на сега съществуващите дървета на площада, възрастта на които е около 50 години. Този елемент от заложените в премираната кандидатура идеи вече предизвика негативна обществена реакция. В четвъртък беше разпространена информацията, че от сдружение \"Граждани за София\" са излезли с петиция до столичната община, която в момента събира подкрепа. В документа се казва и следното:   (заемам цитата с благодарност от колегите от \"Медиапул\"). Лично аз смятам, че приведените лаконично, но и категорично аргументи на хората от \"Граждани за София\" много трудно могат да срещнат разумно възражение. Яснотата и силата на тези доводи са такива, че коментарът върху тях е излишен. Но си заслужава веднага да се добави, че както Камарата на архитектите, така и Съюзът на архитектите. Надежда, че безумната и наистина вандалска идея за изсичане на дърветата в самия център на София няма да се осъществи, дава обстоятелството, че и Йорданка Фандъкова настоява за запазването на съществуващата на това място растителност. Дано очакванията, че проектът ще претърпи промени в тази своя част се оправдаят! А сега ще споделя и собствените си аргументи в подкрепа на тезата за необходимостта от пощадяване на дърветата на площад \"Света Неделя\". Прочее, тези размишления вече съм ги излагал в статия за портала \"Култура\", посветена на дебата около съдбата на дърветата на площад \"Славейков\", но ще си позволя да ги възпроизведа и сега, тъй като казусът е аналогичен. Най-напред, намирам за Да, подобно на всички кестени в София и тези на площада при катедралния храм на софийския митрополит страдат от добре познатата на всички ни болест по листата, но проблемът изисква полагане на грижи и лечение, а не отсичане. На второ място, но не и по важност, ще поставя следното: наличието в един град като София на култивирана и поддържана растителност с история като елемент от градския пейзаж е емблематичен знак, че градът има своите здрави традиции в областта на модерното градоустройство. Защото последното задължително включва в своите планове озеленяването. С други думи, присъствието на половинвековни дървета на един централен площад е свидетелство, че това е град със сериозна история и в модерната епоха, град, в който въпреки превратностите, съществуват приемственост и устойчивост. А същото означава, че цивилизацията на това място е предмет на непрекъснат континуитет. И тогава вече античните руини в съседство придобиват и една друга, допълнителна стойност – започват да въздействат не като някаква впечатляваща, но чужда на околната действителност мъртва реалност, която стои някак изкуствено, музейно и отчуждено, а напротив – функционират като нагледно и респектиращо Запазването на дървета в такава възраст винаги гарантира на градските пространства повече уют и интимност. Аргументът, експлоатиран от някои и в дебата около бъдещето на площад \"Славейков\", съгласно който старите, високи дървета закриват гледката към красиви фасади, е крайно несъстоятелен. Ще го кажа още веднъж – дърветата с история в един съвременен град са живи свидетелства за статута му на модерен и развит, а не само на развиващ се град. А комбинацията между красива архитектура и красива растителност е повече от класическа. Остана единствено да преповторя казаното в петицията на \"Граждани за София\": защо ни е да лишаваме хората и града от живителната сянка на площад \"Света Неделя\"?!", "date": "2019.12.15", "title": "Градът и дърветата"}
{"url": "https://www.dnevnik.bg/ot_vas/novini_ot_vas/2019/12/15/4005804_den_v_edinburg/", "text": "Уолтър Франсис Монтагу Дъглас Скот, 5-ти херцог на Буклух, 7-ми херцог на Куинсбъри е шотландски политик и благородник. Той е отговорен за построяването на множество къщи,църкви и създаването на голям процент работни места. Статуята му се намира на площата на парламента. Любимата ми статуя.", "date": "2019.12.15", "title": "Ден в Единбург"}
{"url": "https://www.dnevnik.bg/bulgaria/2019/12/15/4005815_nai-chetenoto_v_dnevnik_obshtoto_mejdu_mutrite/", "text": "Традиционно в края на седмицата \"Дневник\" представя десетте най-четени статии. Справката е направена в 19 часа на 14 декември: 1 . Общото между мутрите, чалгата, пластмасовите момичета и сегашния ни хал  (48 905 прочитания) 2.  Почина вокалистката на \"Роксет\" Мари Фредриксон  (48 696) 3.  В какво ще се превърнат Халите догодина  (35 295) 4.  Яна Палоярви: Във Финландия избягваме конкуренцията между учениците за разлика от България  (16 972) 5.  Бойко Борисов: Падаха самолети и хеликоптери вследствие работата на Румен Радев  (16 832) 6.  Въздухът в София е замърсен в почти всички квартали  (16 598) 7.  Дете загина, блъснато от кола в София  (15 788) 8  \"Кой си ти бе, господинчо?\"  (14 439) 9.  Не, г-н Борисов, БКП е партията на вашата младост  (14 159) 10.  Кметът на Перник поиска софийската вода  (13 880)", "date": "2019.12.15", "title": "Най-четеното в \"Дневник\": Общото между мутрите, чалгата и сегашния ни хал"}
{"url": "https://www.dnevnik.bg/sport/2019/12/15/4005867_tervel_pulev_ostanahme_6_miliona_bulgari_stiga_sme_se/", "text": "Тервел Пулев призова за обединение сред българите. 36-годишният боксьор, който  в събота спечели интерконтиненталната титла на Световната боксова асоциация (WBA) в полутежка категория , вярва, че спортът има силата да обедини хората. \"За мен е важно спортът да бъде това, което е. Да играе тази социална роля да сплотява хората. Имам чувството, че ние сме разединени на хиляди парчета - на партии, на фондации, на клубове, на агитки, на какво ли не. Хора, ние останахме 6 милиона души в България. Крайно време е... Спортът е феномен и има тази способност да обединява хората\", каза Пулев след мача си с Дишон Уебстър. В зала \"Колодрума\" в Пловдив българинът надви американеца след единодушно съдийско решение. Пулев проведе отлично двубоя, като остана доволен атмосферата по трибуните. \"Уебстър показа, че е достоен представител на американската боксова школа. Боксът там е религия. Не мога да скрия, че съм доволен да играя пред тази невероятна пловдивска публика. Нямаше празно място в залата\", добави Тервел Пулев. Брат му Кубрат отново заяви, че води преговори с носителя на четири от титлите в тежката категория Антъни Джошуа, като мачът трябва да се проведе догодина. Българинът е главен претендент за титлата на Международната боксова федерация (IBF). \"Мачът с Джошуа ще е през април. Готов съм и ще донеса световната титла в България\", каза Кубрат Пулев.", "date": "2019.12.15", "title": "Тервел Пулев: Останахме 6 милиона българи, стига сме се делили"}
{"url": "https://www.dnevnik.bg/skorost/2019/12/15/4005569_avtomatichnite_globi_za_karane_bez_vinetki_shte_se/", "text": "Санкциите за шофьорите, които карат без винетка, засечени от автоматичните пунктове за контрол, ще започнат да се изпращат с тръгването на тол системата през март, съобщи пред \"Дневник\" членът на управителния съвет на Агенция \"Пътна инфраструктура\" проф. Олег Асенов. Тоест това ще стане година и три месеца след въвеждането на електронните винетки, които замениха стикерите. В момента глоби се налагат само от мобилните екипи, които са общо 100. Стационарните контролни точки до средата на февруари ще са 295, а към момента са с 30 по-малко. Проф. Асенов обясни забавянето с налагането на санкции от тях с желанието за плавен преход и предварително дисциплиниране на шофьорите. Друга причина,  посочена в началото на годината , беше тази, че до края на годината ще има действащи хартиени винетки. След като плановете за трансформирането им в електронни бяха преразгледани, в базата данни на тол управлението няма информация за водачите, които са изрядни на база старата организация за плащане на пътуването по пътищата. При това положение хиляди автомобили с хартиени винетки излизат като нарушители, а при комуникация по пощата няма как да се отсеят неизрядните. От националното тол управлението напомнят, че хартиеният винетен стикер трябва да остане залепен на предното стъкло на автомобила до изтичане на валидността му.      При констатиране на липса на винетка от стационарните точки за контрол, на собствениците на леки автомобилите ще бъдат изпращани глоби в размер на 300 лева. За камионите и автобусите санкциите са други. Те няма да могат да се възползват от предлаганата сега \"промоция\" при проверка от служителите на т.нар. тол полиция - заплащане на компенсаторна такса на място. За лек автомобил тя е 70 лева, като плащането става на място с дебитна или кредитна карта. Плащането на таксата дава и право на ползване на платените пътища до полунощ в деня, в който е наложена санкцията. Проф. Олег Асенов припомни, че законът предвижда при неплатена глоба за каране без винетка, автомобилът да не може да мине годишен технически преглед. За целта тече непрекъснат обмен на информация с Министерството на транспорта, които имат ангажимент към прегледите.       Проф. Асенов каза още, че проблемът с дублиране на винетки на практика е решен, като по всички сигнали за такъв проблем са направени проверки. Според него тези случаи са под 0.1%. \"Направихме промяна във софтуера и сега, ако собственик на автомобил с винетка, по някаква причина, опита да купи нова, в рамките на валидността на старата, получава предупреждение с големи букви, че вече има валидна такава\", допълни той. От пътната агенция работят и по улесняване на прехвърлянето на винетката при смяна на собствеността на автомобила, при която е сменен и номера. За целта, при редизайна на сайта на Националното тол управление, ще се сложи директен линк към електронна форма, в която да се заяви смяната.      С наближаване на празниците, когато много шофьори тръгват на път от Агенция \"Пътна инфраструктура\" напомниха, че валидността на електронната винетка може да се провери на сайта  www.bgtoll.bg . От бутона \"Проверка на винетка\", чрез въвеждане на регистрационния номер на автомобила и държавата, в която е регистриран той, всеки може да получи информация за крайния срок на електронната винетка, независимо откъде е купена. Статусът може да е \"активен\", \"с изтекъл срок\" или \"неизползван\" в случаите, когато винетката е купена с отложен старт до 30 дни начална дата на валидност. Собствениците на автомобили, които имат е-винетки, издадени чрез Агенцията за социално подпомагане, могат да проверят валидността им на сайта на АПИ –  https://social.api.bg . Бутонът е с надпис \"Проверка на е-винетка, издадена чрез Агенция за социално подпомагане\". Информацията за срока на годишната безплатна винетка се появява след въвеждане на регистрационния номер на автомобила.      През януари и февруари 2020 г. изтича срокът на над един милион годишни е-винетки за леки автомобили, напомня ведомството. Цените на е-винетките за всички категории пътни превозни средства остават непроменени и през 2020 г. За леките коли годишната винетка струва 97 лева, тримесечната - 54 лв., месечната - 30 лв., а седмичната - 15 лв. Уикенд винетката с цена 10 лева и тя важи от 12 часа в петък до полунощ в неделя. До 1 март електронни винетки ще продължат да ползват освен леките коли така и всички превозни средства с обща маса над 3.5 тона - микробуси, камиони, автобуси и т.н. След 1 март те ще плащат на база изминато разстояние, отчитано чрез маршрутни карти или специални устройства, разчитащи на GPS-позициониране. За разлика от леките коли, те  ще плащат за ползването на 6050 км  от общо 20 хил. км. републикански пътища. От тях 796 км са автомагистрали, 2322 км – първи клас, и 2932 км – втори клас. Все още не е ясно колко ще се плаща за изминаването на един километър, като общественото обсъждане на предложените от тол управлението такси приключва в понеделник. В четвъртък проф. Асенов съобщи, че очакват мотивирани предложения, а не просто желания за една или друга сума.      Заради липса на разбирателство за размера на тол-таксите плащането на ползването на пътищата по този начин от камионите и автобусите беше отложено от 16 август за 1 март. До началото на декември през всички канали за продажба водачите на леки и тежкотоварни автомобили са купили 7.8 млн. е-винетки на стойност близо 380 млн. лв. Това вече е повече от цялата минала година", "date": "2019.12.15", "title": "Автоматичните глоби за каране без винетки ще се налагат от март"}
{"url": "https://www.dnevnik.bg/analizi/2019/12/15/4005020_prenaselenieto_i_preselenieto_v_alternativni_realnosti/", "text": "В ранното ми детство, през 1960-те, населението на света беше станало 3 милиарда. След като хилядолетия наред е било под един милиард, то се беше удвоило за век, между средата на 19 и средата на 20 век. Сега половин век по-късно населението на света е 7 милиарда и половина. Пренаселението е в основата както на екологическите проблеми така и на проблема с бедността, политическата нестабилност и войните по света. Раждаемостта е много по-висока в по-бедни страни и по-бедните сегменти на обществото. А ранната смъртност намалява. Това води до увеличаването процента на бедни, гладуваши и необразовани хора по света. От друга страна пренаселението води и до сериозни екологически проблеми — както до замърсяване на водата, земята и въздуха с човешки (домашни и индустриални) отпадъци, така и до бързо прогресираща промяна в климата. До голяма степен тя се дължи на хранителната, особено месопроизводителната индустрия —- броят на кравите, които произвеждат метан и допринасят за парниковия ефект, е над 1 милиард в целия свят - а също и на опожаряването на джунглата —белите дробове на света —за да се разраства селскостопанската земя. Джунглата, която изчезва постепенно, редуцира парниковите газове. Разбира се, селскостопанските причини се прибавят към индустриалното замърсяване поради ползването на изкопаеми горива — тази най-добре известна причина за замърсяването на въздуха и за парниковия ефект, за глобалното затопляне. Теорията на Малтус беше заклеймявана в учебниците по комунистическо време ( както и генетиката, наричана вайсманизъм-морганизъм). Pобърт Малтус беше представян като някакъв злокобен идеолог на войната и унищожението, защото според него войните и епидемиите били средство за намаляване на населението. Но същността на теорията на Малтус, това че населението на света нараства в геометрична прогресия, а храните — в аритметична, което води до пренаселение и недостиг на храни, е доказано вярна. Малтус предлага като решение контрол на нарастването на населението, именно за да се предотвратят глада, епидемиите и войните. Но индустриалното свръхпроизводство на селскостопански стоки днес, което Малтус не е предвидил, освен че допринася за изхранването на многократно по-голямо население, има пагубен екологически ефект. И така обричаме сами себе си. Още от времето на индустриалната революция съществува метафоричната представа за победа на човека над природата. Хората воюват с природата и я побеждава. Но това е победата на режещите клона, на който са стъпили. Екологическите проблеми, както и проблемите с бедността и процентното увеличаване на бедното и неграмотно население на света, се разрастват лавинообразно - селските стопани горят джунглата, бедните напускат местата вече невъзможни за живеене, поради глад, бедствия и война, и се преселват в света на богатите, в Европа и Северна Америка. Макар и светът на богатите да намалява числено, поради по-нискака раждаемост в развитите страни, богатите страни всъщност създават проблемите, които застрашават бъдещето на човечеството и планетата. Това е така още от времето на индустриалната революция в Европа. Но самият свят на богатите, не само защото е атакуван от преселение на бедните, все повече се \"варваризира\" отвътре, става по-неграмотен и хаотичен. Неограниченият достъп до цялата световна информация, дори чрез телефона ни, не води до помъдряване. Ние се заблуждаваме, ако мислим, че информацията в \"умния телефон\", която е \"на едно кликване разстояние\", е нещо, с което реално разполагаме. Тази информация не съществува за нас и не може да доведе до мъдри решения преди да попадне в главата ни , преди да бъде осъзната, обобщена и \"процесирана\" от собствения ни мозък. Става все по-лесно човек да живее сам. Казано е: С питане до Цариград се стига. Постиндустриалното общество като че ли все повече се разпада на независими и неконтактуващи помежду си общности, на независими един от друг индивиди, живеещи в свои собствени мисловни и виртуални светове. Глобалният свят става все по-хаотичен и непредвидим. Освен пренаселението и преселиеното на населения от бедни към богати страни, другият голям проблем на света е \"преселението\" от физическата във виртуалната реалност, преселението ни в алтернативни светове. Фалшиви новини и алтернативни реалности, дори видеоматериали от несъществуващи събития, се създават все по лесно с помощта на компютърните технологии. С помощта на социалните медии все по-лесно и безплатно се постига С увеличаването на продължителността на живота, светът се управлява от все по-стари хора. Виждаме неспособността на някои лидери да вземат своевременни решения. Няма консенсус в обществото и различни хора и общности вярват в различни \"истини\". Виждаме как британците не могат да стигнат до консенсус за Брекзит. Президенти и министър-председатели, дори в страни където има демокрация и свобода на словото като САЩ, но и в страни, където се провежда геноцид, като Мианмар, отричат безспорните факти, наричат фактите фалшиви новини, когато не им изнасят, промотират алтернативни реалности, в които привържениците им безрезервно вярват. Управляващите, както и всякакви бизнеси и организации, могат да ползват интернет и алтернативната реалност, за да влияят на общественото мнение и личните желания. Никога не е било по-лесно да се влияе на избори в други страни. Вече има доказателства, че това се опитва да прави режимът на Путин. Сигурно и други. Могат лесно и незабелязано да се промиват мозъци чрез разпространяване на фалшиви новини и конспиративни теории. Възражда се национал-популизмът и изолационизмът, както и популярността на авторитарни лидери на много места по света. Проблемът идва и от това, че хора, родени далеч преди информационната епоха, по време на Студената война, когато атомните бомби, петрола и въглищата бяха най-голямото държавно богатство, управляват света. Най-голямата заплаха за света не е нито възможността за нова световна война, нито възможната екологическа катастрофа сама по себе си. Най-голямата заплаха е остарелият начин на мислене от на тези, които имат власт и инертността на масите живеещи във виртуалния свят. Струва ми се, че — от остаряване и оглупяване. Надежда за спасение могат да предложат само най-младите, родените в Информационната епоха, децата на новия век. Вече се говори, че скоро след Информационната революция от края на миналия век настъпва нова, Четвърта технологическа революция. Може би изкуственият интелект, който ни побеждава вече във все повече области, не просто ще спаси света от оглупяване и опустошение, а ще наследи нашата цивилизация? Ще изчезне ли Homo sapiens? Или ще трябва да се пресели по други планети, след като е изял и унищожил нашата?", "date": "2019.12.15", "title": "Пренаселението и преселението в алтернативни реалности - заплахи пред глобалния свят"}
{"url": "https://www.dnevnik.bg/evropa/2019/12/15/4005732_evrokomisiiata_analizira_jurnalistichesko_razsledvane/", "text": "Европейската комисия анализира информацията от журналистическо разследване на Валя Ахчиева за бутафорен екодоклад, изготвен с европейски пари,  предаде Euractiv . Именно в този сайт излезе  материалът на Ахчиева . (Разследването - гледайте  тук ). Според разследването български консорциум е изготвил доклад, в който е записано, че вълците в България са точно толкова, колкото са били и през 2013 година, но в бъдеще се очаква да изчезнат, без ясна обосновка на твърдението. Разследването повдига въпроса как са използвани досега европейските субсидии – общо 1 милиард и половина лева за финансиране на всички дейности по Натура 2000. 200 милиона лева са дадени от ЕК само за оперативна програма \"Околна среда\", именно за да се подобри състоянието на видовете и природните местообитания, отбелязва Euractiv. В повечето случаи за изпълнение на обществените поръчки за \"Натура 2000\" МОСВ избира консорциуми, включващи фирмите \"Дикон груп\" и фирмата \"Портфолио проджект мениджмънт\", които нямат експерти по биоразнообразие, а изпълняват администраторски функции. \"ЕК е запозната с последното разследване на Валя Ахчиева и го анализира. Рано е да коментираме\", казва на 10 декември говорителят по въпросите на околната среда Вивиан Лунела, цитирана от Euractiv.", "date": "2019.12.15", "title": "Еврокомисията анализира журналистическо разследване за доклад по екопроект"}
{"url": "https://www.dnevnik.bg/sport/2019/12/15/4005471_zashto_uefa_se_nujdae_ot_1440_topki_za_jrebiia_v/", "text": "Официални лица в костюми, бивши звезди във футбола, които помагат при тегленето на топките и представители на клубовете, очакващи да научат съдбата си. Тези образи изникват в съзнанието всеки път, когато е време за жребий за евротурнирите във футбола. Отстрани процесът изглежда умело координиран, но какви усилия са необходими зад кадър, за да може събитието да премине гладко? В понеделник в Нион последователно ще бъдат теглени жребии за първия кръг от фазата на елиминациите в  Шампионската лига , Лига Европа и Младежката Шампионска лига. За тази цел от УЕФА са приготвили общо 1440 топки. Първият жребий в елиминациите е най-трудният от логистична гледна точка с подсигуряването на необходимия брой топки, хартия и купи. Приготовленията започват две седмици преди събитието, като се предвидят всички възможни сценарии.      Тук влизат случаите, в които отборите са от една държава или са играли заедно в групите, тъй като не могат да се срещнат помежду си. В допълнение според правилата на УЕФА тимове от Русия и Украйна не могат да се изправят един срещу друг заради военния конфликт. \"Осигурени са 1440 топки за жребиите в понеделник, което е доста. За всеки жребий се приготвят по три комплекта топки. Първият е за репетицията в деня на жребия. Вторият е за тегленето на самия жребий, а последният е резервен и ще се използва в случай, че нещо се обърка\", обясни мениджърът на турнирите на УЕФА Антонио Джакино. В последните години няколко пъти се появиха съмнения около жребия в Шампионската лига. През 2012 г.  официалното теглене на двойките за осминафиналите съвпадна изцяло с това в репетицията . В началото на 2018 г.  \"Рома\" вече рекламираше пропуски за първия си мач с \"Ливърпул\"  - ден преди да разбере от жребия, че ще играе с англичаните в полуфиналите.       Джакино твърди, че УЕФА следва строги правила, за да осигури честен жребий. За тази цел са повикани одитори, които следят отблизо дали всичко около техническата част е редовно. В организацията предполагат, че в бъдещето е възможно жребият да се тегли от компютър. \"Това може да се случи, защото ще направи жребия по-опростен. По мое мнение обаче клубовете искат да гледат как техният отбор е изтеглен. Те искат да присъстват на събитието и да виждат топките. Ще има чувство, че нещо липсва, ако просто натиснете бутона и програмата с мачовете е готова\", заяви главният мениджър на турнирите на УЕФА Михаел Хезелшверд.", "date": "2019.12.15", "title": "Защо УЕФА се нуждае от 1440 топки за жребия в евротурнирите"}
{"url": "https://www.dnevnik.bg/hrana_i_napitki/2019/12/15/3999877_lolipop_ot_pudpuduk_s_limec_cviat_ot_tikvichki_v/", "text": "                           От всички съставки, без пъдпъдъка, направете смес, с която напълнете бутчето и под кожата на гърдичката (сюпрема). Така подготвено, запечете месото от всички страни до златисто в намазан с масло тефлонов тиган. Допечете в предварително загрята на 180˚C фурна за около 20 минути. Накиснете лимеца за 12 часа в зеленчуков бульон и след това варете в него до готовност. Овкусете с мащерка, дафинов лист и сух пилешки бульон. Когато е готов, отцедете. Пригответе чеснов крем за него, като в касерол със студена вода сложите да заврят 12 скилидки чесън, след което охладете в лед и студена вода. Повторете процеса три пъти. Отцедете водата и в същия съд добавете прясно мляко и сметана и варете до пълно омекване на чесъна. Пасирайте и доовкусете със сол и смлян бял пипер. Смесете крема от чесън и сварения лимец. За крема от спанак запържете в касерол спанака с маслото, ситно нарязан шалот и ситно нарязан чесън. След като омекнат, прибавете зеленчуков бульон и варете на слаб огън до извиране. Добавете сметаната и отстранете от огъня, след като заври. Прибавете студеното масло, нарязано на кубчета, и пасирайте. Овкусете със сол и 2-3 капки сок от черен трюфел. Цветовете от тиквички разтворете внимателно и намажете с четка от двете страни с темпура. Пържете в маслена баня на 180˚C до златисто, като държите с помощта на пинсети листата изпънати, за да не слепнат по време на пърженето. Поставете върху кухненска хартия, за да се отцеди. Ястието сглобете в подходяща чиния, като може да добавете демиглас от пъдпъдък или патица. Декорирайте със слайсове трюфел и малдонска сол. За лолипоп 4 пъдпъдъка с отделени сюпрем и бутчета 60 г гъши дроб 20 г белени бадеми 20 г краве масло 10 г панко галета, леко запечена 8 г черен трюфел, настърган на ситно сол и смлян черен пипер за овкусяване 100 г лимец зеленчуков бульон мащерка, дафинов лист сух пилешки бульон 12 скилидки чесън 100 мл прясно мляко 50 мл сметана 35% сол и смлян бял пипер 400 г почистен и измит пресен спанак 40 г краве масло 30 г ситно нарязан шалот 4 г ситно нарязан чесън 100 мл зеленчуков бульон 60 мл сметана 40 г студено масло 2-3 капки сок от черен трюфел сол на вкус 4 бр. цвят от тиквичка смес темпура", "date": "2019.12.15", "title": "Лолипоп от пъдпъдък с лимец"}
{"url": "https://www.dnevnik.bg/sport/2019/12/15/4005950_grigor_dimitrov_razvulnuvan_sum_da_uchastvam_v_atp_kup/", "text": "Григор Димитров вече се готви да поведе България в новия  тенис турнир \"АТП къп\" , който ще отбележи началото на сезон 2020. С обръщение в социалните мрежи българският тенисист изрази вълнението си, докато трае подготовката му. \"Здравейте, фенове на ATP в социалните мрежи. Не сме далеч от началото на \"АТП къп\", а аз съм много развълнуван отново да отида в Сидни, обичам да бъда там. Мисля, че ще бъде наистина невероятно\", каза Димитров. Той е част от българският тим заедно с Димитър Кузманов, Александър Лазаров, Алекс Донски и Адриан Андреев.  България попадна в група С  заедно с Великобритания, Белгия и Молдова, а мачовете са в Сидни. Първият мач на Димитров ще бъде на корта още на 3 януари в мач срещу Анди Мъри.   \"Лично за мен е голяма чест да участвам в този турнир за първото му издание и да играя в началния етап срещу Великобритания. Също така съм играещ капитан – нещо много вълнуващо, което очаквам с голямо нетърпение. Моля ви, нуждаем се от подкрепата ви. Благодаря на всички\", каза още Димитров. През новия сезон Димитров ще работи и с нов треньор, като това е  германецът Кристиан Гро .", "date": "2019.12.15", "title": "Григор Димитров: Развълнуван съм да участвам в \"АТП къп\""}
{"url": "https://www.dnevnik.bg/photos/2019/12/15/4005941_fotogaleriia_mis_sviat_2019_se_zavurna_v_london/", "text": "Конкурсът за красота \"Мис Свят\" 2019 се проведе в Лондон снощи. Именно от този град през 1951 година тръгва историята на надпреварата. Тази година титлата грабна Тони Ан Синх от Ямайка (на снимката).", "date": "2019.12.15", "title": "Фотогалерия: \"Мис Свят\" се завърна в Лондон"}
{"url": "https://www.dnevnik.bg/zdrave/2019/12/15/4005961_protest_s_iskane_za_nov_model_za_finansirane_na/", "text": "Медицински сестри, акушерки, фелдшери и физиотерапевти от страната се събраха днес на протест пред Министерския съвет. Те са организирани от новоучредения Синдикат на медицинските специалисти, предаде БНР.      Основните им искания са за реформи и нов модела за финансиране на болниците. \"На много места вече са увеличени заплатите, но останалите ще бъдат увеличени след 1 януари, не навсякъде, разбира се. Ние затова ще следим, за да си решаваме проблемите и да си променяме условията на труд, така че да бъдат адекватни и да отговарят на българското законодателство\", коментира лидерът на синдиката Мая Илиева.      Според нея в момента 90% от болниците не работят по закона, защото няма достатъчно кадри, което води до много часове извънреден труд. Не липсват и нерегламентирани дежурства от по 24 - 36 часа. Това е пети протест на медицинските специалисти тази година. В късния следобед те разпънаха палатки пред Министерски съвет, като обявиха, че искат среща с премиера, защото само той можел да им реши проблемите. \"Искаме той да бъде гарант за това, което на нас са ни обещали, искаме да се променят правилата, искаме да има стандарти, искаме въвеждане на електронна здравна карта. Искаме да можем наистина да работим по тези правила. И разбира се искаме две минимални работни заплати, защото виждате, че нашите колеги заминават навън\", каза Илиева, цитирана от БНР.", "date": "2019.12.15", "title": "Протест с искане за нов модел за финансиране на болниците се състоя в София"}
{"url": "https://www.dnevnik.bg/sviat/2019/12/15/4005963_polovinata_naselenie_na_italianski_grad_beshe_evakuira/", "text": "Близо 54 000 души, което е повече от половината население, от италианския град Бриндизи бяха евакуирани днес заради откриването на бомба от 1941 г. и необходимостта от нейното обезвреждане, предаде \"Франс прес\", цитирана от БТА. Това е най-голямата операция за евакуация заради бомба в Италия от края на Втората световна война насам. Бомбата с дължина метър и тегло над 200 килограма беше намерена на 2 ноември по време на ремонтни дейности на киносалон. Тогава строителна машина дори успя да повреди леко бомбата и така операцията по обезвреждането й стана още по-деликатна. Евакуацията бе извършена в радиус над 1,5 километра от мястото, на което бе открита бомбата. В по-ограничен периметър от 500 метра беше прекъснато газоподаването. Въздушният трафик и железопътният трафик също са преустановени. Над 1000 членове на силите на реда и 250 доброволци от Гражданска защита участват в операцията. Според италианската агенция АДЖИ операцията по евакуация в града с население 87 000 е започнала вчера с прехвърлянето на 217 затворници от местния затвор към други заведения за задържане.", "date": "2019.12.15", "title": "Половината население на италиански град беше евакуирано заради обезвреждане на бомба"}
{"url": "https://www.dnevnik.bg/kultura/2019/12/14/3994946_otkus_ot_chekmo_na_momchil_nikolov/", "text": "                         \"Чекмо\" от Момчил Николов – необикновеното и лудо приключение на един българин из целия свят Носителят на Националната литературна награда за български роман на годината \"13 века България\" за 2017 г. с нова история в духа на старите ленти на Гай Ричи. Момчил Николов (\"Последната територия\", \"Hash oil\", \"Кръглата риба\") се завръща с най-лудия роман за свободата, който сте чели – едно неспирно приключение от края на Народна република България и началото на Прехода, което обхваща цялото земно кълбо! \"Чекмо\" е несравнима сатира на времето преди и малко след падането на Берлинската стена и майсторски написан роман в духа на филмите на знаменития Гай Ричи (\"Рокенрола\", \"Гепи\", \"Две димящи дула\"). В невероятния свят на младия тарикат \"Чекмо\" ще откриете почти истински истории, дребномафиотски и шпионски сюжети, забавен мачизъм и безмилостна сатира към едно време, което отнема всички мечти и надежди и по този начин дава свобода на немислимото. Годините на 80-те и 90-те никога не са изглеждали толкова щуро! Момчил Николов успява да създаде литература на световно ниво, която не познава границите на въображението. Повечето хора минават през живота си без нито едно приключение, приятелю. Раждат се, живеят и умират, без да им се случи нищо запомнящо се. Избягват риска, залагат на сигурното. Пропускат възможностите, осигуряват си съществуването. Всеки ден прилича на предишния. Знаеш как е: въртят се в кръг, както се въртят твоите светещи стрелки. Разликата е, че ти нямаш избор, това е твоята работа, така са те направили, такова е твоето устройство и предназначение – да измерваш времето. Хората обаче имат друго устройство и предназначение, имат избор и възможности. Те примерно могат да вземат един чук и да те направят на парчета, напълно във възможностите им е. Баба ми разправяше, че факирът Чандо, на факира Мити първият учител – много преди Мадам дьо Теп да го отведе в Букурещ и да го посвети в изкуството на хипнозата и левитацията – така правел по панаирите, това му бил коронният номер. Вземал на хората часовниците, увивал ги в една кърпа и ги налагал здраво – с камък, с чук, с налъм, каквото му е подръка. Ама това все пак е било номер, наужким, колкото да ги докара до прединфарктно състояние; после, ако междувременно не са го пребили от бой, факирът Чандо връщал часовниците цели. Разказвам ти тая история не за да те плаша, не да ти внушавам, че видиш ли, във всеки един момент бих могъл да скоча и да се саморазправя с тебе по бързата процедура. Няма да го направя, това е невъзможно. Едно, че както виждаш, аз съм напълно и трайно парализиран от шията надолу; пръста си не мога да мръдна, камо ли на бой да налитам. И второ, хората, като изключим факирите, не обичат да трошат часовници. Предпочитат да ги носят на ръцете си, да ги окачват на стените си, да се взират в тях, да ги почитат като божества и да им се подчиняват. Да го кажем така: часовниците са роботите на Времето, а пък хората – живите роби на часовниците. Нищо лично, приятелю, но аз не обичам началници, не ви обичам и вас, часовниците. Макар че дадох сто и пет долара в корекома за оня твой колега, сейкото – това беше по идея на Еро, де – не ви обичам. И ти, въпреки че свикнах с тебе и ми се водиш даже приятел, не си ми особено мил и драг. Не оставай обаче с впечатлението, че ти имам зъб заради това, дето за нула време обра на комар всичките години от живота ми. И не само годините, ами и месеците, и часовете, и минутите даже. Това беше просто игра, така че спокойно, не ти се сърдя, няма да тръгна да ти отмъщавам, да си го връщам или нещо подобно. Каквото било – било, такава е тая игра – балъкът губи, тарикатът прибира. И ако ти говоря всички тия глупости в момента, то е просто защото нямам избор, а не защото съм някакъв досадник по характер. На мене, брат, възможностите ми се изчерпаха, ти много добре знаеш какво се случи преди дванайсет часа, видя как Майната ми даде отровата на португалеца, как ме принуди да я изпия. Не успя да се спазари той с ония, затова така направи, разбирам го. И на него му е тежко, сигурен съм, мъчи го съвестта, обвинява се. Мисли си горкият, че ако не беше послушал Роб, ако не се беше поддал на изкушението, ако не беше зарязал Зина – принцесата воин, това нещо с мене не би се случило. Много подценяваш ти ролята на Съдбата, Майна: това, което му е писано на човека, това ще стане – така му казах аз, свидетел си, знаеш го. Знаеш и че тази нощ ще умра, сигурно и точния час, в който ще се случи това, знаеш. Както и че бих предпочел да има някой човек до мене, непознат дори, но виждаш – само двамата сме. Знаеш: в тая проклета болница накрай света нощем хората изчезват. Мракът е непрогледен, единственият звук, който понякога достига през открехнатия прозорец, е далечният и смразяващ кръвта кикот на кукабарата. Душите на пациентите изпълзяват от телата им, присядат на коремите им, натискат ги по гърдите и се втренчват в очите им. И питат, ако не знаеш, в последния час душите ни питат: как живя ти, бе? Какво направи в тоя живот? Използва ли си времето както трябва, или го пропиля? В природата на човек е да мами, да хитрее дори когато вече няма смисъл, така че повечето от нас, като си тръгнат от тоя свят, ще кажат така на душите си, ще ги послъжат: да бе, как, изживях си го аз идеално живота от – до. Всичко, което ми беше по силите, направих, старах се, добър човек бях. Само че аз достатъчно съм мамил в тоя живот, стига ми на мене толкова, стига ми тая радост. Затова ще бъда честен. Ще ти разкажа всичко, както си беше, пък ти прецени как съм живял. Става ли? Мълчиш. Да, така е: тая история не те интересува – не съм ти нито първият, нито последният съквартирант, не може на всички пък историите да слушаш. Тая история трябва не на тебе да я разказвам, на сина си трябва да я разкажа, да научи той какъв човек е бил баща му. Някакъв спомен все пак да му остане, защото няма да му е леко без баща да расте. Да, май френд, съгласен съм, бих дал всичко, за да е тука синът ми, но няма как, той е далече. Всички са далече, това ми е на мене съдбата – сам да свърша тука, на тоя креват, пробит от железа. Но разбери ме, пак ще ти го кажа: нямам избор аз. Изтърпи ме, моля те, само няколко часа, утре освобождавам кревата. Майната ще ме прибере, ще си ме вземе, така каза, помниш го, той все това повтаряше: вземам те, брат ми, вземам те. Чуй ме, а? Няма да е скучно, обещавам, моят живот не е като на повечето. *** В началото ти предлагам да се пренесем от другата страна на земното кълбо. В една държава, която вече не съществува: Народна република България. Там, на север от Балкана, в китния, но прилично индустриализиран град Ловеч, където някъде през осемдесетте години съм тръгнал по пътеката, довела ме дотук. Сега, отдалече и отвисоко, виждам много и различни пътеки, тези пътеки са ясни, добре очертани, преливат в хубави и поддържани, широки и гладки пътища, които водят към сигурни места: места мечти. В началото на пътешествието обаче пътеките са ти в краката и тогава те са съвсем незабележими. Вият се, преплитат се, подмамват те, объркват те; тръгваш нанякъде, но стигаш другаде или никъде. Вървиш дълго и когато разбереш, че си по грешната пътека, вече е късно за връщане. Имаше момент, в който мислех, че знам къде отивам. Кога¬то бях на тринайсет, виждах много ясно бъдещето си: след де¬сет години щях да бъда европейски, световен и дори олимпийски шампион. Тренирах джудо, бях силен и бърз, умен и амбициозен. Между другото, това с джудото малко случайно се получи – първо исках борец да ставам, обаче в спортното в Плевен, където отидох да уча от шести клас, нямаше места за борци. Борбата беше напълнена, имаше места само за плувци. Обещаха ми, направо ме накараха да повярвам, че на следващата година ще ме прехвърлят при борците. Значи, вика директорът, ще те пишем плувец, ама ти ще си ходиш на тренировки по борба. Само в началото иди там, мерни се на басейна да поплуваш малко. Отидох аз, плувах два месеца като делфин и ми писна, не ми е на мене това мечтата. Казвам на треньора: тренер, не ми се плува вече, аз съм дошъл тука борец да ставам. Оня, като се наостри, целият почервеня: толкова ли искаш, вика, да ти начупят ушите ония говеда? Я виж, вика, плуването какъв хубав спорт е, елегантен, красив, ще те оформи хармонично, ще станеш като манекен. Не ща, казвам му, да ставам манекен. Искам борец. Искам, ама оня се запъна – не ме пуска да ходя на тренировки по борба. Отишъл при директора, стойки чупил, щял да напуска, с кого да го развива това плуване, като никой не ще; циркове, чудесии и край, замина ми борбата. На басейна по пет часа. Научих се поне да плувам, ама знам, че силата ми е на друго място; ние нали с борчетата в едно спално спим и мога да ги преценя колко струват и за какво стават. Като ги хвана, и за половин минута ги правя Митко Бомбата, ако ме разбирате. Само един имаше по-корав, Цено Бизона, той беше републикански, много добър, но и него щях да го сгъна, ако тренирах като хората. Само че тренировки няма. Не издържам аз, отивам при директора, казвам му: така и така, другарю директор, обещахте. Догодина, вика, сега е много сложна ситуацията, постискай още малко. Стискам, годината свърши, лятото мина, а на есента – аз пак плувец. Побеснях, щото усещам как се повтаря историята с брат ми – той беше по-голям от мен, искаше футболист да става, но нямаше места за футболист, та почна като борец в ловешкото спортно с обещанието да го прехвърлят по-нататък. Така и не го прехвърлиха, остана си в борбата, начупиха му уши¬те. Единственото положително от тая минавка беше, че покрай него и приятелите му и аз се запалих по борбата; беше в един клас с Братан Ценов, голяма работа беше той, родèн шампион. Като 11 направи години, и го пуснаха при големите – почна да печели медал след медал. Осемдесет и втора взе бронза на Световното, а на следващата година ги подпука яко – стана първо европейски, а после и световен на първенството в Киев. Та той, ако може така да се каже, ми беше пример в живота. И то не някакъв измислен пример, ами съвсем истински – в краката му отраснах, пред очите ми беше още като ученик, преди да почне да става какъвто и да е шампион. А и не е само той. Покрай него, покрай брат ми, познавах кажи-речи целия национален от ония години. Идваха в Ловеч, вкъщи, купони, майтапи. Можех да ги пипна, да говоря с тях, да чуя някоя история, да се поразмечтая – как и аз някой ден ще стана шампион.", "date": "2019.12.15", "title": "Откъс от \"Чекмо\" на Момчил Николов"}
{"url": "https://www.dnevnik.bg/sport/2019/12/15/4005964_albert_popov_vze_purvi_tochki_za_sezona_v_svetovnata/", "text": "Алберт Попов завърши 12-и в слалома от Световната купа по ски във Вал д’Изер. Българският скиор записа третото си най-добро постижение в кариерата след двете влизания в топ 10 през миналия сезон. Попов беше 17-и след първия манш, но се представи още по-добре във второто спускане на трудното френско трасе. Победата грабна Алекси Пинтюро. Той беше най-бърз след първия манш и успя да завърши с общо време 1:47.91 минути. Французинът изпревари Андре Мюре с 1.44 секунди и Стефано Грос с 1.47. Победителят от първия старт в Леви Хенрик Кристоферсен направи много силен втори манш, за да завърши четвърти. Той имаше големи проблеми в сутрешния старт, но се събра. Попов изостана на почти две секунди и половина. Попов се спусна с 1 секунда по-бавно от Кристоферсен, който направи много силен втори манш. След спускането на българина по-добри от него бяха единствено Кристоферсен и другият норвежец Фос-Солеваг. За малкия кристален глобус води Кристоферсен със 150 точки пред Мюре със 125 и Пинтюро със 100. Алберт Попов е 19-и с 22 точки, след като в Леви не се класира за втория манш. За Големия кристален глобус водач е Пинтюро с 264 пред Кристоферсен с 243 и Матиас Майер с 233.", "date": "2019.12.15", "title": "Алберт Попов взе първи точки за сезона в Световната купа по ски"}
{"url": "https://www.dnevnik.bg/sviat/2019/12/15/4005972_shotlandiia_predupredi_djonsun_che_ne_moje_da_ia/", "text": "Първият министър на Шотландия Никола Стърджън предупреди британския премиер Борис Джонсън, че не може да задържи Шотландия в Обединеното кралство против шотландската воля, предаде \"Ройтерс\", цитирана от БТА. \"Ако той си мисли, че казаното от него \"Не\" по въпроса слага край на тази история, то той ще открие, че греши в най-висша степен\", посочи Стърджън пред Би Би Си. \"Не може да задържите Шотландия в Обединеното кралство против волята й. Ако Обединеното кралство трябва да продължи да съществува, то това може да бъде само на основата на съгласието\", каза още Стърджън и допълни, че ако британският премиер е уверен, че шотландците искат да останат в Обединеното кралство, то той трябва да им позволи да се произнесат на референдум по този въпрос. Джонсън и неговото правителство нееднократно казаха, че няма да организират нов референдум за шотландската независимост. Но Стърджън подчерта, след като Шотландската национална партия спечели 48-те места от общо 59-те, излъчвани от Шотландия в британския парламент, че нейната партия е получила мандат за организиране на нов референдум. Междувременно британският премиер Борис Джонсън посочи, че водещ приоритет на неговото правителство е напускане на ЕС на 31 януари догодина и постигане на ново търговско споразумение с ЕС до края на следващата година. Представителят на британското правителство Майкъл Гоув, който е канцлер на херцогство Ланкастър, увери, че сега, след като извоюва мнозинство от 80 депутати в парламента, Борис Джонсън ще работи по двоен приоритет - изпълнение на обещанието за осъществяване на Брекзит и наливане на пари в британската здравна система.      \"Мога да ви уверя, че ние ще имаме възможност да гласуваме законопроекта за излизане на Обединеното кралство от ЕС съвсем скоро\", допълни Гоув пред телевизия \"Скай нюз\" и каза, че Лондон е приключил разговорите си с ЕС относно нова рамка на търговска сделка и приятелско сътрудничество до края на следващата година. Същевременно заместник-министърът на финансите Риши Сунак каза днес пред телевизия Би Би Си, че законодателството за Брекзит ще бъде внесено отново за обсъждане в парламента преди Коледа, предаде \"Ройтерс\". Запитан дали правителството ще спази обещанието си и ще изготви проектозакон за увеличаване на финансирането за националната здравна система, заместник-министърът каза: \"Мисля, че всеки би се съгласил, че националната здравна система е приоритет номер едно на британския народ. Това е нашият вътрешнополитически приоритет номер едно и мисля, че този нормативен акт ще подчертае този ангажимент.\"", "date": "2019.12.15", "title": "Шотландия предупреди Джонсън, че не може да я задържи в Обединеното кралство насила"}
{"url": "https://www.dnevnik.bg/ot_vas/novini_ot_vas/2019/12/15/4005976_zamursiavane_na_reka_iskur_krai_kokaliane/", "text": "Изпращам ви снимки от днес (15.12.19, ок. 14:00 ч.) на река Искър при село Кокаляне - изкуственият водопад над ВЕЦ \"Кокаляне\".", "date": "2019.12.15", "title": "Замърсяване на река Искър край Кокаляне"}
{"url": "https://www.dnevnik.bg/zelen/2019/12/15/4005982_maratonskite_klimatichni_pregovori_v_madrid/", "text": "Маратонските климатични преговори в Мадрид приключиха днес, като ключовото решение как да се регулира световният пазар за въглеродни емисии остана за следващата година, предаде \"Асошиейтед прес\". След две седмици дискусии и два дни удължена работа делегатите на близо 200 държави приеха декларации, призоваващи за по-амбициозно намаляване на парниковите газове и за подпомагане на по-бедните държави, търпящи последиците от климатичните промени. Окончателният документ от преговорите, които трябваше да приключат в петък, напомня на държавите да спазват поетите ангажименти за климатичните цели до 2030 година колкото е възможно повече през идната година, допълва ДПА.      Въпреки че това бяха най-дългите климатични преговори в историята на 25-те конференции на ООН за климата, преговарящите оставиха нерешен един от най-трънливите въпроси за следващата среща в Глазгоу догодина. Въглеродният пазар поставя цена на емисиите въглероден диоксид, основният газ, предизвикващ парников ефект, и позволява на страните и компаниите да търгуват с квотите за въглеродни емисии, които могат постепенно да се намаляват и така да се насърчава прилагането на нисковъглеродни технологии. Европейски държави и други страни посочиха, че е по-добре да няма споразумение как да се управлява търговията на квотите за въглероден диоксид, отколкото да има слабо споразумение. Преговорите бяха придружени от време на време от протести на природозащитници и представители на туземните народи.      Сред приетите днес документи е декларация, призоваваща страните да поемат по-амбициозни ангажименти за намаляване на парниковите си емисии. Това е необходимо, за да се изпълни целта, заложена в споразумението за климата от Париж през 2015 година - да не се допуска повишение на световната температура с над 1,5 градуса по Целзий до края на века. Досега светът е на път да постигне 3 до 4 градуса повишение, като последиците за много страни ще бъдат драматични. Освен това държавите се ангажираха да заделят средства за най-уязвимите страни, за да ги компенсират за последиците от тежките природни катастрофи, което е един от най-належащите проблеми на малките островни държави. Природозащитниците обаче обвиняват най-богатите държави в света, че не се ангажират достатъчно с климатичните промени.      Парижкото споразумение може да е жертва на катастрофа, при която виновникът е избягал, извършена от шепа мощни въглеродни икономики, но те са на грешната страна в битката, на неправилната страна на историята, каза Дженифър Морган, изпълнителен директор на \"Грийнпийс интернешънъл\". Блокиращите климатичните преговори Бразилия и Саудитска Арабия, подпомогнати от безотговорното слабо чилийско ръководство, въртят сделки с въглеродния диоксид и мачкат учените и гражданското общество, каза тя. Чили председателстваше преговорите, които се наложи да бъдат преместени в Мадрид заради антиправителствените протести в страната. Въпреки натиска да се стигне до положителни резултати, екоактивистите критикуваха чилийското правителство на президента Себастиан Пинера, че не се отказва от въглищните електроцентрали до 2040 година.", "date": "2019.12.15", "title": "Маратонските климатични преговори в Мадрид приключиха без споразумение за емисиите"}
{"url": "https://www.dnevnik.bg/sport/2019/12/15/4005983_lokomotiv_plovdiv_i_levski_zavurshiha_naravno_v_polza/", "text": "Дербито от 20-ия кръг на Първа лига между \"Локомотив\" (Пловдив) и \"Левски\" завърши без победител - 0:0. Вторият и третият в таблицата поделиха по една точка, а резултатът е в полза на шампиона \"Лудогорец\", който може да се откъсне още. Тимът от Разград има 47 точки преди последния си двубой, докато \"Левски\" изостава с четири. \"Локомотив\" е с 41. Зрителите на стадиона в Пловдив станаха свидетели на интересен мач, който беше изпълнен с повече битка и по-малко голови положения. \"Локомотив\" игра с човек по-малко повече от 30 минути след изгонване на Ален Ожболт. \"Левски\" не успя да отправи нито един точен удар към вратата на \"Локомотив\" в двубоя. Сините затвърдиха и проблемите си при гостувания, като остават без успех срещу тимове от топ 6 като гост. За сметка на това \"Локомотив\" остава непобеден на своя \"Лаута\" през пролетта, като в 10 мача записа шест победи и четири равенства при голова разлика 15:5. Черно-белите не са получавали гол в мрежата си шест поредни домакинства, като за последно това се случи в дербито с \"Ботев\". Серията без гол продължава вече 622 минути. Първата част премина при поделено надмощие за двата отбора, но \"Локомотив\" изглеждаше една идея по-агресивен и създаде малко повече положения. Футболистите на Бруно Акрапович разчитаха на скоростта си в предни позиции и няколко пъти поставиха под напрежение гостите. В 18-ата минута след изстрел от фаул Парвиз Умарбаев удари греда, а вратарят на \"Левски\" Милан Миятович имаше късмет.      За 45 минути \"Левски\" не успя да отправи нито един точен удар към вратата на Мартин Луков. Затова след почивката в лагера на сините имаше промяна. Дори и влизането на Филипе Нашименто и Насиру Мохамед не успя да изостри действията на гостите в атака. Час след началото на мача \"Локомотив\" остана с човек по-малко. Ален Ожболт беше задържан от Ейолфсон, но не получи нарушение и при изправянето си блъсна без топка исландския защитник на \"Левски\". С човек повече \"Левски\" имаше предимство във владението на топката, но това не създадеше чисти положения за гостите. Единственият момент, в който те застрашиха \"Локомотив\", беше в 73-ата минута. След корнер сините организираха контраатака, но ветеранът Георги Илиев успя да се върне по впечатляващ начин и изби пред погледа на Мазурек, който беше готов да вкара. Само пет минути по-късно \"Локомотив\" отговори с най-чистото положение, което създаде от началото на двубоя. Бирсент Карагарен обаче не уцели вратата от около седем метра, стреляйки встрани.      В заключителните минути играта се водеше пред вратата на \"Локомотив\", но \"Левски\" продължи да не стига до голови положения. В края на редовното време сините искаха и дузпа, когато Паулиньо падна в наказателното поле, претендирайки, че е съборен от Карагарен. В друг мач от програмата \"Ботев\" (Пловдив) победи \"Витоша\" (Бистрица) като гост и се изкачи до осмото място. Точни за жълто-черните бяха Тодор Неделев и Фернандо Виана, като тимът записа седма поредна победа.", "date": "2019.12.15", "title": "\"Локомотив\" (Пловдив) и \"Левски\" завършиха наравно в полза на \"Лудогорец\""}
{"url": "https://www.dnevnik.bg/sport/2019/12/15/4005989_snimka_na_denia_sboguvaneto_na_georgi_iliev_s_futbola/", "text": "След 461 мача в елита на българския футбол Георги Илиев сложи край на кариерата си. Халфът на \"Локомотив\" (Пловдив) изигра последния си мач срещу \"Левски\" и остана на терена 75 минути при  .  в Първа лига, като изпревари досегашния първенец Марин Бакалов (455).", "date": "2019.12.15", "title": "Снимка на деня: Сбогуването на Георги Илиев с футбола"}
{"url": "https://www.dnevnik.bg/zelen/2019/12/15/4006001_ekoministurut_ne_se_pritesniava_ot_proverkata_na/", "text": "Не се притеснявам от проверката на прокуратурата. Ще дадем всичката необходима информация, за да си свърши тя работата и ще съдействаме в максимална степен. Това каза днес министърът на екологията Нено Димов по \"Нова телевизия\" по повод  определението на Окръжна прокуратура – Перник , че заедно с министъра на регионалното развитие Петя Аврамова, носят вина за водната криза в Перник. Градът е на режим от 11 ноември, като вода има по десет часа на ден, а от следващата седмица тя ще се пуска само за шест часа. Сега Специализираната прокуратура трябва да прецени дали да образува досъдебно производство. По Би Ти Ви говорителят на окръжна прокуратура – Перник прокурор Николай Цветков коментира, че според него има достатъчно данни това да бъде направено. Ако това стане, предстоят проверки и назначаване на експертизите, които да установят има ли нарушения и кой ще носи отговорност. Според прокурор Цветков двамата министри са демонстрирали пълно бездействие до ноември и не са изпълнили задълженията си по закон. Той изрази мнение, че отговорност трябва да се търси също от ръководителя на \"Басейнова дирекция\" - Благоевград, областният управител, кмета и ръководителя на ВиК-Перник. Нено Димов от своя страна обясни, че ролята на МОСВ е само да утвърждава заявките на ВиК дружеството за искания обем вода. Той се защити, че не е негова работа да знае от къде ще се взима тя, тъй като освен от язовир \"Студена\" дружеството имало още над 25 източника за черпене на вода.  Като единствена своя грешка Димов посочи, че може би е закъсняла проверката за черпене на вода от \"Студена\" от Радомир. Това може да става само при аварийна ситуация, а  проверка миналия месец на МОСВ установи , че е правено без да има такава. В отговор на въпрос, екоминистърът, който е в кабинета от квотата на ВМ.РО, уточни, че е готов да поеме отговорност, ако премиерът му я поиска. По-рано през седмицата регионалният министър  Петя Аврамова пък коментира , че единствената нейна грешка е забавянето на въвеждането на водния режим. Седем години поред въздухът в София ставал по-добър Коментирайки проблемът с мръсния въздух в София Нено Димов отбеляза, че в последните седем години има константно подобряване на неговото качество. Той изрази мнение, че с вдигането на стандарта на живот на живеещите в града са се вдигнали и изискванията им към околната среда. Нено Димов посочи, че общините имат три години да постигнат обещаните резултати за подобряване на качеството на въздуха, като тази е първата. Една след изтичането им, може да има санкции при неизпълнение. На въпрос за използването на боклук за горене, Димов посочи, че България е единствената страна в ЕС, която има ограничение на това количество и  повтори тезата си , че у нас това е значително по-слабо разпространено решение, отколкото в другите страни от ЕС. \"Това, което приемаме е десет пъти по-малко от това, което изнасяме\", допълни той. Нено Димов посочи, че над 90% от вноса на гориво от отпадъци е за нуждите на циментовата индустрия.", "date": "2019.12.15", "title": "Екоминистърът не се притеснява от проверката на прокуратурата за водата на Перник"}
{"url": "https://www.dnevnik.bg/evropa/2019/12/13/4005476_vdiganeto_na_pensiite_v_rumuniia_shte_e_test_za/", "text": "Новото либерално правителство на Румъния придвижва напред най-голямото увеличение на пенсиите от три десетилетия в рамките на бюджета за 2020 г. на фона на нарастващи опасения, че страната ще надхвърли прага за бюджетния дефицит, определен от правилата на ЕС, и рискува понижаване на кредитния рейтинг, съобщава агенция \"Ройтерс\". Правителството, което встъпи в длъжност миналия месец, запази закон, внесен от предишния левоцентристки кабинет, за 40-процентно увеличение на пенсиите и твърди, че ще увеличи събираемостта на данъците и ще намали бюджетните разходи, за да спре увеличаването на дефицита. Правителството обеща да намали бюджетния дефицит до 3.6 процента от брутния вътрешен продукт (БВП) следващата година от 4.4 процента през текущата. Икономистите ще следят внимателно проектобюджета за 2020 година, за да видят дали това обещание ще бъде спазено. \"Ясно е, че увеличение на пенсиите в такъв мащаб не съответства на актуалните икономически данни\", заяви главният икономист в Райфайзенбанк - Румъния, Йонуц Думитру. \"Законът за пенсиите е може би най-сериозният вътрешен проблем за румънската икономика\". Увеличението на пенсиите, което започва от септември, вероятно ще направи страната уязвима през следващите години, тъй като в резултат от бума в раждаемостта след забраната на абортите в комунистическа Румъния през 1966 година. Европейската комисия прогнозира, че бюджетният дефицит на Румъния ще достигне 6.1 процента от БВП през 2021 г., ако не бъдат взети допълнителни мерки. Тази стойност е повече от два пъти над лимита от 3 процента, определен от ЕС, и носи риск от задействане на процедура за прекомерен дефицит. Това може да повиши цената на кредитирането и да окаже натиск върху румънската лея, която поевтиня до рекордно ниско равнище спрямо еврото миналия месец. Премиерът Лудовик Орбан подчерта в четвъртък, че неговото правителство ще приложи пенсионния закон, но призова народните представители да се въздържат от одобряване на други проекти, които предвиждат големи разходи. \"Намираме се в много трудна ситуация\", каза Орбан. \"Бюджетът за 2020 г. не може да се справи с нови допълнителни разходи\". Трите големи рейтингови агенции отреждат на Румъния което означава, че всяко ново понижение би тласнало суверенния дълг на страната в т.нар. територия \"боклук\". Международната рейтингова агенция \"Стандард енд Пуърс\" (S&P) понижи тази седмица перспективата на оценката си за кредитоспособността на Румъния от \"стабилна\" на \"негативна\" заради увеличението на бюджетния дефицит.  Рейтинговата агенция очаква догодина в Румъния да започне процес на съществена фискална консолидация, но строгият бюджет и нестабилността на политическата среда са рискове за сбъдването на този сценарий.  Йонуц Думитру от Райфайзенбанк - Румъния, и други икономисти изчисляват, че 40-процентното увеличение на пенсиите ще струва около един процент от БВП през последното тримесечие на следващата година и тази стойност като цяло ще се повиши до 2.7 процента за 2021 година. е 305 долара (около 270 евро) месечно, сочат данни на държавната пенсионна агенция. Това е едно от най-ниските равнища в ЕС, посочва \"Ройтерс\". Минималната пенсия е само 163 долара (малко над 145 евро), но хиляди хора, включително бивши полицаи, служители на тайните служби, военни и магистрати, получават специални пенсии, които не са обвързани с вноски и са непопулярни сред останалите избиратели. Румънската централна банка отхвърли прогнозата на ЕС за бюджетния дефицит през 2021 г. и посочи, че фискалните мерки ще попречат на подобно нарастване. Събираемостта на данъците в Румъния се равнява на около 30 процента от БВП, което е под средното за ЕС равнище от 46 на сто. Страната харчи над две трети от това за заплати в бюджетния сектор, пенсии и други социални помощи. Румъния не е единствената страна от ЕС, която ще наруши тази година ограниченията за дефицита, но се очаква да бъде единствената с прекомерен дефицит през 2020 г. и 2021 година, отбелязва \"Ройтерс\". Това означава, че Брюксел може да започне процедура за прекомерен дефицит спрямо Румъния следващата година - дълъг процес, който може да ограничи достъпа на Букурещ до структурните фондове на ЕС за продължителен период от време. А най-лошото тепърва предстои. През 1966 г. диктаторът Николае Чаушеску забрани абортите, за да увеличи работната ръка в страната. Почти два милиона румънци, или 10 процента от населението, ще достигнат пенсионна възраст след 2030 година. /БТА", "date": "2019.12.15", "title": "Румъния върви към рисковано 40-процентно увеличение на пенсиите"}
{"url": "https://www.dnevnik.bg/sport/2019/12/15/4005994_evertun_produlji_vuzhoda_si_vzimaiki_tochka_ot/", "text": "Само седмица след като  победи сензационно \"Челси\" , \"Евертън\" успя да спъне и друг от топ отборите във Висшата лига - \"Манчестър юнайтед\". \"Карамелите\" взеха точка от \"Олд трафорд\" след 1:1 в много интересен мач от 17-ия кръг. Двубоят беше белязан от гол за \"Евертън\" при спорни обстоятелства, след като \"червените дяволи\" претендираха за фаул срещу Давид де Хеа. Попадението за \"Евертън\" падна в 36-ата минута и беше автогол на Виктор Линдельоф. \"Юнайтед\" изравни в 77-ата минута, когато точен беше Мейсън Грийнууд. Срещата беляза и 4000-ият пореден двубой за \"червените дяволи\", в който участие взима юноша на тима. Именно продукт на академията на \"Юнайтед\" отбеляза и гола. Равенството остави \"Юнайтед\" на шесто място в таблицата с 25 точки. Тимът на Оле Гунар Солскяр беше изпреварен от \"Тотнъм\", който по същото време победи \"Уулвърхемптън\" с 2:1. Съставът на Жозе Моуриньо стигна до трите точки като гост с попадения на Лукас Моура в осмата и Ян Вертонген в 91-ата. За \"вълците\" точен беше Адама Траоре. На \"Олд трафорд\" \"Евертън\" изигра много силно първо полувреме и действаше организирано. В 36-ата минута при центриране от корнер Калвърт-Люин натисна Де Хеа и вратарят не успя да играе с топката. Тя падна в краката на Линдельоф, а шведът не можа да реагира и само изгледа как влиза в мрежата - 0:1. Второто полувреме беше много по-различно, като домакините бяха по-активни, а \"Евертън\" - пасивен и разчитащ на контраатаки. В 77-ата минута Грийнууд се разписа само 12 след появата си на терена.      Младият нападател вкара с прецизен удар с левия крак.", "date": "2019.12.15", "title": "\"Евертън\" продължи възхода си, взимайки точка от \"Манчестър юнайтед\""}
{"url": "https://www.dnevnik.bg/sport/2019/12/15/4006004_ludogorec_shte_zimuva_s_prednina_ot_pet_tochki_sled/", "text": "\"Славия\" спря \"Лудогорец\" в последния мач в Първа лига за 2019 г., и открадна точка от шампиона. Срещата от 20-ия кръг в първенството завърши 1:1 и запази интригата за първата позиция. С попадение на Димитър Велковски в добавеното време белите стигнаха до точката, след като преди това Мавис Чибота беше открил в 22-ата минута. Шампионите не се възползваха от равенството между \"Локомотив\" (Пловдив) и \"Левски\", и запази разликата на върха. Осемкратният първенец ще зимува с преднина от пет точки пред \"Левски\". Срещата беше трета поредна, която \"Лудогорец\" не спечели в Първа лига. Все пак отборът на Станислав Генчев е непобеден вече в 25 поредни двубоя (16 победи и девет равенства), а последното поражение беше на 26 април от \"Черно море\". \"Славия\" се изкачи с едно място и е пети в класирането с 30 точки. Белите, заедно с \"Черно море\", \"Арда\", \"Ботев\" (Пловдив) и \"Берое\" са въвлечени в битката за шестото място и са събрани само в две точки. Станислав Генчев използва много резервни футболисти, което обаче не се отрази на \"Лудогорец\" преди почивката. Тимът беше много активен, като Чибота пропусна едно чисто положение, но в 22-ата минута се реваншира. Той вкара след подаване на Жоржиньо, завършвайки с глава. През втората част шампионите продължиха да пропускат с лека ръка, а към края подходиха и по-лежерно в защита. В самия край на срещата Станислав Манолев закъсня да се върне и позволи на Димитър Велковски да изравни. След срещата Станислав Генчев обяви, че до дни ще се знае кой ще бъде новият треньор на тима. Досегашният наставник обаче има уверението, че ще остане в екипа. \"Знам, че ще има изявление от клуба в близките дни. Аз, откакто дойдох, през лятото имам уверението, че ще остана, клубът ще инвестира в мен и ще ме развива. Годината е по-скоро положителна, защото водим в България, класирахме се напред в Лига Европа\", каза Генчев. Треньорът на шампионите обаче изрази яда си от изравнителния гол в края.", "date": "2019.12.15", "title": "\"Лудогорец\" ще зимува с преднина от пет точки след трета поредна грешка"}
{"url": "https://www.dnevnik.bg/photos/2019/12/15/4005918_fotogaleriia_svetovnite_snimki_na_denia_-_14_dekemvri/", "text": "Момиче си играе с играчка пистолет на площадка за рециклиране на отпадъци в Дхака, Бангладеш.", "date": "2019.12.15", "title": "Фотогалерия: Световните снимки на деня - 14 декември - 15 декември 2019 г."}
{"url": "https://www.dnevnik.bg/biznes/2019/12/15/4006029_sasht_ochakva_dvoino_uvelichavane_na_iznosa_si_za/", "text": "Първата фаза от търговското споразумение с Пекин, договорена в петък, е напълно готова въпреки необходимостта от превод и до две години ще увеличи два пъти американския износ за Китай. Това заяви пред телевизия Си Би Ес (CBS) постоянният търговски представител на САЩ Робърт Лайтхайзър, цитиран от \"Ройтерс\", предаде БТА. Той изтъкна, че сигурно ще има някои редакции по текста, но иначе той е напълно готов. Търговското споразумение е забележително, въпреки че не решава всички проблеми из основи, посочи търговският представител, цитиран от \"Франс прес\". По думите му в документа не става въпрос само за селско стопанство, но има и елементи за защита на интелектуалната собственост, за технологиите, валутите, финансовите услуги. Лайтхайзър не посочи конкретна дата за подписването на споразумението, но в петък той спомена първата седмица на януари. Постигнатата в петък договорка между Вашингтон и Пекин позволи да настъпи примирие в търговската война между двете най-големи икономики в света, започнала през март 2018 година.", "date": "2019.12.15", "title": "САЩ очаква двойно увеличаване на износа си за Китай след сключено споразумение"}
{"url": "https://www.dnevnik.bg/sport/2019/12/15/4006032_siti_si_vurna_samochuvstvieto_s_kategorichen_uspeh_nad/", "text": "\"Манчестър сити\" се върна на победния път във Висшата лига, след като разгроми \"Арсенал\" с 3:0 като гост. Шампионът не срещна никакви проблеми и много лесно взе трите точки на \"Емиратс\". И трите гола паднаха още до почивката. Кевин Де Бройне се разписа във втората и в 40-ата минута, а Рахим Стърлинг добави едно попадение в 15-ата. \"Гражданите\" събират 35 точки, с което се доближават на четири от втория \"Лестър\", който ден по-рано допусна грешка. След седмица двата тима се изправят един срещу друг на \"Етихад\". Тимът на Пеп Гуардиола обаче е на 14 точки от първото място,  заемано от \"Ливърпул\" . Двубоят беше под №200 за каталунския специалист начело на \"гражданите\". Загубата оставя \"Арсенал\" едва девети, като в 17 мача \"артилеристите\" имат пет победи, седем равенства и вече пет поражения. Головата разлика е отрицателна - 24:27. Тимът е с 22 точки, на седем от топ 4. \"Артилеристите\" имат само една победа в последните си девет двубоя във Висшата лига.      Срещата започна кошмарно за \"Арсенал\", като още във втората минута Де Бройне откри. Белгиецът се разписа с мощен шут точно под гредата, който не оостави никакви шансове на Бернд Лено и защитата. В 15-ата минута Де Бройне асистира за гол на Стърлинг. До почивката \"Арсенал\" отправи само един точен удар, а вместо това получи и трети гол в мрежата си. В 40-ата минута Фил Фоудън намери Де Бройне и той се разписа за втори път. През втората част двубоят се доиграваше, но \"Арсенал\" отново не показа желание. Домакините не отправиха нито един точен удар към вратата на Едерсон и това принуди феновете да се разотидат от \"Емиратс\" далеч преди последния сигнал.      Освирквания имаше към Месут Йозил, който беше сменен в 60-ата минута. Германецът реагира бурно и изрита ръкавиците си. Още преди срещата  около Йозил имаше напрежение , след като той подкрепи мюсюлманска общност в Китай, която е подложена на репресии. Клубът се дистанцира от коментара на футболиста си, но се стигна до реакция. Преди срещата беше обявено, че китайската телевизия CCTV няма да излъчва дербито на кръга във Висшата лига заради коментарите на Йозил.", "date": "2019.12.15", "title": "\"Сити\" си върна самочувствието с категоричен успех над \"Арсенал\""}
{"url": "https://www.dnevnik.bg/sport/2019/12/15/4006036_fjuri_ostana_bez_trenyor_dva_meseca_predi_revansha_s/", "text": "Бившият световен шампион по бокс в тежка категория Тайсън Фюри се е разделил с треньора си Бен Дейвисън, съобщи Sky Sports. Това се случва малко над два месеца преди реванша между британеца и  Дионтей Уайлдър  за пояса на Световния боксов съвет (WBC). Срещата ще се проведе на 22 февруари  в Лас Вегас. \"Определено въпросите няма да спрат, докато хората не получат отговори. Тайсън и аз решихме да се разделим, като това е най-доброто за кариерите ни. Ние оставаме приятели, а той ще размаже Уайлдър\", написа Дейвисън в социалните мрежи. Фюри работеше с Дейвисън след завръщането си на професионалния ринг след тригодишна пауза. Между юни 2018 и септември 2019 британецът проведе пет срещи, като постигна четири победи, а с Уайлдър завърши наравно. Работата между двамата беше критикувана най-вече след последния мач на Фюри,  спечелен срещу Ото Валин  със съдийско решение, В него британецът получи тежки удари, включително и аркада. \"Никога не съм го виждал в по-лошо състояние. Решенията, които взе напоследък могат да му костват кариерата си затова са виновни хората около него, включително Бен Дейвисън\", каза през септември бащата на британския боксьор Джон Фюри. В миналото Фюри работеше с баща си Джон, както и със своя чичо Питър Фюри. Именно последният го изведе до световните титли през 2015 г., когато британецът детронира Владимир Кличко.", "date": "2019.12.15", "title": "Фюри остана без треньор два месеца преди реванша с Уайлдър"}
