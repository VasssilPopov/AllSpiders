{"url": "https://www.dnevnik.bg/analizi/2019/11/10/3989512_deseti_noemvri_1989_vreme_na_buini_kosi_i_nadejdi/", "text": "                         Повод за този текст стана една снимка, направена от Иван Бакалов, приятел и колега от факултета по журналистика. На нея е запечатана моята физиономия, заедно с още двама \"стършели\" – тримата присъстваме на шествието на \"Екогласност\", когато се връчваше петиция в Народното събрание против строителството в Рила. Датата е 3 ноември 1989 г. Снимката се появи по сайтове и фейсбуци, получи лайквания, а аз – обаждания от познати: \"Каква буйна коса си имал навремето!\". Обадиха се и по-млади колеги журналисти от разни медии: \"Бил сте участник в събитията, моля, разкажете нещо за онова време\".      Обяснявах, че не съм бил деен участник в събитията. Аз просто бях един от хората на площада, човек от задните редици на шествието. Други бяха двигателите, активистите на \"Екогласност\", организаторите на петицията – на снимките те са на първия ред. Не само на това шествие – те бяха в челото на промените, седнаха на \"кръглата маса\", а после и на банките във Великото народно събрание. И като имена от първите редици първи имат правото да разказват мемоари Много от тях го направиха в книги – покойният Румен Данов (светла му памет!) написа два тома, Димитър Луджев – три Доста неща за събитията са казани в дискусии, в телевизионни интервюта, в документални филми. Опитвах да откажа \"мемоари\" и с друг аргумент: впусна ли се в спомени, току-виж съм заприличал на ония \"активни борци\", които бяха излезли в гората на 8 септември, а после цял живот се прехранваха като разказваха за участието си в \"борбата\". Но колегите бяха настоятелни: \"Сигурно имате какво да разкажете\". И аз се навих. Но да напиша за нещо, на което съм пряк свидетел и участник – не толкова за политическите промени, колкото за журналистическите. Даже за един по-частен случай, за промените в един отделно взет вестник – вестник \"Стършел\", в който по онова време работех като млад и дребен фейлетонист, девета дупка на сатиричния кавал. който може да се приеме и като пример за случващото се в цялата държава по онова време. Времето, когато се наливаха основите - демократичните, и киселините – стомашните. - - - Една седмица след шествието на \"Екогласност\" дойде 10 ноември. Самия ден го помня много добре – от сутринта зачакахме. Знаехме, че нещо ще се случи и у нас – в чужбина то вече се случваше. В Съветския съюз – Горбачовата \"гласност и перестройка\". В Унгария комунистите доброволно слязоха от власт, телената мрежа по границата с Австрия бе срязана и източногерманците я преминаваха свободно. В Полша имаше \"кръгла маса\" и свободни избори. На 9 ноември в Берлин падна Стената. На 10-ти у нас падна Живков – в 6 вечерта радиото съобщи, че на пленум е подал оставка и тя е била приета. Същата вечер имахме уговорена среща в Клуба на журналистите с колеги от моя курс от Факултета по журналистика – по случай годишнина от завършването. В Клуба на ул. \"Граф Игнатиев\" (сега някакъв скъп ресторант), на видно място имаше голяма снимка на Тодор Живков с големина на фототапет – той говори пред репортери, а към него са насочени микрофони. Когато някой от посетителите прекалеше с виното и с градуса на изказванията, мълчаливо му посочваха микрофоните от тапета и бунтовното слово стихваше – хората имаха страх от \"слушалки\". Припомням сатиричния стих на Радой: \"Във всеки дом – микрофон. Под всеки балкон - микрофон\" Микрофони в клуба имаше не само на снимката, За келнерите също се говореше, че са ходещи и сервиращи \"микрофони\" – изпълняват поръчките с изострен слух и сигурно докладват, \"където трябва\". Тогава, в самата ноемврийска вечер на 10-ти, си спомням, че когато сервитьорът дойде, му поръчах на висок глас: \"Порция кюфтета, каничка лопушанско и да падне тапетът от стената – както днес падна от власт!\" Сервитьорът се направи, че не ме чува и бързо изчезна, а пък приятелите на масата се спогледаха и предупредиха с пръст на устните:\"Ш-ш-т! Забрави ли, че и стените тук слухтят?\" Снимката тапет на Тодор Живков с репортери и микрофони вися в Клуба на журналистите доста време след 10-ти ноември – изглежда чакаха да видят накъде ще задуха вятърът (както цялата журналистика по онова време), докато ръководството на Съюза събра кураж да я свали. (И днес още в СБЖ вее червен вятър, но това е друга тема.) - - - Начело на \"Стършел\" през 1989 г. беше поетът Орлин Орлинов, небезизвестният автор на \"Ода за СССР\". Днес никой не я помни, но по мое време се декламираше в училищата и пионерчетата наизустяваха цитати за \"русия Ванка, който ще влезе в танка\" и за Андрюша, който \"ще яхне катюша\" (това са солдати от \"Одата\", готови да смачкат империализма). Едно шеговито двустишие от неизвестен автор описваше О. Орлинов напълно и изцяло: \"Полковник, гражданин, поет – с инициали на клозет\". Поетът с нулеви инициали нямаше нищо общо с хумора и сатирата, начело на \"Стършел\" бе спуснат от ЦК – самият бе член на ЦК. А на пленума от 10 ноември единствено той не бе разбрал, че ще свалят Тодор Живков, и малко преди оставката бе дръпнал похвално слово за Генералния. Присъстващите в залата се подсмихвали и си намигали, докато го слушат: \"Тоя не знае ли какво следва по следващата точка от дневния ред\". Още в първите дни след 10-ти, ние, по-младите \"стършели\", намекнахме на главния си редактор, че е редно да последва оставката на своя любим другар Т.Ж. А той ни намекна, че е по-лесно нас да уволни, отколкото сам да напусне: \"Мен партията ме е сложила тук, само тя може да ме махне!\" Но пък не смееше да ни уволни – нали ще ни направи герои, мъченици на демокрацията. Вместо това ни поучаваше бащински, по живковски: Ама бурята навън не отминаваше, на 18 ноември се проведе първият свободен митинг. Другите вестници не го отразиха – в \"Стършел\" написахме подробен репортаж с цитати от речите на ораторите. Главният О.О. се колебаеше дали да го пусне, но бяхме доста настъпателни, под влияние на уличната еуфория, и той отстъпи. Изобщо се сниши и премина в отстъпление. Тогава излезе и знаменитата карикатура на Георги Чаушов \"Хайдушко хоро\". Преразказвам с думи, макар карикатурата да е \"без думи\": \"Живков е изпаднал от редицата на ръченицата, а неговите другари, юнаци с калпаци от политбюрото, продължават хорото\". Пророческа карикатура за целия преход – \"другарите\" не се отказваха лесно от хайдушкото си хоро, то продължава и до днес. (На него после се хванаха децата им, внуците, бодигардовете им, но това е друга тема). Творбата на Георги Чаушов беше важна и за друго – за първи път карикатура на Живков се появи във вестник. До този момент карикатури с образите на ръководните партийци от политбюрото не можеха да се появят, макар че те си бяха истински карикатури и целият народ ги виждаше. Във вестниците можеше да има само карикатури за американския президент Рейгън или за \"желязната лейди\" Маргарет Тачър (Никога не съм допускал, че трийсет години по-късно на страниците на \"Стършел\" пак ще се явят карикатури на американския президент И това е друга тема.) - - - Бяхме по митингите не като фейлетонисти, а като репортери – пишехме каквото виждаме, едно към едно, защото другите вестници не го пишеха. Носехме не само репортерски касетофончета, а и плакати. На големия митинг пред парламента на 14 декември се явихме с голям лозунг- обява:\"Заменяме главен редактор – полковник, срещу кво да е!\". Бурно стана и в редакцията, вече не говорехме с намеци на главния редактор, а в прав текст: \"Абе, ти няма ли да си ходиш!\" Вместо да си тръгне с достойнство, поетът О.О. се скри, взе си отпуск и мина в нелегалност. (След 10-ти ноември доста партийци се изпокриха и станаха нелегални, както преди 9-ти септември.) Тогава в карето на вестника излезе следното уточнение: главен редактор Орлин Орлинов (в отпуск). О.О. няколко месеца се кри и отлагаше оставката си, не му се вярваше,че Партията ще изпусне нещата от контрол. Капитулира, чак когато и ЦК се отказа от него. Тръгна си безславно от редакцията, изпратен с въздишка на облекчение: \"Най-после!\". А ние си избрахме сами и демократично главния си редактор с мандат за четири години, с право на не повече от два мандата – нещо уникално в българския печат и тогава, и сега. (Едно уточнение: в момента аз съм главен редактор за 4-ти мандат, но това пак е друга тема). - - - Така мъчително ставаха промените – зор бе да свалиш една снимка от стената или един главен редактор, на когото не му е там мястото. А колко трудно бе да махнеш петолъчката от \"Дондуков\", да извадиш Мумията от мавзолея или досиетата от архива на ДС. И въпреки това, България е променена и е една европейска държава. А можеше да бъде Беларус, Казахстан, Туркменистан или някой друг евразийски \"стан\". А пък аз – евразийски сатирик. Понякога си мисля: какъв ли избор щях да имам, ако бях сатирик в днешна Русия или Турция? Какво щях да избера: властта да ми бие шамари, да ме арестува на улицата, да ми забрани да публикувам или да емигрирам в някоя европейска страна – Германия, Франция А защо не и в България? Макар да сме на 111-то място в класацията по свобода на словото, тук аз пиша свободно. И работя в свободен вестник. За мен важното е това. Значи някои десетоноемврийски надежди са се сбъднали. (За буйната коса и за илюзиите не ми се говори, те са друга тема).", "date": "2019.11.10", "title": "Десети ноември 1989 – време на буйни коси и надежди"}
{"url": "https://www.dnevnik.bg/sport/2019/11/10/3989525_kubrat_pulev_pobedi_po_tochki_bukur_i_otpravi_nov/", "text": "Кубрат Пулев постигна нова победа на професионалния ринг, след като надви по точки американеца Райдел Букър на галавечер в САЩ. Българският боксьор се справи с важното предизвикателство без никакъв проблем, което ще му позволи през 2020 г. да се бие отново за световната титла. Българинът беше много по-добрият боксьор, доминираше през всички 10 рунда и нанесе много удари на Букър, но не успя да го нокаутира. Пулев заложи статута си на задължителен претендент на Международната боксова федерация (IBF), която е притежание на Анди Руис. По правилник до средата на 2020 г., българинът трябва да срещне победителя от реванша между Руис и Антъни Джошуа, който ще се проведе на 7 декември. Пулев вече веднъж се би за световна титла, като през 2014 година беше нокаутиран от Владимир Кличко. Срещата се проведе на стадион \"Чукчанси парк\" в градчето Фресно в Калифорния. Това беше втори мач за Пулев в САЩ след дебюта му в страната през март, когато нокаутира Богдан Дину. Съдиите дадоха категорично предимство на Пулев в двубоя. Първият рефер отсъди 99:91 в полза на българина, а останалите двама - 98:92.  Срещата се проведе на стадион \"Чукчанси парк\" в градчето Фресно в Калифорния. Това беше втори мач за Пулев в САЩ след дебюта му в страната през март, когато нокаутира Богдан Дину. Победата е 28-а на професионалния ринг за Пулев от 29 срещи (14 нокаута). Букър претърпя трето поражение. Статистиката също показа категоричното предимство на Пулев, който пласира над 600 удара срещу американеца. \"Минаха осем месеца от последния ми мач, времето беше доста, но съм доволен. Съперникът ми не беше лош, смятам, че се получи добър бой. Контролирах целия мач, бях по-добрият боксьор. Уважение към моя противник, но аз съм боксьор от различно ниво\", каза Пулев след двубоя. Той отново изрази уверение, че ще се бие с Джошуа или Руис през 2020 г. Американският съперник на Пулев започна по-добре двубоя и имаше предимство в първия рунд, когато пласира няколко удара. Пулев беше по-предпазлив, държеше дистанция и не успя да пробие гарда на Букър. Българинът започна да вдига темпото във втория и основно в третия рунд. Тогава той вкара няколко удара в главата и тялото на Букър. В края на третата част се появи проблем за американеца, след като неговото дясно око беше почти затворено. Това не попречи на Букър да бъде активен и в началните секунди беше агресивен. След това Пулев продължи да води играта. Петият рунд също беше на сметката на българина, който за кратко разклати съперника си, но не можеше да направи няколко поредни точни удара. В шестата част Букър отговори с дясно кроше и веднага след това пласира ъперкът. Както и в предишните два рунда обаче Пулев беше активен до последните секунди и на свой ред нанесе точни попадения в главата на Букър.   Седмият рунд беше най-добър за Пулев от началото на срещата, като българинът започна атаки от самото начало. Той водеше играта и нанасяше много удари на Букър, притискайки американеца във въжетата. В осмия и деветия рунд Букър отнесе много тежки удари и изобщо нямаше шанс да отговори на натиска на Пулев. Американецът заложи само на защитата, докато Пулев търсеше нокаута. Въпреки всички тежки удари на българина, съперникът му издържаше и дори не беше разклатен. Ситуацията не се промени и в 10-ия рунд, в който Пулев продължи да доминира, но не успя да намесе нокаутиращ удар.", "date": "2019.11.10", "title": "Кубрат Пулев победи по точки Букър и отправи нов поглед към световната титла"}
{"url": "https://www.dnevnik.bg/analizi/2019/11/10/3989515_plenumut_na_10_noemvri_surdechna_blagodarnost_na/", "text": "                         От днешна гледна точка начинът, по който вестниците в комунистическа България, съобщават на 11 ноември за свалянето на Тодор Живков от върха, е направо неразбираем. Най-важната информация е укрита дълбоко в текста на \"информацията\". За събитието е написано, като че ли то е най-очакваното и се вписва отлично в \"избрания път\". За читателя от онова време, свикнал да търси смисъла между редовете, всичко е ясно. Той знае, че автори на подобни писания са проверени партийни кадри, а не журналисти, че всяка информация се проверява преди да бъде отпечатана. Всеки може да разбере, че става дума за партиен преврат. Тодор Живков, който не харесва курса на съветския ръководител Михаил Горбачов към преустройство на социализма, и който не е харесван от Кремъл, е пожертван. На негово място е издигнат смятания за по-гъвкав и по-приемлив за Москва Петър Младенов. И наистина - на следващ пленум през декември БКП вече се разграничава от него и го изключва. Не много преди това - му се посвещават произведения на изкуството, сценаристи на игрални филми написват ролята му на партизанин и борец - антифашист, снима се документалният филм \"Човек от народа\". А народът го нарича \"бай Тошо\", докато комунистическата пропаганда го титулува \"първи партиен и държавен ръководител\". \"Другарят Петър Младенов - генерален секретар на ЦК на БКП\", \"Пленум на ЦК на БКП, насрочен е ХIV конгрес на БКП в края на 1990 г.\", \"Ще вървим неотклонно по избрания път заедно с народа и в името на народа!\" Тези три заглавия са по първите страници на официозите в. \"Работническо дело\", в. \"Земеделско знаме\" и в. \"Отечествен фронт\" след пленума на ЦК на БКП на 10 ноември 1989 г., когато от власт е свален дългогодишният тоталитарен водач Тодор Живков. В нито едно от заглавията или подзаглавията на трите вестника не е споменато името на Живков, оглавявал партията и държавата в продължение на 35 години. който е обсъждал две точки - за подготовката на 14-ия конгрес на БКП в края на 1990 г. \"За хода на преустройството на сегашния етап, за подготовката на XIV партиен конгрес\", и \"организационни въпроси\". \"...По точка втора от дневния ред другарят Георги Атанасов (секретар на ЦК на БКП и министър-председател по това време - бел. ред.) изтъкна, че въпросът, който Централният комитет предстои да обсъди, има изключително голямо значение и за партията, и за страната. Още преди една година другарят Тодор Живков в писмо до Политбюро помоли да се обсъди и внесе на пленум на Зентралния комитет предложение да бъде освободен като генерален секретар на ЦК на БКП, член на Политбюро и председател на Държавния съвет. Той аргументира молбата си с принципните постановки, развити с Юлската концепция и на Националната партийно конференция, и по-конкретно се позова на мандатния принцип, макар и той още да не е станал уставно и конституционно положение. Тогава, подчерта Георги Атанасов, Политбюро на ЦК на БКП сметна, че внесената от другаря Тодор Живков молба не е актуална и го помоли да продължи да изпълнява своите партийни и държавни задължения. от партийните и държавните постове, които заема. Към аргументите, изложени в писмото от миналата година, той изтъкна и обстоятелството, че повече от 30 години е начело на партията и държавата, че наближава 80 години и чувствува, че силите го напускат, а работата на генералния секретар е винаги много напрегната, още повече в такъв решаващ за страната исторически момент. Политбюро с участието на кандидат-членовете на Политбюро, председателя на Централната контролно-ревизионна комисия и секретарите на ЦК на БКП обсъди всестранно всички аспекти на този проблем и единодушно реши да предложи на Централния комитет да приеме молбата на другаря Тодор Живков за освобождаването му като генерален секретар на ЦК на БКП и член на политбюро, както и да предложи на Народното събрание да го освободи като председател на Държавния съвет на НР България. При обсъждането в Политбюро специално бе отбелязано, че революционните преобразования, които извършваме, обновителните процеси, които протичат, са съпроводени със сериозни трудности и проблеми. Очевидно обществото се нуждае от всестранни промени и осъществяването им изисква и много енергия, и голямо напрежение, и нови кадрови решения. По-нататък другарят Атанасов изтъкна, че дейността и делото на другаря Тодор Живков повече от три десетилетия са неразривно свързани с всички главни събития в живота на нашето общество. за това, че той посвети целия си съзнателен живот и отдава безрезервно своите сили и енергия на делото на партията, в служба на народа. Разрешете ми, заяви Георги Атанасов, от името на Политбюро да ви предложа кандидатурата, която единодушно издигаме. За генерален секретар на Централния комитет на Българската комунистическа партия да бъде избран другарят Петър Младенов. Той е добре известен на всички ни, тъй като е от 18 години в партийното ръководство. Преминал през школата на Комсомола, израснал и утвърдил се като уважаван представител на младото поколение ръководни партийни и държавни дейци, високообразован, натрупал многостранен опит, той се ползва с авторитет не само у нас, но и зад граница. Другарят Петър Младенов съчетава единството и приемствеността между поколенията. Той умее да работи с хората, да се вслушва в други мнения, чужд е на авторитарния стил на работа. Същевременно е решителен, може да отстоява позиция и да провежда линия. Той притежава всички качества, за да поеме отговорностите, които изисква длъжността генерален секретар на Централния комитет на БКП... Другарят Петър Младенов бе избран за генерален секретар на ЦК на БКП с голямо болшинство - само един глас против. С това днешният пленум завършва своята работа, каза другарят Георги Атанасов. Той ще заеме особено, повратно място и роля в развитието на страната, в процеса на дълбоките обществени промени. Искам от ваше име да уверя другаря Петър Младенов, че в изпълнението на своите задължения той ще има подкрепата на Централния комитет, на цялата партия. Единството, което бе изразено при обсъждането на въпросите, е показател не само за зрелостта на Централния комитет, а и за твърдата наша воля и решимост да отстоим и осъществим преустройството - в името на човека, в името на България, в името на социализма\", това е съобщението за решенията на пленума. Биографията на Петър Младенов е придружена със снимка - единственият фотоматериал на първите страници на трите вестника. Публикувано е и заключителното му слово \"Ще вървим неотклонно по избрания път заедно с народа и в името на народа\". В словото той изказва благодарност на другаря Тодор Живков \"за неговата дългогодишна и вярна служба на делото на партията и революцията. Известни са неговите заслуги през годините на съпротивата и антифашистката борба. След победата в продължение на повече от три десетилетия като първи партиен ръководител той разгърна значителни по мащаби дейност за осъществяване на социалистическите преобразования в страната. За всичко това, и му желаем още дълги години здраве, бодрост и творческа активност\". \"...Изводът е един, за да изградим успешно истински социализъм, за да общуваме пълноценно с цивилизованите държави, необходимо е окончателно и безвъзвратно да демонтираме командно-административната система и да не допуснем да се появят рецидиви. На нейно място трябва да изградим самоуправляващо се гражданско общество, организирано в държава със социален строй съгласно свободния избор на народа. Избор, който веднъж завинаги нашият народ е направил. Нека още веднъж да подчертая: ние виждаме преустройството в България единствено и изключително в рамките на социализма, в името на социализма и по пътя на социализма. Ние добре разбираме, че задачите, които трябва да решим, няма да бъдат леки. Отнася се за истинска революция, която е предназначена да освободи творческия потенциал на човека и да създаде условия за пълната му самореализация. като политическа сила с дълбоки корени в нашата национална история носи огромна отговорност за успеха на преустройството. Това е отговорност пред хората на днешна България, отговорност пред онези, които посветиха живота и труда си на борбите за победата и утвърждаването на социализма на българска земя, отговорност пред бъдещите поколения. Ние поехме тази отговорност и ще вървим неотклонно по избрания път заедно с народа и в името на народа!\" - така завършва заключителното слово на Младенов. По първите страници на официозите тогава е и поздравителната телеграма от Михаил Горбачов до Петър Младенов: \"Скъпи другарю Петър Младенов, от името на Централния комитет на Комунистическата партия на Съветския съюз и лично от свое име ви поздравявам с избирането Ви за генерален секретар на Централния комитет на Българската комунистическа партия. В Съветския съюз са убедени, че българските комунисти и всички трудещи се в страната ще се окажат на висотата на стоящите пред тях задачи за радикално и последователно обновление на обществото в духа на социалистическия избор. От своя страна ние и занапред ще се стремим към укрепване на съветско-българската дружба и към обогатяване на за благото на нашите братски народи, за делото на социализма и мира. С искрено уважение и пожелание за успехи във вашите дела и начинания\". От обзора \"Светът коментира решенията на ЦК на БКП\" се разбира, че \"съветските средства за масова информация отразиха широко работата на пленума на ЦК на БКП, състоял се на 10 ноември\", че съобщението за решението на пленума \"заема централно място\" във всички медии в ГДР и ФРГ, че \"белгийската телевизия и радио отделиха значително място в своите информационни блокове за работата на пленума\". Информацията за отразения в чуждия печат пленум обаче се свеждат само до избора на Петър Младенов и акценти от работата му като външен министър. Следващите три страници от вестниците са за изказванията на пленума на Атанас Константинов (член на ЦК на БКП и първи секретар на Областния комитет на БКП - Михайловград, дн. Монтана), Иван Станев (член на ЦК на БКП и бригадир на монтажна бригада в строително управление \"Кремиковци\", герой на социалистическия труд), Кунчо Кунев (кандидат-член на ЦК на БКП, председател на ИК на Областния народен съвет - Ловеч), Трифон Пашов (член на ЦК на БКП и министър на транспорта), Минчо Чунтов (член на ЦК на БКП и секретар на Софийския градски комитет на БКП), Петър Танчев (секретар на БЗНС) и Орлин Орлинов (член на ЦК на БКП и главен редактор на в. \"Стършел\").", "date": "2019.11.10", "title": "Пленумът на 10 ноември: Сърдечна благодарност на другаря Живков"}
{"url": "https://www.dnevnik.bg/sport/2019/11/10/3989529_mesi_se_izravni_s_ronaldo_sled_34-i_hettrik_v_la_liga/", "text": "Лионел Меси се изравни с Кристиано Роналдо, след като реализира 34-и хеттрик в Ла Лига в своята кариера. В историята на елитната испанска дивизия няма други играчи, които да са вкарвали повече хеттрици от двамата. Аржентинецът реализира три попадения в късния мач от съботната програма със \"Селта\", спечелен с 4:1. Меси откри от дузпа в 23-ата минута, като тя беше отсъдена за игра с ръка на футболист на галисийци. Все пак \"Селта\" изравни с отлично изпълнение на пряк свободен удар от Аласа. Също от фаул в добавеното време на първата част Меси отново изведе каталунците напред. Ударът му беше от около 25 метра и не остави никакви шансове на вратаря на \"Селта\". Само три минути след подновяването на играта аржентинецът повтори изпълнението си от идентична позиция, за да оформи и хеттрика си в 48-ата минута. За пръв път в кариерата си Меси постигна хеттрик след два гола от фаул.      Крайният резултат в мача оформи Серхио Бускетс, който беше точен в 85-ата минута с удар от границата на наказателното поле. Победата остави \"Барселона\" начело в Ла Лига, като каталунците имат 25 точки, колкото е и активът на \"Реал\" (Мадрид). В по-ранен мач от програмата мадридчани надвиха \"Ейбар\" с 4:0 като гост. Точни за \"Реал\" бяха Карим Бензема два пъти, Серхио Рамос и Федерико Валверде.", "date": "2019.11.10", "title": "Меси се изравни с Роналдо след 34-и хеттрик в Ла Лига"}
{"url": "https://www.dnevnik.bg/evropa/2019/11/10/3988878_s_obeshtaniia_za_borba_s_korupciiata_rumunskiiat/", "text": "Румънският президент Клаус Йоханис се очаква да спечели най-много гласове на днешния първи тур на президентските избори с обещания да съживи усилията за борба с корупцията в една от най-корумпираните европейски държави, предаде \"Ройтерс\". За да спечели втори мандат, 60-годишният Йоханис вероятно ще трябва да се яви на балотаж на 24 ноември, като според социологическите проучвания той ще победи независимо кой ще е съперникът му след днешното гласуване. С подкрепата на либералното правителство на малцинството на премиера Лудовик Орбан, негов съюзник,  който спечели вот на доверие  в парламента в понеделник, Йоханис може да въведе в длъжност главен прокурор, който да се заеме сериозно с борбата с корупцията, смятат наблюдатели. Преизбирането му освен това може да подсили шансовете на Национално-либералната партия да сформира коалиционно правителство след парламентарните избори през 2020 г. и да възстанови доверието на инвеститорите, което бе засегнато от няколко години на политическа нестабилност и фискална щедрост. \"Това не трябва да е новина за никого. Аз много искам честно правосъдие и ефикасна борба срещу корупцията\", заяви Йоханис пред новия правосъден министър по-рано този месец. Откакто стана президент през 2014 г., бившият кмет на трансилванския град Сибиу опита да ограничи съдебната реформа на управлявалите доскоро социалдемократи, смятана от Брюксел и Вашингтон за заплаха за върховенството на закона и предизвикала най-големите от 30 години протести в страната. Социалдемократите, които бяха на власт от парламентарните избори в края на 2016 г.,  бяха свалени  с вот на недоверие на 10 октомври. Йоханис успя да отблъсне техни назначения за висши постове, включително за Национална дирекция за борба с корупцията (DNA) и дирекцията за разследване на организирана престъпност и тероризъм (DIICOT), и двете под надзора на главния прокурор. През 2018 г. управляващите отстраниха ръководителя на DNA Лаура Кодруца Кьовеши, която след това бе избрана за  първия главен прокурор на ЕС . Мандатът на главния прокурор изтече през април, а ръководителят на DIICOT подаде оставка през октомври след критики срещу действията му в случай на отвличане и убийство на дете. Трите поста се заемат от временни ръководители. Това позволява на правосъдния министър на Лудовик Орбан да номинира нови хора, които според наблюдатели ще бъдат одобрени от Йоханис. По време на управлението си социалдемократите създадоха специален отдел за разследване на магистрати за потенциални злоупотреби, което бе сметнато от критици за инструмент за политическа принуда. Срещу Йоханис в надпреварата днес се изправят лидерът на социалдемократите и доскорошен премиер Виорика Дънчила и Дан Барна, лидер на дясноцентристкия съюз \"Спаси Румъния\". И двамата получават подкрепа под 20% в социологическите проучвания.", "date": "2019.11.10", "title": "С обещания за борба с корупцията румънският президент се готви за преизбиране"}
{"url": "https://www.dnevnik.bg/evropa/2019/11/10/3988230_ispaniia_glasuva_za_chetvurti_put_za_chetiri_godini_no/", "text": "Испанците днес ще гласуват на четвърти национални избори за четири години. През април тази година, юни 2016-а и декември 2015 г. в Испания имаше парламентарни избори, но те създаваха само правителства на малцинството. Анкетите преди днешния вот сочеха към победа на социалистите на досегашния премиер Педро Санчес, но се очертава тя да бъде недостатъчна за мнозинство, тоест очаква се повторение на ситуацията след вота през април. Основните кандидати вече изключиха някои от възможните сценарии за сформиране на правителство чрез споразумение, ако никой не получи категорична победа. Всички те обаче са наясно, че избирателите не искат пети избори и в крайна сметка може да сключат сделка. \"Ройтерс\" обобщава възможните сценарии. Правителство на малцинството на социалистите Това е най-вероятният сценарий. Социалистите на и.д. премиер Педро Санчес водят в социологическите проучвания, но очакванията са те да спечелят малко по-малко места, отколкото на предишните избори през април – около 120 вместо сегашните 123 от общо 350. Въпросът е кои може да са съюзниците им. В миналото техните естествен партньори биха били крайнолевите от \"Унидас Подемос\". Но между тях има неприязън след провалените разговори, последвали изборите през април. А шансовете им да имат достатъчно места, за да управляват заедно, са слаби. Сред другите опции е съюз, към който да се присъединят регионални партии, но предвид  напрежението около Каталуня , това също ще е сложно. Необичаен ход би бил консервативната Народна партия да се въздържи в парламента, за да позволи Санчес да бъде избран за премиер. Тази подкрепа обаче няма да е безплатна и е възможно да дойде в последната минута, за да се избегнат нови избори. Тя освен това няма да гарантира, че бюджетът ще може да бъде приет, или пък че правителството ще остане на власт дълго време. А ако крайнодясната \"Вокс\" постигне силен резултат, Народната партия може да се страхува, че подкрепа за социалистите, дори и без да влиза в правителството, ще й навреди на следващите избори. Дясноцентристката \"Сиудаданос\", за която анкетите сочат срив на изборите, може да бъде изкушена да подкрепи Санчес, за да се върне в играта. Социалистите заявиха, че ако спечелят без мнозинство, ще отправят предложения към друг партии в рамките на 48 часа и ще се стремят към широки съюзи по въпроси като единството на Испания и регионалното финансиране. Водено от социалистите коалиционно правителство Много по-малко вероятен, но не и невъзможен сценарий. Социалистите дадоха ясно да се разбере, че искат да управляват сами. Може обаче в крайна сметка да променят мнението си, ако това е единственият начин да останат на власт. Дясно правителство По-малко вероятно е от социалистическо правителство, но не може да се изключи, предвид че около една трета от избирателите до съвсем скоро все още не бяха решили как ще гласуват. Отново избори Каквото и да стане, тази опция винаги остава възможна. Съперничещите си партии ще се обвиняват взаимно, ако се стигне до нов вот, но опасността от такъв ще бъде и основната причина за усилията им да постигнат сделка. Само една партия получава мнозинство Социологическите проучвания, политическите лидери и анализаторите са единни, че това е невъзможно. Социалистите водят, но с по-малко от една трета от гласовете. Опити за привличане на подкрепа През последните дни Педро Санчес се опита да привлече колебаещите се и центристкия електорат, като заяви, че ще се фокусира в следващия си мандат върху икономическите проблеми и чрез втвърдяване на своята позиция към каталунските сепаратисти, отбелязва \"Асошиейтед прес\", цитирана от БТА. Усилията му идват в момент, когато подкрепата за консервативната Народна партия и за крайнодясната \"Вокс\" нараства след масовите протести в Каталуня миналия месец, когато бяха  осъдени на затвор  деветима лидери на сепаратисткото движение за опита за отделяне на богатата област преди две години. В стремежа си да привлече испанците, недоволни от опита за отделяне, Санчес обеща онези, които организират незаконни референдуми за независимост, да влизат в затвора, с което промени досегашната позиция на социалистите.      \"Няма да допусна още едно надигане на крайния национализъм, подхранван от фалшива реторика и изпълнен с лъжи, да подкопае успеха на испанската демокрация\", написа 47-годишният лидер в коментар, публикуван тази седмица в няколко европейски вестника. Политическият анализатор Пабло Симон, професор в Университета \"Карлос Трети\", обаче заяви, че печеленето на гласовете на избирателите е още по-трудно в контекста на изборите. \"Общественото мнение е гневно от повтарянето на изборите, с рекордни равнища на недоволство от политическата класа и с голям песимизъм за това какво ще е състоянието на икономиката догодина\", каза той. Трудности за социалистите Четвъртата по големина икономика в еврозоната функционира без стабилно правителство от средата на 2018 г. Тогава Санчес свали компрометираните от корупционни скандали консерватори при парламентарен вот на недоверие. Левоцентристкото правителство на малцинството се разпадна след по-малко от година, губейки парламентарната подкрепа на регионалните партии. Испанската социалистическа работническа партия увеличи местата си в парламента от 85 до 123 на изборите в края на април. Това обаче не бе достатъчно за абсолютно мнозинство от 176 от 350 общо депутати и отказът на лидера на \"Унидас Подемос\" Пабло Иглесиас да подкрепи Санчес остави премиера без достатъчно гласове. Последните социологически проучвания показват, че и двете леви партии може да загубят подкрепа. Национализъм и популизъм Междувременно Народната партия се възстановява, след като през април изгуби повече от половината си депутатски места, които се стопиха до 66. Допитванията сочат, че консерваторите може да спечелят повече места на сегашните избори. Шансовете на лидера им Пабло Касадо да състави правителство обаче са по-малки от тези на Санчес, предвид това, че се очаква естественият съюзник на НП, десноцентристката партия \"Сиудаданос\", да не се представи добре. Партията, която извлича най-голяма изгода от кризата в Каталуня, е \"Вокс\", със своята смес от испански национализъм и популизъм. В допълнение към призивите за лишаване на Каталуня от самоуправление и забрана на регионалните сепаратистки партии \"Вокс\" засилва антиимигрантската си риторика. Партията разпространява предизборни клипове, свързващи мигрантите с престъпността, а лидерите й организират митинги пред центрове, в които властите държат непридружените непълнолетни мигранти. \"Вокс\" спечели през април 24 депутатски места - по-малко от прогнозите на социологическите проучвания - но това все пак е безпрецедентна победа за крайната десница, която бе в периферията на политическия живот от края на диктатурата генерал Франсиско Франко през 1975 г. Този път допитванията прогнозират, че \"Вокс\" ще спечели най-малко 40 места в Конгреса на депутатите.      Партията сега подкрепя регионалните коалиционни правителства на малцинството на НП и \"Сиудаданос\" в Мадрид, Андалусия и Мурсия. Подкрепата й е от ключово значение за много други регионални правителства, каза Бони Фийлд, професор по глобални изследвания в Университета \"Бентли\" \"Ако крайната десница удържи неочаквана победа в неделя, тази конфигурация със сигурност ще е един от вариантите на масата\", заяви Фийлд. Очаква се избирателната активност в неделя да е ниска - нещо, което обикновено облагодетелства десните партии. Изследователката обаче отбеляза, че социалистите са успели да мобилизират избирателите през април чрез разпалване на страховете от радикалната десница и възможността от дясно правителство, което да зависи от нея. \"Ще видим дали това отново ще проработи\", добави тя.", "date": "2019.11.10", "title": "Испания гласува за четвърти път за четири години, но има ли шанс за правителство"}
{"url": "https://www.dnevnik.bg/sviat/2019/11/10/3989036_da_vidish_na_jivo_kak_pada_berlinskata_stena/", "text": "Шоу в \"Ютюб\" и виртуална реалност могат да пренесат хората, които не помнят как е паднала Берлинската стена, обратно във времето. \"Мисля, че е важно да накараме младите хора да се заинтересуват от тази история. Около Берлинската стена има и по-голям наратив - как се издигат стени, как се затварят граници, който се отнася и до днешния свят\", коментира режисьорът на шоуто Джоф Уилсън.", "date": "2019.11.10", "title": "Да видиш \"на живо\" как пада Берлинската стена"}
{"url": "https://www.dnevnik.bg/hrana_i_napitki/2019/11/10/3988055_malko_svobodno_otgledano_petle_s_shamfustuk_i_greivi_s/", "text": "                           С помощта на малък нож освободете фенера на петлето от вътрешната страна, като не наранявате кожата и се стараете да не се пробие. Оставете костите на бутчето. С част от филето на петлето и пилешко филе пригответе кубчета и ги замразете за плънката с шам фъстък (фарс). Плънката се приготвя от замразеното пилешко, фино смляно в кутер. Замразено, месото се смила по-фино, тъй като белтъкът не се пресича от топлината, която се получава при триенето в стените на кутера. За спойка добавете белтъка, сметаната и коняка, и овкусете. След като се получи фин мус, го охладете за кратко. Добавете шам фъстъка и напълнете петлето. С помощта на алуминиево фолио или конец за печене привържете бутчетата едно към друго, за да не излиза плънката. На дъното на тавичка сложете лука, моркова, чесъна и мащерката. Поставете отгоре петлето и печете 25 минути в загрята на 175˚C фурна, на финала глазирайте с масло. Пригответе пюре от жълтия картоф и го завършете със сметана, индийско орехче, масло и сол. Останалите зеленчуци (без чипса от домати) бланширайте в гореща вода за няколко минути до готовност и преди поднасяне глазирайте в масло и овкусете със сол. За грейви соса запържете костите от петлето до карамелено. Добавете зеленчуците и доматената паста, и няколко пъти деглазирайте с червено вино. Покрийте с вода и оставете на тих огън за няколко часа. Прецедете и редуцирайте, преди поднасяне монтирайте с масло и добавете къпини. 1 петле (около 300 гр) 60 г пилешко филе 3 мл коняк 20 г шам фъстък 30 мл пълномаслена животинска сметана 15 г белтък сол на вкус бял пипер на вкус 10 г масло лук чесън морков мащерка аспержи зелен боб мини царевичка виолетов картоф алабаш жълт картоф индийско орехче чипс от чери домати костите от фенера на петлето целина лук шалот чесън зелена целина морков доматена паста мащерка червено вино масло къпини", "date": "2019.11.10", "title": "Свободно отгледано петле с шамфъстък и грейви с къпини"}
{"url": "https://www.dnevnik.bg/sport/2019/11/10/3989530_kubrat_pulev_do_mai_mesec_pobeditelia_ot_ruis_-/", "text": "Следващият мач на Кубрат Пулев трябва да бъде за световната титла в тежка категория, това очаква българският боксьор. Пулев говори след  победата над Райдел Букър , дошла с единодушно съдийско решение след 10 рунда. \"Правилата на IBF са, че до май месец победителят от Руис – Джошуа трябва да се бие срещу мен. Мога да победя всеки един от двамата. Ако титлата бъде овакантена, ще се бия срещу следващия в ранглистата. Предстои ми лека почивка и след това започвам подготовка за мача за световната титла, за да бъда на необходимото ниво\", каза Пулев след срещата. Двубоят между Джошуа и Анди Руис ще се проведе на 7 декември в Саудитска Арабия, а Пулев ще присъства на него. През юни американецът от мексикански произход детронира Джошуа и му отне трите пояса в тежка категория. \"Благодаря за подкрепата на българите, които бяха на стадиона, както и на тези, които не са спали, за да ме гледат. Противникът беше много подготвен, тъй като тренира с едни от най-добрите в света – Александър Усик и Джошуа. Мисля, че това му помогна да оцелее срещу мен\", каза Пулев пред \"Диема Спорт\" \"Опитвам да се ъпгрейдвам, да пробвам нови неща и да бъда по-добър. Това ще ми помогне, когато изляза за световната титла срещу победителя от мача между Анди Руис и Антъни Джошуа. Мисля, че се получи добър мач, но мога да критикувам играта си. Бях малко отпуснат.\" В мача срещу Букър Пулев беше без дългогодишния си треньор Ули Вегнер, като беше наставляван от Ибн Кейсън. Въпреки това Пулев обяви, че остава с германеца. \"Не си мисля, че съм постигнал върха и най-доброто ниво, за да няма какво да надграждам. Ще ми помогнат и новите неща, които получавам от американската школа. Продължавам да работя и с Ули Вегнер и очакваме мача за световната титла, който трябва да се проведе до края на май 2020 г.\"", "date": "2019.11.10", "title": "Кубрат Пулев: До май победителят от Руис - Джошуа трябва да се бие срещу мен"}
{"url": "https://www.dnevnik.bg/bulgaria/2019/11/10/3989532_rumen_radev_bulgarite_poeha_po_nov_put_predi_30_g_za/", "text": "Преди 30 години България пое с ентусиазъм по нов път. Надеждата за по-добър живот обаче се сблъска с дълбоки обществено-икономически сътресения, за които българите платиха висока цена. Това пише в профила си във \"Фейсбук\" тази сутрин държавният глава Румен Радев, когато Европа отбелязва 30-годишнината от падането на Берлинската стена. За платената висока цена президентът дава пример с \"грабителската приватизация, пренаписването на историята, обезличаването на българската култура и традиции са част от явленията, които ни тласнаха към материална и духовна бедност\". Осъзнахме, че промяната е труден процес, а не еднократен акт. Резултатите от дългия път към демокрация и пазарна икономика все още будят повече тревога, отколкото успокоение, посочва Радев. Според него България е направила важен геополитически избор преди 30 г., но не е успяла да изгради трайни основи за върховенство на закона, разделение на властите и свобода на словото. \"Затова и днес политическите констатации продължават да се разминават с реалността на мнозинството граждани. Бедността, безнаказаните корупция и престъпност и ниското качество на обществените услуги продължават да прогонват младите и отнемат от бъдещето ни\", се казва още в изказването на президента. Според Радев е необходимо да се търсят решения, адекватни на съвременните реалности. \"През последните години израснаха поколения, които не се вълнуват от стари идеологеми. Нашите деца изискват да говорим за бъдещето. Да погледнем в утрешния ден с техните очи\", допълни още Радев. \"Ако искаме България да се превърне в нормална европейска държава – с висок стандарт, качество на живот и сигурност, трябва да гарантираме необратимост на демократичните процеси, върховенство на закона, прозрачност и ефективност на институциите, изграждане на нова политическа култура и формиране на свободно и овластено гражданско общество\", посочва държавният глава. \"Реалната промяна, която да осмисли живота и да даде перспектива на всеки български гражданин, зависи от всички нас. Отстояването на демокрацията изисква ежедневна воля срещу всеки опит за подмяна. Изисква да отхвърлим апатията и отчуждението, които откъсват хората от собствената им държава и оставят малцина да решават на тъмно нейното бъдеще. Няма сила, която да устои на сплотения около каузата да възроди държавата си и да отстоява достойнството си български народ\", написа още Радев.", "date": "2019.11.10", "title": "Румен Радев: Българите поеха по нов път преди 30 г., за който платиха висока цена"}
{"url": "https://www.dnevnik.bg/sport/2019/11/10/3989533_livurpul_i_manchestur_siti_vlizat_v_kljuchova_bitka/", "text": "Мач, който може да има огромноо влияние върху оставащата част от сезона, така анализаторите в Англия описаха предстоящото дерби между \"Ливърпул\" и \"Манчестър сити\" от 12-ия кръг на Висшата лига. Двата тима, които спориха за титлата през миналия сезон и са най-големи претенденти през този, се срещат един срещу друг. \"Ливърпул\" е водач в таблицата и е в ролята на фаворит след невероятната си форма от началото на сезона. Тимът на Юрген Клоп взе 10 победи и завърши само веднъж наравно, като води с шест точки пред \"гражданите\". Срещата е днес от 18.30 часа и ще бъде предавана пряко по \"Диема Спорт\" 2. Домакинът \"Ливърпул\" е непобеден на своя \"Анфийлд\" вече в 45 поредни срещи. През миналия сезон червените завършиха 0:0 със \"Сити\" вкъщи, когато \"гражданите\" пропуснаха и дузпа. В последните си два мача тимът на Клоп стигна до победите с  късни обрати  и затвърди доброто си представяне. \"Сити\" е в серия от три поредни победи след изненадващото поражение у дома от \"Уулвърхемптън\". Тимът обаче влиза в двубоя от четвърта позиция, след като беше изпреварен от \"Лестър\" и \"Челси\". Дотук \"гражданите\" са убедителни в гостуванията си като имат четири победи и една загуба (\"Норич\" 2:3) с голова разлика 15:5. \"Ливърпул\" обаче е безапелационен на \"Анфийлд\", като е с пълен актив от 15 точки вкъщи и голова разлика 14:5.   Шампионът на Англия ще бъде отслабен допълнително от отсъствието на вратаря си Едерсон, който е с контузия. Под въпрос са халфовете Родри и Давид Силва, които също са с травми. \"Ливърпул\" не може да разчита единствено на един от титулярните си бранители Жоел Матип. Според  Юрген Клоп  победа в срещата няма да реши спора за титлата. \"Възможоно е да ги победим, но това няма да има никакво значение, ако след това не спечелим мачовете си. Същото се отнася и за тях – може да ни победят, но след това да не спечелят нито един мач.\" Въпреки аванса от шест точки пред \"гражданите\" Клоп не смята, че стратегическо равенство влиза в плановете на неговия отбор. \"Това е 100% мач, който трябва да спечелим. Сигурно някои по-умни хора виждат нещата различно от мен.\" \"Като треньор, аз още не съм се срещал с такъв сложен съперник в борбата за шампионската титла. В този момент Ливърпул е най-добрият тим в света. Този отбор и играчите му могат всичко, а \"Анфийлд\" и атмосферата му е един от най-трудните стадиони за гостуващите отбори\", коментира преди двубоя Пеп Гуардиола.", "date": "2019.11.10", "title": "\"Ливърпул\" и \"Манчестър сити\" влизат в ключова битка във Висшата лига"}
{"url": "https://www.dnevnik.bg/politika/2019/11/10/3989553_cvetanov_premierut_borisov_e_podvejdan_vseki_den/", "text": "Според бившия заместник-председател на ГЕРБ и дясна ръка на лидера на партията - Цветан Цветанов, в нея   пред хората, които взимат решение. Оценката му е, че това е довело до влошените резултати на местните избори. \"Премиерът не трябва да се сърди, когато чува различни мнения. Искам да му помогна в тази посока, защото той е подвеждан ежедневно от това, което му се съобщава\", каза Цветанов пред Би Ти Ви. Посочи, че на местния вот се сбъднала прогнозата му. ГЕРБ е печелившият в тези избори, но със сериозно отстъпление от областните центрове. Шест от тях са загубени. БСП има прираст и той е факт, а ДПС бяха най-организираната партия, анализира Цветанов, който  до неотдавна беше човекът в ГЕРБ , който развиваше структурите на партията и работеше по места в подготовката на изборите. След освобождаването на Цветанов от всички постове Борисов обяви, че  няма да създава друга такава личност  в партията си. Цветанов посъветва още  в София заради резултата на втория тур, както и да обижда електората на партията. \"В столицата правим отстъпление с 80 000 гласа. На втория тур Мая Манолова успя да повиши своя електорален дял с 67 000 гласа, а Фандъкова – с около 47 000 гласа. Не можеш да се сърдиш на тези хора. Това е силна аларма, която трябва да свири в ГЕРБ, защото това е отрицателен вот\", заяви Цветан Цветанов. \"Не можем да виним столичани за това, което се случи. Трябва да търсим грешките в себе си. Аз подадох оставка и напуснах парламента поради обективни причини. Но това е формалният повод, който беше намерен. Има и други причини, които ме мотивираха да го направя. Все още съм редови член на партията и смятам, че в нея трябва да има дебат\", каза още бившият зам.-председател на ГЕРБ. Обяви, че в рамките на предизборната кампания не е давал нито едно интервю и не е действал срещу партията. \"Аз бях човекът, който през всичките тези месеци съм успокоявал членове, които или искаха да си тръгнат, или искаха да участват като независими кандидати в общинския съвет\", каза Цветанов. Според него са се взимали  и са се обслужвали други интереси, но не и на партийните. Той даде пример с Русе, където се е \"разбила една организация, която била брилянтна\". \"Тя работеше в страхотен синхрон. Убеден съм, че Пламен Стоилов щеше да бъде избран на първи тур, ако беше номинираният кандидат. В Благоевград пък всички бяха подложени на много манипулативно поведение спрямо тях и дискредитирането им\", подчерта Цветан Цветанов. По време на първия тур на местния вот медиите получаваха мейли за това, че Цветан Цветанов е в САЩ, където е по покана на Международната асоциация на полицейските началници да участва в годишната й конференция. В деня на балотажа бе съобщено, че в периода 4-6 ноември Цветанов в качеството му на председател на Управителния съвет на Евро-атлантическия център за сигурност ще проведе поредица от срещи с представители на неправителствени организации и изследователски центрове в Берлин, Германия в периода 4-6 ноември. Целта на работното посещение е да бъде представена дейността на новосъздадения център и да се очертаят възможности за взаимодействие и сътрудничество, бе посочено тогава. Днес в ефира на Би Ти Ви на въпрос дали имат основание хипотезите, че Цветанов е бил в САЩ да търси подкрепа за  , Цветанов обяви, че това са \"глупости\" и поредните спекулации и попита риторично лошо ли е човек да дава своето мнение и да го споделя публично, имайки предвид участието си в конференцията. Допълни, че в момента се е концентрирал да говори с колегите си за Черноморския регион и за потенциалните заплахи.", "date": "2019.11.10", "title": "Цветанов: Премиерът Борисов е подвеждан всеки ден"}
{"url": "https://www.dnevnik.bg/bulgaria/2019/11/10/3989559_poslednite_30_g_sa_nai-hubavoto_v_novata_istoriia_na/", "text": "Последните 30 години са най-хубавото нещо, което се е случило на страната ни в новата ни история. Това написа премиерът Бойко Борисов в профила си във \"Фейсбук\" в деня, в който Европа отбелязва 30 г. от падането на Берлинската стена. По-рано сутринта своята оценка за последните 30 г. направи и държавният глава Румен Радев. Повече четете  тук . \"С много работа и усилия днес България е различна и тук се живее много по-добре. По време на Прехода преминахме през редица трудности - хиперинфлация, масови фалити на банки, пенсии и заплати по няколко долара, опашки пред магазините, празни щандове, блокиране на цялата държава, безнадеждност. Днес това са спомени от миналото\", отбелязва премиерът в пост, придружен и от видео, заснето от БНТ. България е член на НАТО и на ЕС, пътуваме свободно по света, БВП бележи ръст всяка година, а безработицата е на историческо рекордно ниско ниво. Извървяхме дълъг път и днес България се развива. Най-важното днес е, че резултатите се постигат с работа и зависят от всеки един от нас\", пише още в поста на министър-председателят, заключава премиерът. ", "date": "2019.11.10", "title": "Последните 30 г. са най-хубавото в новата история на България, обяви Борисов"}
{"url": "https://www.dnevnik.bg/bulgaria/2019/11/10/3989459_izbornite_rezultati_na_gerb_-_nai-komentiranoto_v/", "text": "                         1.  ГЕРБ печели трите най-големи града, но губи Благоевград и Русе  - 889 коментара 2.  Плевнелиев: Основната функция на Костов през последните 20 години е да разделя дясното  - 449 коментара 3.  Нощта на балотажа: ГЕРБ взе 9 девет областни града, БСП - 4, градската десница - софийските райони  - 425 коментара 4.  Цитат на деня: \"Демократична България\" да си избере Мая Манолова за шеф   - 363 коментара 5.  Президентът върна избора на Гешев за главен прокурор   - 347 коментара 6.  Русия слага край на мита за Ленин: той е \"убиец, душевноболен, дребен буржоа \" - 344 коментара 7.  Как тролове обърнаха анкетата на \"Дневник\" за отказа на президента да назначи Иван Гешев за главен прокурор  - 335 коментара 8.  Вместо на ГЕРБ Борисов се скара на градската десница за изборния резултат  - 333 коментара 9.  Русия ще бъде изправена пред най-високопоставения съд в света заради Украйна   - 305 коментара 10.  Какви са резултатите от балотажа на местните избори  - 271 коментара", "date": "2019.11.10", "title": "Изборните резултати на ГЕРБ - най-коментираното в \"Дневник\""}
{"url": "https://www.dnevnik.bg/biznes/2019/11/10/3989566_mnogo_chesto_chast_ot_obshtestvoto_ne_iska_reformi/", "text": "За да се правят реформи, не може само държавата да ги иска, трябва и обществото да е съгласно, а често част от него не е. Това коментира пред БНР министърът на икономиката Емил Караниколов в анализ на проектобюджета за следващата година, в който не се виждат заложени реформи. \"Чисто икономическите показатели за тази година ни дават спокойствие, че бюджетът ще е изпълним и за следващата година. Една реформа не може да се случи с едни пари и с един бюджет. Когато говорим за реформи, трябва ясно да си отговорим на един въпрос – е ли само държавата и държавните институции тези, които трябва да искат реформи. Когато започнем определени реформи в сектори, много често част от обществото не е съгласно с тези реформи\", обясни той. Според него все пак в този проектобюджет има заложени реформи като даде пример със завишение както на приходната, така и на разходната му част. Освен това проектът давал сигурност, че страната може да посрещне \"това забавяне в икономиката, което се наблюдава в последните няколко месеца\". Все пак посочи, че към момента не може да се говори за криза. Кризата няма да тръгне от България, подчерта още икономическият министър. По думите му в момента несигурността и забавянето идва в голяма степен от геополитическите отношения между глобалните сили, както и от Брекзит. \"Икономическите показатели на България се завишиха в последните няколко месеца, българската икономика работи стабилно, но ние сме част от нещо голямо. При криза основното нещо, което първо ще забележим, което в момента в България не се случва, е да започнат съкращения, т.е. хората да излязат от работа и да се възползват от социалните процедури. Тук имаме буфер\", посочи той. Караниколов отбеляза, че България има \"рекордни параметри\" на износа, но моторът на българската икономика е вътрешното потребление.", "date": "2019.11.10", "title": "Много често част от обществото не иска реформи, обяви министърът на икономиката"}
{"url": "https://www.dnevnik.bg/ot_vas/galeriiotvas/2019/11/10/3989571_chitatelska_fotogaleriia_anjar/", "text": "Умайядският град Анжар в днешен Ливан е основан от халифа Валид Бил Абд Ел-Малик в началото на VIII век.", "date": "2019.11.10", "title": "Читателска фотогалерия: Анжар"}
{"url": "https://www.dnevnik.bg/sport/2019/11/10/3989618_kubrat_pulev_shte_poluchi_250_hiliadi_dolara_za/", "text": "Хонорарът на Кубрат Пулев за  двубоя с Райдел Букър  тежка категория в САЩ е 250 хиляди долара, обяви ESPN. Американското издание публикува парите, които получават всички боксьори, участвали в галавечерта на компанията \"Топранк\" във Фресно, Калифорния. Сумата е същата, каквато Пулев получи и за първия си мач в САЩ през март срещу  Богдан Дину . Тогава българинът спечели след нокаут в седмия рунд. Букър издържа на ринга всички 10 рунда с Пулев, но българинът имаше категорично предимство. Съперникът на българина получава 30 хиляди долара. В галавечерта на \"Топранк\" единственият боксьор с по-голям хонорар от Пулев е Джамил Херинг, който взима 300 хиляди долара. Именно срещата на Херинг с Ламонт Роуч беше централното събитие и беше за титлата на Световната боксова организация (WBO) в категория супер перо. Херинг спечели по точки. Хонорарите на Пулев в САЩ са по-ниски от това, което той получи за последния си двубой в България. През октомври 2018 г. той победи Хюи Фюри по точки, а по непотвърдена информация българинът получи 75% от всички приходи на стойност 1.5 милиона долара. След двубоя с Букър Пулев  обяви, че очаква до средата на 2020 г . да проведе мач за световната титла срещу победителя от двубоя Анди Руис и Антъни Джошуа. Българинът е задължителен претендент на Международната боксова федерация (IBF).", "date": "2019.11.10", "title": "Кубрат Пулев ще получи 250 хиляди долара за втория си мач в САЩ"}
{"url": "https://www.dnevnik.bg/sport/2019/11/10/3989622_fenovete_na_botev_plovdiv_protestiraha_sreshtu/", "text": "Близо 2000 фенове на \"Ботев\" (Пловдив) излязоха на протест в неделя по обяд пред стадион \"Христо Ботев\". Те изразиха несъгласието си със  спрения строеж  на стадиона и неспазените обещания. Преди местните избори  премиерът Бойко Борисов обеща  \"рестарт\" на съоръжението. След изборите обаче беше обявено, че плановете засега се преустановяват. В началото на седмицата част от феновете се срещнаха със собственика на клуба Георги Самуилов. След нея феновете изразиха притеснението си, че всичко е било предизборен ход. \"Искаме си \"Колежа\", скандираха запалянковците пред стадиона, като блокираха движението по един централните булеварди преди да се насочат към сградата на общината. Протестът ще продължи през целия ден преди двубоя на тима с \"Левски\", който ще се играе на базата в Коматево, където \"Ботев\" домакинства.", "date": "2019.11.10", "title": "Феновете на \"Ботев\" (Пловдив) протестираха срещу спряния строеж на стадиона"}
{"url": "https://www.dnevnik.bg/biznes/2019/11/10/3989620_menda_stoianova_bjudjet_2020_e_poveche_ot_sushtoto_i/", "text": "Председателят на бюджетната комисия в Народното събрание Менда Стоянова обяви в ефира на БНР, че е съгласна с оценките за проектобюджета за идната година, че представлява \"още от същото\". Тя посочи, че е правилно да е така, защото политиката, която се води от ГЕРБ е неговата предизборна програма и тази на управляващата коалиция и е нормално да се надгражда с обявените приоритети във всеки следващ бюджет. Допълни, че прогнозата е била брутният вътрешен продукт на България да нарасне до 115 млрд. лв. към края на 2021 г., а за 2020 г. вече прогнозата, записана в проектозакона за бюджета, е той да е 127 млрд. лв. Доходите в бюджетния сектор ще се вдигнат за поредна година, напомни Стоянова с уточнението, че с 10% се предлага да се вдигнат не заплатите, а с толкова нараства сумата за увеличение на държавните заплати. Всеки служител щял да получи увеличение, съответстващо на правилата, по които се определя неговата заплата и на индивидуалната оценка за неговата работа. Стоянова посочи, че минималната заплата също нараства с всяка година като за 2020 г. се предвижда да е 650 лв. Обясни, че тази държавна политика за доходите неизменно оказва натиск върху частния сектор, който също е принуден да вдига заплатите, за да може да задържи качествените си служители. В отговор на въпрос обяви, че няма друг икономически издържан начин да се вдигнат пенсиите освен чрез повишаване на осигурителните вноски на работещите. Планираната актуализация от юли догодина обясни с лекия ръст върху приходите от осигуровки и инфлацията. След като през седмицата финансовият министър Владислав Горанов призова кметовете не да обещават сваляне на данъци, а да ги повишат, за да могат да посрещнат разходите на общините, сега и Менда Стоянова препоръча същото. В предизборната кампания даваха обещания за сваляне на данъците и в същото време обещаваха инвестиционни програми. Не можеш да искаш да облагородяваш населеното място и едновременно с това да намаляваш приходите на общината, коментира тя. Според нея кметовете трябва да осъзнаят това още в първите дни на встъпването си в длъжност. Лесно е да се поддадеш на еуфорията на популизма преди изборите, друго е да управляваш община, заключи тя. Предстои на извънредно заседание във вторник проектобюджетът за 2020 г. да се гледа в пленарна зала на първо четене.", "date": "2019.11.10", "title": "Менда Стоянова: Бюджет 2020 е \"повече от същото\" и това е правилно"}
{"url": "https://www.dnevnik.bg/sviat/2019/11/10/3989639_na_fona_na_protesti_prezidentut_na_chili_predlaga/", "text": "Чилийският президент Себастиан Пинера обяви вчера, че подготвя проект за промени в конституцията, приета по времето на диктатурата на Аугусто Пиночет (1973-90) - едно от исканията на демонстрантите, които протестират от три седмици срещу политиката на правителството, предаде Франс прес, цитирана от БТА. Смятам, че конституционните промени са легитимни и ще ги обсъдим, затова ще подготвим проект за промяна на конституцията, заяви президентът в интервю за в. \"Ел Меркурио\". По думите му предвидените поправки включват по-добро дефиниране на правата на личността, прецизират задълженията на държавата и учредяват по-добри механизми за гражданско участие. Няколко дни след встъпването в длъжност на Пинера през март 2018 г. неговото правителство обяви, че няма да допусне обсъждането на законопроекта за модификация на конституцията, внесен в Конгреса от предшественичката му, социалистката Мишел Бачелет, който кодифицираше неприкосновеността на човешките права, правото на здравеопазване и образование и равното заплащане на труда на мъжете и жените. Президентът уточни, че новият проект ще бъде обсъден едновременно с този на Бачелет и че ще може да бъдат направени и други предложения. Протестите, които започнаха на 18 октомври заради повишаването на цените на метрото, впоследствие се насочиха срещу социалното неравенство в образованието, здравеопазването и пенсиите, но протестиращите също така искаха и учредително събрание за промяна на конституцията. След диктатурата основният закон е претърпял над 200 модификации в над 40 членове, напомни президентът. Промените трябва да бъдат подложени на дебати в Конгреса. Местни референдуми по темата ще бъдат организирани в началото на декември в повечето общини в страната.", "date": "2019.11.10", "title": "На фона на протести президентът на Чили предлага промени в Конституцията"}
{"url": "https://www.dnevnik.bg/photos/2019/11/10/3989621_fotogaleriia_esen_v_sofiia/", "text": "Въпреки лекия дъжд днес есента продължава с нетипични за ноември температури.", "date": "2019.11.10", "title": "Фотогалерия: Есен в София"}
{"url": "https://www.dnevnik.bg/sviat/2019/11/10/3989641_v_avstraliia_produljava_bitkata_s_nad_70_pojara/", "text": "Австралийските пожарникари се опитват да овладеят над 70 пожара, които днес продължиха да горят в източния щат Нови Южен Уелс, а прогнозите са за влошаване на обстановката във вторник, предаде \"Ройтерс\", цитирана от БТА. В евакуационен център в град Тарий днес премиерът Скот Морисън похвали работата на пожарникарите и доброволците и говори за предизвикателствата, които предстоят заради продължителната суша и силните ветрове. Вторник се очертава още по-труден, каза Морисън на пресконференция, излъчена на живо по телевизията. \"И то не само за Нови Южен Уелс, подобни условия ще има и в Западна Австралия\", добави той. Около половината от над 70-те пожара в Нови Южен Уелс още не са потушени, а на север - в Куинсланд, горят още около 50. Хиляди жители на щата са евакуирани, а властите предупреждават за повишен риск в сряда. Не се очакват значителни валежи поне до края на годината, а може би и в началото на следващата година, заяви началникът на пожарните и спешни служби на Куинсланд комисар Майк Уасинг на пресконференция днес. ", "date": "2019.11.10", "title": "В Австралия продължава битката с над 70 пожара"}
{"url": "https://www.dnevnik.bg/bulgaria/2019/11/10/3989659_pravosudie_za_vseki_prizova_za_obshti_deistviia_za/", "text": "Неправителствената организация \"Правосъдие за всеки\" призова към съвместни действия за реална съдебна реформа всички граждански организации, политически партии и обществени движения. Призоваваме всички граждански организации, партии и политически движения, споделящи тези идеи, да се присъединят към усилията на Инициативата \"Правосъдие за всеки\" за истинска промяна на системата. Само заедно, излезли от окопите и тесните политически пристрастия, можем да поставим обществения интерес в областта на правосъдието на първо място и да отвоюваме като граждани или политици върховенството на правото в България, се казва в призива на организацията. Тя планира да организира серия от форуми и обществени дискусии за обсъждане и предизвикване на истинска съдебна реформа, която преминава и през сериозни промени в конституцията чрез свикване на Велико народно събрание. Инициативата ще дава думата на говорители на всички партии и политически движения, които подкрепят идеите и каузата ни за реална съдебна реформа и битка с мафията и корупцията, но същевременно ще изисква и ще следи за реален ангажимент от страна на същите партии за осъществяване на тази реформа. Целия призив можете да прочетете в прикачения файл.", "date": "2019.11.10", "title": "\"Правосъдие за всеки\" призова за общи действия за истинска съдебна реформа"}
{"url": "https://www.dnevnik.bg/sport/2019/11/10/3989658_arsenal_ima_po-golemi_problemi_ot_menidjura_obiavi/", "text": "\"Арсенал\" има само една победа в последните си седем мача във всички турнири и бъдещето на мениджъра Унай Емери е неясно. След  поражението от \"Лестър\" с 0:2  в събота \"артилеристите\" остават на шесто място, а недоволството от наставника е все по-голямо. Според легендата на клуба Тони Адамс обаче вината не е в Емери. \"Най-лесно е в този момент да се обвинява мениджъра. Мисля, че клубът има по-сериозни проблеми, но и Емери не си помага сам, особено с нещата, които направи около ситуацията с капитанската лента\", каза легендарният бранител пред \"Скай спортс\". Адамс печели четири пъти титлата с \"Арсенал\" и прекарва цялата си кариера в Северен Лондон. Според него основните проблеми са над Емери и баският специалист прави най-доброто, на което е способен. \"Този отбор няма лидери, никакви. В защита нещата стават все по-зле с всяка година. Освен това от дълго време насам привличането на играчи е голям проблем и не се взимат по-качествени. Емери дава най-доброто от себе си, но проблемът на \"Арсенал\" е по-голям от един треньор, доста по-голям\", каза още Адамс.", "date": "2019.11.10", "title": "\"Арсенал\" има по-големи проблеми от мениджъра, обяви легендата Тони Адамс"}
{"url": "https://www.dnevnik.bg/biznes/2019/11/10/3989644_sauditska_arabiia_opovesti_proekta_za_borsoviia_debjut/", "text": "Саудитският петролен гигант \"Арамко\" (Saudi Aramco) ще продаде 0.5 процента от акциите си на индивидуални инвеститори на дребно, а правителството ще има едногодишно ограничение за допълнителна продажба на акции след първичното публично предлагане (IPO) според проспекта за IPO, публикуван късно снощи, предаде \"Ройтерс\", цитирана от БТА. В документа от над 600 страници няма подробности за това какъв дял от компанията общо ще бъде предложен на местната борса. Окончателният обем и цената ще станат известни на 5 декември. Събирането на офертите за институционални инвеститори ще започне на 17 ноември и ще продължи до 4 декември, а за дребните инвеститори срокът е от 17 ноември до 28 ноември. Според документа се забранява на компанията да листва допълнителни акции за период от шест месеца след началото на търгуването и да емитира допълнителни акции за период от 12 месеца. Освен това акционерът - държавата, не може да продава акции в течение на 12 месеца след началото на листинга, с изключение на сделки с чуждестранни правителства или стратегически инвеститори, свързани с тези правителства, уточнява ТАСС.", "date": "2019.11.10", "title": "Саудитска Арабия оповести проекта за борсовия дебют на \"Арамко\""}
{"url": "https://www.dnevnik.bg/politika/2019/11/10/3989664_veselin_metodiev_demokraciiata_ne_se_rodi_na_10-i_a_na/", "text": "Битката днес е с посткомунизма в самите нас\", заяви проф. Веселин Методиев, историк и бивш вицепремиер и министър на образованието в правителството на Иван Костов, на конференция, посветена на 30-годишнината от 10 ноември 1989 г. Тя бе организирана от Националния младежки клуб на ДСБ и немската фондация \"Конрад Аденауер\". \"Тя се роди, когато събрахме малко кураж и отидохме на митинга на площад \"Ал. Невски\" на 18 ноември. Всеки по свой начин, аз например бях заведен от баща си\", заяви Методиев. В политологията сега има термин транзитология, която се занимава с прехода. За мен като историк от античния свят до днес всичко е преход от едно състояние в друго. Онова, което се нарича преход след 1989 г., беше един структурен въпрос – да падне диктаторска система и на нейно място да дойде изборна система. Това се случи за няколко месеца, защото комунистите бяха на колене. След това заживяхме в друго общество, което според мен не се нарича преход, а е посткомунизъм. Защото ние носим със себе си стереотипи, които живеят до ден днешен. Аз и всички сме посткомунисти и битката през цялото време е с този посткомунизъм в нас\", заяви Методиев и подчерта, че днес трудностите идват от факта, че мнозина са изоставили тази битка и са се вписали в т.нар. политика на тарикатлъка. \"Тя е успешна политика, защото тарикатите са много. В нашето общество, където Андрешко е герой, естествено е андрешковщината да е електорален факт\", обясни той пред младите демократи. \"Гледам по телевизията как се радват хора, спечелили избори – какво сте спечелили, бе, хора? Спечелили сте повече андрешковци да гласуват за вас, това победа ли е? Това е ужас, защото затваря възможностите за развитие на нашето общество. В известен смисъл това не е патриотизъм, не е обич към българите\", коментира Методиев. У нас липсва голяма група от хора, които да се борят с посткомунизма. Малцинството направи реформите през 90-те години, не мнозинството, убеден е Методиев. \"Аз съм управлявал с хора в едно правителство (на Иван Костов 1997 - 2001 г.), в което имаше доста хитреци и тарикати. Няма да им казвам имената, макар някои от тях вече да ги забравихме, което е хубаво. Накрая ще останат онези, които са имали кураж да се развиват в тези години\", подчерта професорът. Методиев даде пример с Иван Костов, който в началото на политическата си кариера през 1991 г. се представял не като политик, а като експерт по икономика. Когато станал министър-председател през 1997 г., заявил, че той е политик, и призовал колегите му в правителството да не се държат като експерти, защото не са. \"Това е човек, който прави крачка напред, за да пази позицията на свободата. През 2002 г., когато Надежда Михайлова оглави СДС и това стана драмата на тази партия, той каза, че няма да прави партия, но хората му казаха да направи и той ги послуша. \"Това е подчиняване на себе си, на това, което се нарича свобода и демокрация. А не да каже: \"Аз съм умен и вие ще ме слушате какво говоря и ще вървите с мен!\" Тези хора са неуспешните, те остават във властта, но не носят никакъв успех за обществото\", каза Методиев, без да назовава имена от днешните управляващи.", "date": "2019.11.10", "title": "Веселин Методиев: Демокрацията не се роди на 10-и, а на 18 ноември"}
{"url": "https://www.dnevnik.bg/sviat/2019/11/10/3989655_hiladi_protestiraha_sreshtu_puskaneto_ot_zatvora_na/", "text": "Няколко хиляди души протестираха вчера на авеню Паулиста в Сао Пауло срещу решението на Върховния съд да освободи от затвора осъдения за корупция бивш бразилски президент Луиз Инасио Лула да Силва, предаде \"Франс прес\", цитирана от БТА. Подобни протести бяха организирани в над 70 града по призив на организацията Vem Pra Rua (\"Излез на улицата\"), която бе много активна през 2016 г. в протестите, довели до отстраняването на левият президент Дилма Русеф, посочва АФП. Скандирайки \"Лула е крадец\", протестиращите в Сао Пауло защитиха министъра на правосъдието Сержио Моро, който беше съдията, пратил Лула в затвора. За привържениците си той олицетворява борбата срещу корупцията в рамките на кампанията \"Автомивка\". \"Имаме доверие на Моро\", гласеше един от плакатите на английски, на който бившият съдия беше изобразен като супергерой, а високоговорители, монтирани на камион, провъзгласяваха: \"Ние сме във война срещу политическата система на безнаказаност.\" Лула излезе от затвора, след като излежа 19 месеца, по силата на решение на Върховния съд, забраняващо лишаването от свобода, докато не бъдат изчерпани всички възможности за обжалване. Тази разпоредба ще повлече ревизия на присъдите на близо 5000 затворници, повечето от десницата. ", "date": "2019.11.10", "title": "Хиляди протестираха срещу пускането от затвора на Лула да Силва"}
{"url": "https://www.dnevnik.bg/politika/2019/11/10/3989666_korupciiata_srina_suvetskiia_sujuz_smiata_atanas/", "text": "България на 10 ноември 1989 г. беше докарана до положението \"обран бостан\", обяви председателят на ДСБ Атанас Атанасов на конференция \"30 години демокрация в България\", организирана от младежкия клуб на дясната партия и фондация \"Конрад Аденауер\". Той е имал възможност да проучи вътрешнопартиен доклад на Петър Младенов, заместил Тодор Живков на всички постове в държавата и в БКП. Данните в него показвали, че страната е била в тежко икономическо състояние към 10 ноември 1989 г., а в същото време във в. \"Работническо дело\" пишело, че започва налагането на \"социализъм с човешко лице\". \"Съветският съюз се продъни заради корупция и започна да се разпада\", заяви Атанасов първата причина за началото на промените у нас. Според него Михаил Горбачов има голяма заслуга за промените в Източна Европа, но и ситуацията в Съветския съюз го е принудила да извърши реформи, защото не е била по-добра от тази у нас. Докато работел в МВР и службите за сигурност през 90-те години, Атанасов попаднал на забравен доклад на КГБ, написан на руски език, за корупцията в риболовната индустрия на Съветския съюз. \"Когато го прочетох, вече бях наясно защо се е срутила системата. В доклада се обяснява, че по цялото западно крайбрежие на Северна и Южна Америка СССР е имал външнотърговски кантори\", разказа за съдържанието на доклада Атанасов. \"В тези външнотърговски кантори продавали в чужбина черен хайвер, а го фактурирали на Съветския съюз като копърка. Това беше системата и затова тя стигна до това положение, което беше неминуемо\", обобщи Атанасов.", "date": "2019.11.10", "title": "Корупцията срина Съветския съюз, смята Атанас Атанасов"}
{"url": "https://www.dnevnik.bg/sport/2019/11/10/3989656_fotogaleriia_uspehut_na_kubrat_pulev_nad_raidel_bukur/", "text": "Кубрат Пулев постигна  , след като надви по точки американеца Райдел Букър на галавечер в САЩ. Българският боксьор се справи с важното предизвикателство без никакъв проблем, което ще му позволи през 2020 г. да се бие отново за световната титла.", "date": "2019.11.10", "title": "Фотогалерия: Победата на Кубрат Пулев над Райдел Букър"}
{"url": "https://www.dnevnik.bg/kultura/2019/11/10/3981913_otkus_ot_irlandecut_na_charlz_brand/", "text": "                         Пригответе се за личната, документална и шокираща изповед на легендарния Франк \"Ирландеца\" Шийран – ветеран от Втората световна война, мошеник и поръчков убиец. Книгата, която събра гениалния режисьор Мартин Скорсезе (\"Добри момчета\") и талантливия сценарист Стивън Зейлиън (\"Списъкът на Шиндлер\") с живите легенди Робърт Де Ниро, Ал Пачино и Джо Пеши, за да създадат заедно своя magnum opus \"Ирландецът\", излeзe и на български език! \"Ирландецът\" от Чарлз Бранд нахлува в българските книжарници седмици преди официалната премиера на филма на 27 ноември. Преводът, дело на Богдан Русев, е по ревизираното издание на оригинала I Heard You Paint Houses: Frank The Irishman Sheeran and Closing the Case on Jimmy Hoffa, което се появява в САЩ през 2016 г. \"Ирландецът\" е личната, документална и шокираща изповед на легендарния Франк \"Ирландеца\" Шийран – ветеран от Втората световна война, мошеник и поръчков убиец, работил с някои от ключовите фигури на XX век, който споделя пред следователя Чарлз Бранд своя страховит мемоар. Разгърнат в няколко десетилетия, сюжетът проследява изкачването на Шийран в криминалната йерархия, връзките му с политическия и с профсъюзния елит, а също и сензационните детайли около редица мистерии и неразрешени случаи, останали години наред в сянката на конспирациите и хипотезите. ПРОЛОГ \"РЪС & ФРАНК\" В една лятна вила на брега на едно езеро, в една стая с неколцина разплакани и разтревожени членове на семейството на Джими Хофа, служителите на ФБР откриха един жълт бележник. Хофа го беше държал до телефона си. В бележника с молив бяха записани две имена: \"Ръс & Франк\". \"Ръс & Франк\" бяха близки приятели и доверени поддръжници на Джими Хофа. Франк – мъж с великанско телосложение и мускули от стомана – беше толкова верен и близък на Джими по времето на всичките му сблъсъци с органите на реда и Боби Кенеди, че го смятаха за един от семейството. В този ден на езерото, събраните в стаята роднини се страхуваха до дъното на душата си, че само някой наистина близък приятел, който се радва на безрезервно доверие, би могъл да успее да стигне толкова близо до предпазливия и бдителен Джими Хофа, за да му навреди – на Джими Хофа, който винаги си беше давал съвсем ясна сметка за своите смъртни врагове. И в този ден \"Ръс & Франк\" – иначе казано Франк Шийран, по прякор Ирландеца, на служба в мафията, и неговият кръстник Ръсел Буфалино, по прякор Макджий – станаха основни заподозрени в разследването на най-прословутото отвличане в американската история. Всички документални книги и сериозни журналистически разследвания на случая с безследното изчезване на Хофа потвърждават, че Франк Шийран, по прякор Ирландеца – дотогава верен поддръжник на Хофа в профсъюзната организация IBT (\"Международното братство на водачите\", основана още през 1903 година), – се е обърнал срещу своя приятел и наставник. Проучванията твърдят, че Шийран е бил един от престъпниците, замислили и осъществили отвличането, който е присъствал на убийството на Хофа, а самото убийство е било одобрено и планирано от Ръсел Буфалино, по прякор Макджий. Някои от тези книги са резултат от изрядни и подробни проучвания на всички документи по темата, включително \"Войните на Хофа\" от разследващия журналист Дан Молдеа, \"Водачите\" от Стивън Брил, основателя на документалния телевизионен канал Court TV, и \"Хофа\" от професор Артър Слоун. На 7 септември 2001 година, повече от двайсет и шест години след началото на тази мистерия, един от членовете на семейството, присъствал в онази вила на езерото и споделил онези ужасяващи мигове с майка си и сестра си, организира една пресконференция. Джеймс П. Хофа, синът на Хофа – и настоящ президент на профсъюза, – току-що беше обнадежден от най-новото развитие в разследването на случая с неговия баща. От ФБР бяха оповестили, че лабораторното изследване на ДНК от кичур коса е потвърдило, че Джими Хофа наистина е бил в един автомобил, за който отдавна се е подозирало, че е използван за извършването на престъплението. На пресконференцията водещият кореспондент на новинарския канал \"Фокс Нюз\" Ерик Шон се обърна към Джеймс с въпроса дали е възможно неговият баща да е бил подмамен да влезе в колата от неколцина други общоизвестни заподозрени за това престъпление. Джеймс отрицателно поклати глава при споменаването на имената на всички останали от списъка и накрая заяви: \"Не, баща ми не познаваше тези хора\". Но когато Шон го попита дали е възможно Франк Шийран да го е подмамил да влезе в колата, Джеймс кимна с глава и отговори: \"Да, баща ми би се качил в колата с него\". В края на пресконференцията Джеймс изрази пред медиите своята надежда случаят да бъде разрешен с помощта на \"предсмъртно самопризнание\". По това време Франк Шийран вече беше единственият от първоначалните заподозрени, който все още беше между живите – и наистина беше на достатъчна възраст, така че да бъде практически невъзможно да бъде осъден приживе в резултат на доброволното самопризнание, което евентуално би направил. Пресконференцията беше проведена едва четири дни преди трагичните събития от 11 септември 2001 година. Планираното участие на Джеймс П. в коментарното телевизионно предаване \"Шоуто на Лари Кинг\" на следващата седмица беше отменено. Един месец по-късно, когато историята за Хофа отдавна беше изместена от други новини от първите страници на вестниците, единствената дъщеря на Джими – съдия Барбара Кренсър – се обади на Франк Шийран от кабинета си в съда в Сейнт Луис. По маниера на легендарния си баща съдия Кренсър веднага заговори по същество, като се обърна към Шийран с лична молба да даде покой на нейното семейство, като разкаже какво знае за изчезването на баща ѝ. \"Постъпи както е редно\", помоли го тя. По съвет на адвоката си Шийран не разкри нищо и вежливо посъветва Барбара да разговаря с въпросния адвокат. Това не беше първият път, когато съдия Барбара Кренсър се обърна към Ирландеца с писмо или телефонно обаждане, за да се опита да го накара да разкрие тайните си. На 6 март 1995 година Барбара му беше написала следното: \"Убедена съм, че съществуват мнозина така наречени верни приятели, които знаят какво се е случило с Джеймс Р. Хофа, кой го е извършил и защо. Фактът, че нито един от тях не е разказал това на семейството му – дори под обет за мълчание, – е мъчителен за мен. И вярвам, че ти също си един от тези хора\". На 25 октомври 2001 година, една седмица след разговора по телефона с Барбара, Франк Шийран, по прякор Ирландеца – над осемдесетгодишен и принуден да използва проходилка за възрастни, за да се придвижва, – отвори вратата на верандата си, след като някой почука на нея. Бяха двама млади агенти на ФБР. И двамата бяха дружелюбни, спокойни и се отнасяха с подчертано уважение към възрастния мъж в края на живота му. И двамата се надяваха, че с възрастта беше омекнал и може би дори се беше покаял. И двамата искаха да се сдобият с онова \"предсмъртно самопризнание\". Твърдяха в един глас, че са твърди млади, за да си спомнят за самия случай, но са прочели хиляди страници от досието по него. Не криеха, че знаят за телефонния разговор на Шийран с Барбара, и веднага му казаха, че вече са го обсъждали с нея. Но точно както беше правил толкова много пъти от 30 юли 1975 година насам – денят, в който Джими изчезна безследно, – Шийран с искрено съжаление посъветва агентите на ФБР да се обърнат към неговия адвокат, Ф. Емет Фицпатрик, бившия областен прокурор на Филаделфия. След като от ФБР не успяха да убедят Шийран да окаже съдействие на разследването и да направи \"предсмъртно самопризнание\", на 2 април 2002 година служителите на реда обявиха, че предават цялото досие по случая в размер на 16 хиляди страници на областния прокурор на Мичиган, а 1330 от същите страници ще бъдат предадени на медиите и двете деца на Джими Хофа. Федерални обвинения нямаше да бъдат предявени. След почти двайсет и седем години от ФБР най-сетне се бяха отказали да разкрият случая. На 3 септември 2002 година, почти точно една година след пресконференцията на Джеймс П., областната прокуратура на Мичиган също се отказа от разследването и го прекрати, като изрази своите \"неизменни съболезнования\" на децата на Хофа. На пресконференцията, на която обяви това решение, областният прокурор Дейвид Горсика каза следното: \"За съжаление, това разследване по всичко прилича на страхотен криминален роман, но без последната глава\". Настоящата книга наистина е криминална, но не е роман. Това е истинска история, основана на лични разговори с Франк Шийран, повечето от които са записани дума по дума. Проведох първия от тези разговори през 1991 година в апартамента на Шийран, скоро след като двамата с партньора ми от кантората успяхме да уредим предсрочното освобождаване на Шийран от затвора заради влошеното му здравословно състояние. Веднага след този разговор през 1991 година Шийран размисли по отношение на разследващия характер на планираните разговори и ги прекрати. Вече беше признал много повече, отколкото му се искаше да е направил. Тогава му казах да се свърже с мен, ако си промени решението и отново е готов да се подложи на моите въпроси. През 1999 година дъщерите на Шийран организираха с техния застаряващ и физически немощен баща да се срещне монсеньор Хелдусор от католическата църква \"Св. Дороти\" във Филаделфия. Шийран се срещна със свещеника, който му въздаде опрощение на греховете, така че да може да бъде погребан в католическо гробище. Тогава Франк Шийран ми каза следното: \"Вярвам, че има нещо друго, след като умрем. Ако имам шанс да го получа, не искам да пропилявам този шанс. Не искам да затварям вратата\". След срещата си с католическия свещеник Шийран се свърза с мен и по негова молба присъствах на друга среща в кабинета на адвоката му. На тази среща Шийран се съгласи да отговори на всичките ми въпроси и разговорите ни бяха възобновени, за да продължат пет години след това. По време на тези разговори използвах целия си опит като бивш прокурор по дела за убийство и смъртни присъди, лектор по провеждане на кръстосани разпити, познавач на изкуството на разпита и автор на няколко научни статии за законовата разпоредба на Върховния съд на САЩ, която не разрешава в съда да бъдат използвани самопризнания, придобити по незаконен начин. Както ми каза веднъж Шийран: \"Ти си по-лош от всяко ченге, с което съм си имал работа\". Прекарах безброй часове в компанията на Ирландеца, като се срещах с предполагаеми влиятелни членове на мафията, пътувах с кола до Детройт, за да открия мястото, на което беше изчезнал Хофа, пътувах с кола до Балтимор, за да открия мястото, на което Шийран беше направил две доставки по поръчки на подземния свят, разговарях с адвоката на Шийран, роднините и приятелите му, докато най-сетне не опознах в подробности истинския човек зад лицето на героя от тази история. Прекарах и безброй часове на телефона и в лични срещи, през които отново и отново ровех в бездънната мина от документи, послужили за основа на тази книга. В общия случай първото правило за водене на единуспешен разпит е да вярваш, че обектът наистина иска да си признае всичко – дори когато отрича и лъже. Случаят с Франк Шийран беше точно такъв. Второто правило е да не го оставяш да спира да говори – а в случая с Ирландеца това не беше никакъв проблем. Когато думите започнат да се изливат навън, истината сама намира начин да се покаже. Дълбоко в себе си Франк Шийран отдавна беше жадувал да свали от плещите си бремето на тази история. През 1978 година се разрази скандал за това, дали Шийран наистина е направил самопризнания в телефонен разговор – може би под въздействието на алкохол – пред Стивън Брил, автора на \"Водачите\". Според ФБР Шийран си беше признал всичко на Брил и служителите на реда се опитаха да притиснат Брил, за да им предаде записа от този разговор. В една своя статия Дан Молдеа – авторът на \"Войните на Хофа\" – пише как Брил лично му е казал на закуска в един хотел, че притежава запис от самопризнанието на Шийран. Но Брил – може би мъдро, за да предотврати включването си в програмата за защита на свидетелите – публично отрече този факт във вестник \"Ню Йорк Таймс\". В съответствие с всичко това през по-голямата част от съвестно документираните ни разговори аз полагах непрестанни усилия да защитавам личните му права, така че собствените му думи да не могат да бъдат използвани като доказателство в съда. Докато пишех тази книга, Франк Шийран я четеше и одобряваше глава по глава. Накрая той прочете още веднъж целия ръкопис, за да го одобри в неговата цялост. На 14 декември 2003 година Франк Шийран почина. Шест седмици преди това, по време на последния пристъп на болестта му, той проведе с мен един последен разговор от болничното си легло, който беше записан дума по дума. Както ми каза тогава, вече се беше изповядал и беше получил последно причастие от свещеника на болницата. Франк Шийран съзнателно избягваше употребата на юридически издържана терминология, с която да се защити от евентуално съдебно преследване, когато се обърна към моята видеокамера за своя \"момент на истината\". Вдигна в ръката си един екземпляр от тази книга и заяви, че застава зад всичко, което ще прочетете в нея, включително и истината за личното му участие в онова, което се е случило с Джими Хофа на 30 юли 1975 година. На следващия ден – около една седмица, преди окончателно да изгуби силите си – Франк Шийран се обърна към мен с молбата да се помоля заедно с него и двамата заедно казахме \"Отче наш\" и молитвата към Дева Мария. В крайна сметка думите на Франк Шийран могат да бъдат използвани единствено в съда на общественото мнение – и така вие, читателите, сами да определите каква ще бъде вашата присъда за едно от ключовите събития от историята на миналия век. Водещата нишка на тази история е уникалният, забележителен живот на Франк Шийран. Остроумният мъж с прякора Ирландеца е заклет католик и корава рожба на Голямата депресия; закален в битките герой от Втората световна война; високопоставен служител на профсъюзната организация IBT; обвинен от Руди Джулиани по делото за рекет и изнудване, заведено от тогавашния главен прокурор срещу управителния съвет на Коза ностра – един от общо двама души от неиталиански произход в списъка на Джулиани от двайсет и шестима мафиотски босове, включително кръстниците на фамилиите Бонано, Дженовезе, Коломбо и Лучезе, мафиотските фамилии от Чикаго и Милуоки и техните заместници; осъден престъпник и легендарен довереник на мафията; баща на четири дъщери и дядо, обожаван от внуците си. Заради всичко хубаво в противоречивия живот на Франк Шийран, включително военната му служба и любовта му към неговите деца и внуци, аз приех да бъда един от носачите на ковчега на Ирландеца на неговото погребение. Ковчегът му беше зелен и украсен с американското знаме. Това е последната глава от историята за трагедията, сполетяла Хофа – онова престъпление, което не е спряло да измъчва всички хора, свързани с него, включително и неговите извършители; и все пак най-вече роднините на Джими Хофа в техните усилия да узнаят истината за неговата съдба. Онези части от книгата, които са разказани с гласа на Франк Шийран в течение на стотици часове записани разговори, са отбелязани с кавички и предадени в минало време. Други части и цели глави, написани от мен, добавят към неговите думи важни подробности и документална информация и са предадени в сегашно историческо време.", "date": "2019.11.10", "title": "Откъс от \"Ирландецът\" на Чарлз Бранд"}
{"url": "https://www.dnevnik.bg/sviat/2019/11/10/3989669_boliviiskiiat_prezident_evo_morales_obiavi_dnes_che/", "text": "Боливийският президент Ево Моралес обяви днес, че ще свика нови президентски избори, след като Организацията на американските държави (ОАД) излезе с доклад, че тези от 20 октомври трябва да бъдат анулирани заради нередности, предаде \"Ройтерс\", цитирана от БТА. Лидерът на южноамериканската страна добави, че ще замени членовете на Централната избирателна комисия, която беше подложена на критики след изборите - спечелени от Моралес, че е имало изборни манипулации. Преди това, също днес, ОАД препоръча в Боливия да бъдат произведени нови избори, след като е установила \"сериозни\" нарушения в избирателната система. В доклада беше отправена и препоръка новите избори да бъдат организирани от нова избирателна комисия. На изборите през октомври Моралес бе обявен за победител още на първи тур с малко над 10 процента преднина пред останалия на второ място кандидат Карлос Меса, след което заради изборните резултати избухнаха протести.", "date": "2019.11.10", "title": "Боливийският президент Ево Моралес обяви днес, че ще свика нови президентски избори"}
{"url": "https://www.dnevnik.bg/politika/2019/11/10/3989671_radan_kunev_prez_nashiia_30-godishen_prehod_zapadna/", "text": "Докато ние празнуваме поредната годишнина от 10 ноември и на своя безкраен преход, Западна Европа за същите 30 години направи няколко прехода, заяви евродепутатът Радан Кънев на днешната конференция, организирана от Националния младежки клуб на ДСБ и от фондация \"Конрад Аденауер\". Първият преход на Западна Европа започва също в края на 80-те години и той е от социалната държава, в която буквално всички са станали средна класа – и работници, и буржоазия, към либералния капитализъм. По това време започна и нашият преход, но той бленуваше като крайна цел именно блаженството на социалната държава в Западна Европа. \"Което беше крайно погрешно, защото вече е минало. Ние все още продължаваме да говорим как догонваме сякаш статичната и чакаща ни западна политика\", отбеляза Кънев. В момента Западна Европа извършва още един преход – да се освободи от модела на изчистения либерален капитализъм, отбеляза Радан Кънев. \"Всички в Европейския парламент отхвърлят философията на общество, в което се прави разлика между ценностите на индивидуализма и ценностите на себичността и алчността. Настроенията в западните държави са насочени против тази философия\", каза той. У нас представата да забогатееш на всяка цена и да не обръщаш внимание на проблемите на другите хора е станало норма на естествено поведение. \"Много хора у нас наричат това поведение дясно. Егоизъм, алчност, себичност, незаинтересованост към другите хора в затруднено положение – нито една сериозна партия в ЕНП днес не поддържа подобна идеология, дори ако е залитала в тази посока\", разясни евродепутатът от \"Демократична България\". Прекомерният индивидуализъм вече е осъзнат проблем в Западна Европа и обществата там търсят пътища да се освободят от него. Третият преход, който е започнал в Западна Европа, докато ние още спорим за нашия отпреди 30 години, е ориентирането на икономиките и общественото устройство за преодоляване на проблемите, възникващи от климатичните промени. \"У нас все още половината хора ще кажат, че няма климатични промени. Това нито един евродепутат няма да го каже\", обясни Кънев. Той даде пример с голямата трансформация, която се извършва в германското автомобилостроене, за да отговори на новите предизвикателства в екологичната сфера. \"Политиките в тази сфера са в ход – в енергетиката, в земеделието, в транспорта. Този нов преход вече се случва в Западна Европа\", отбеляза Кънев на конференцията с младите активисти на ДСБ.", "date": "2019.11.10", "title": "Радан Кънев: През нашия 30-годишен преход Западна Европа извърши няколко прехода"}
{"url": "https://www.dnevnik.bg/sport/2019/11/10/3989668_vduhnoveniiat_botev_spria_ustrema_na_levski_s_uspeh_v/", "text": "С организирана игра и много желание \"Ботев\" (Пловдив) надви \"Левски\" с 1:0 в дербито от 16-ия кръг на Първа лига. Пловдивчани взеха първа победа срещу тим, който се намира пред тях в класирането, а единственото попадение отбеляза Александър Тонев. Той беше точен в началото на второто полувреме. Победата е втора поредна за \"Ботев\" и вече в трети мач тимът, воден от Ферарио Спасов, няма загуба. Трите точки изкачват пловдивчани до 10-ото място в таблицата с 16 точки, с една повече от \"Царско село\". \"Левски\" прекъсва серия от три поредни победи, но и трите дойдоха на стадиона на сините \"Георги Аспарухов\". Във второ поредно гостуване тимът на Петър Хубчев губи, като има само една победа далеч от \"Герена\" в последните си четири визити. Третата загуба на състава оставя \"Левски\" на трето място в класирането, с една по-малко от \"Локомотив\" (Пловдив). Сините са на четири зад шампиона \"Лудогорец\", преди тимът от Разград да изиграе мача си от кръга. Двубоят се игра в деня, в който  феновете на \"Ботев\" протестираха  срещу спрения строеж на стадион \"Христо Ботев\". Преди почивката и двата тима допуснаха доста грешки в организацията на играта. \"Ботев\" беше с една идея по-предпазлив и се бранеше, но имаше два много добри шанса. В самото начало на срещата домакините пропуснаха чрез Фернандо Виана. \"Левски\" разчиташе на фланговете си, като най-вече отляво по-активни бяха Иван Горанов и Здравко Димитров. Упорството им доведе до няколко центрирания, но те не затрудниха вратаря на \"Ботев\" Янко Георгиев.      Стражът на домакините трябваше да се намесва едва в 40-ата минута, когато от седем метра стреля Паулиньо. Бразилецът получи пас от Дени Алар, но стреля право в обсега на Георгиев. След почивката \"Ботев\" заигра много по-агресивно и започна да печели почти всяко единоборство. Домакините много бързо откриха резултата, като това стана след бърза контраатака. В 47-ата минута Тодор Неделев напредна отдясно, центрира с десния си крак, а на далечната греда Александър Тонев засече топката, пращайки я в мрежата - 1:0. Попадението сложи край и на серията без допуснат гол на вратаря на \"Левски\" Милан Миятович, който беше запазил суха мрежата си в последните две срещи на тима. За Тонев това беше първи гол от началото на сезона, а в предишния мач нападателят се отчете с две асистенции срещу \"Дунав\". След попадението на Тонев \"Ботев\" се прибра в защита и разчиташе на контраатаки. Домакините приканиха \"Левски\" да атакува, но гостите отвориха пространства, заради което можеха да си изпатят. Най-чистото положение за \"Ботев\" пропусна младият Станислав Шопов, който беше изведен от Неделев сам срещу Милан Миятович и технично копна топката, но не уцели вратата.      Положенията за \"Левски\" се изчерпаха с центрирания от корнери и фаулове, както и няколко удара от дистанция. Веднъж гостите имаха и претенции за дузпа, след като топката срещна ръката на Радослав Терзиев.", "date": "2019.11.10", "title": "Вдъхновеният \"Ботев\" спря устрема на \"Левски\" с успех в Коматево"}
{"url": "https://www.dnevnik.bg/politika/2019/11/10/3989678_maia_manolova_shte_ospori_izborite_v_ponedelnik_i_shte/", "text": "Инициативният комитет за издигането на Мая Манолова за кмет на София ще внесе жалба в Общинската избирателна комисия в понеделник, съобщи организацията. В жалбата са посочени доказателства за груби нарушения на изборните правила на местните избори за кмет в София, се посочва в мейл до медиите. Мая Манолова ще направи изявление пред медиите по повод искането за касиране на изборните резултати. В същото време нейният инициативен комитет слага началото на петиция за оспорване на резултата от изборите в София и с предложения за промени в изборните правила, сред които и въвеждането на машинно и електронно гласуване. \"Властта стигна дъното в организацията и манипулацията на тези избори\",  обяви Манолова на пресконференция  след като станаха известни окончателните резултати от изборите. \"Пълно е с нарушения, които ще представим пред съда с една-единствена цел – това да не се повтаря\", каза Манолова пред Би Ти Ви. Повече от казаното на пресконференцията четете  тук . След първия тур на изборите Манолова сезира прокуратурата за купуването на ромски гласове, но жалбите й не бяха уважени заради липсата на доказателства. Повече за това четете  тук . ", "date": "2019.11.10", "title": "Мая Манолова ще оспори изборите в понеделник и ще предложи нови изборни правила"}
{"url": "https://www.dnevnik.bg/politika/2019/11/10/3989685_gucanov_bsp-varna_poiska_ostavkata_na_korneliia_ninova/", "text": "БСП-Варна е поискала оставката на Корнелия Нинова и Кирил Добрев, обяви Борислав Гуцанов, председател на градската организация на партията в морската столица. Той ще внесе искането в централата на БСП преди началото на предстоящия пленум на Националния съвет на партията. \"Това не е мое лично искане, а на колективния орган – градския съвет на БСП във Варна\", заяви Гуцанов в предаването \"Беновска пита\" по \"Канал 3\". Мотивите са за авторитарните действия на Нинова при определянето на кандидата на БСП за кмет на Варна. Както е известно кандидатурата на Гуцанов не беше подкрепена от ръководството на партията, а на негово място беше поставена Анелия Клисарова. Нинова дойде във Варна на 25 юли и обяви, че ще направи промяната. След това прати заместника си Кирил Добрев, който довърши започнатото от нея, обясни Гуцанов. Той твърди, че действията на Нинова са в противоречие с устава на партията. \"Дадоха се правомощия за кметските избори на човек, който от 2 години е член на БСП, а преди 4 години беше наш противник на изборите\", посочи Гуцанов. Затова социалистите не са могли да направят промяната в управлението на града. Те имат 8 общински съветници срещу 18 от ГЕРБ в общинския съвет, а Клисарова дори не успя да стигне до балотаж. Кирил Добрев заяви пред Дарик вчера, че само 140 гласа не са стигнали във Варна на кандидата за кмет на БСП да отиде на балотаж срещу Иван Портних от ГЕРБ. Той спечели кметския пост в надпревара с Костадин Костадинов от \"Възраждане\". Гуцанов подсказа, че отказът на \"Позитано\" 20 да го подкрепи за кмет е задкулисна договорка, вероятно с ГЕРБ. Той напомни, че именно от Варна са започнали протестите срещу първото правителство на Бойко Борисов през феврури 2013 г. Затова за управляващата партия било много важно да не се осъществи пробив на социалистите там, предположи той.", "date": "2019.11.10", "title": "Гуцанов: БСП-Варна, а не аз, иска оставката на Корнелия Нинова и Кирил Добрев"}
{"url": "https://www.dnevnik.bg/biznes/2019/11/10/3989683_deset_godini_po-kusno_interkonektorut_s_gurciia_otnovo/", "text": "Изграждането на интерконектора Гърция-България е сред ключовите приоритети на българското правителство в енергийния сектор. Това написа премиерът Бойко Борисов в профила си във \"Фейсбук\". Изявлението му идва десет години след като този и още два интерконектора бяха обявени за приоритетни заради газовата криза през зимата на 2009 г. Тогава на власт отново бе кабинетът \"Борисов\". Доставката на природен газ за България спря през януари заради напрежение между Русия и Украйна. \"Реализацията на междусистемната газова връзка е от стратегическо значение не само за двете страни, а и за цяла Европа. Проектът е включен в 7-те топ приоритетни проекта на Европейския съюз в областта на енергетиката. Той ще доведе до реална диверсификация на маршрутите и източниците на снабдяване през Гърция чрез доставки Каспийския регион, Близкия изток и Източното Средиземноморие чрез съществуващи и нови терминали в Гърция и Турция\", посочва Борисов в публикацията си. С нея премиерът \"подгрява\" посещението на енергийния министър Теменужка Петкова в района на село Войводиново в понеделник, където тя ще провери как върви изграждането на връзката. Самият Борисов също ще участва в \"проверката\". \"След като работихме последователно за ускоряване на подготвителните дейности и за осигуряване на необходимото финансиране на проекта, строителните дейности по проекта напредват. Мобилизирана е необходимата техника, стартираха изкопните дейности и е извършена доставка на тръбите за първия километър от трасето на газопровода\", пише още премиерът.", "date": "2019.11.10", "title": "Десет години по-късно интерконекторът с Гърция отново е приоритет за кабинета"}
{"url": "https://www.dnevnik.bg/gradska_sreda/2019/11/11/3956354_sobstvenici_gradska_toaletna_li_po-dobre_kafene_ili/", "text": "Тази година изтича последният срок, в който бивша обществена тоалетна, продадена от Столичната община, трябва да си остане тоалетна. До 2002 г. в София е имало 38 и само за няколко години след това – до 2009 г., са продадени 16 от тях, предимно в центъра. Единственият проблем за новите собственици, сдобили се с обекти на оживени места, е бил да се изчака срокът от 10 години за запазване на дейността - такава клауза е имало в договорите по сделката със Столичната община. След изтичането му купувачите са били убедени, че бързо ще успеят да сменят предназначението на обекта в общината. Когато се извършват продажбите, кметове са Стефан Софиянски (до 2005 г.) и Бойко Борисов (2005 - 2009 г.) Столичната община е получила от продажбата им през този период общо 662 000 лева, съобщава тогава \"Дневник\". Цените, на които най-често са били продадени, са между 20 000 и 40 000 лева, като за една дори са платени 121 000 лева. Тя е до Централната минерална баня и не работи. Днес в София е проблем човек да намери обществена тоалетна дори в центъра. Туроператори се оплакват, че чуждестранни туристи често изпадат в неловко положение, докато обикалят историческите забележителности. Но пък могат да пият кафе в бивши такива заведения. Инвеститорите са били привлечени преди всичко от безценното им местоположение – в градини и паркове до НДК, зад Народната библиотека, до театър \"София\", площад \"Възраждане\", срещу хотел \"Хилтън\"... Мотивът за купуване на занемарена тоалетна е възможността над нея после да се изгради ателие за химическо чистене, фризьорски салон, кафене... Отговорност за следприватизационния контрол на тези сделки е носела Столичната общинска агенция за приватизация и инвестиции (СОАПИ). Тя е водила съдебни дела с някои от купувачите, защото не са спазили клаузата \"запазване на дейността\", най-често за срок от 10 години. Има наложени санкции от 20 000 лева по тази причина, но те не отказват собствениците, защото след изтичането на срока за запазване на дейността се открива възможност да поискат разрешение за строеж на мястото на старата тоалетна. Тези места, макар и в паркове и градини, са ситуирани в подробните устройствени планове като строителни петна. Сделките за продажбата на градските тоалетни са извършвани от Столичната общинска агенция за приватизация и инвестиции (СОАПИ). По това време председател на Надзорния съвет на агенцията е бил Данаил Кирилов, сега министър на правосъдието. По същото време той е ръководил и стопанската комисия на Столичния общински съвет (СОС), където са утвърждавани тези сделки за продажба. През януари 2009 г. Кирилов се оплаква пред \"Дневник\", че общината не успява да продаде тоалетната в Докторската градина. \"От лятото се опитваме да я продадем, но няма интерес\", казва той. Въпросната тоалетна е била продадена малко по-късно през същата 2009 г. на частно лице, обясниха от район \"Оборище\". Имало е клауза да се запази дейността на обекта за срок от 10 години - до май 2019 г., за чието спазване е била отговорна СОАПИ. Обектът обаче е изоставен и заключен. \"В архива на районната администрация не се съхраняват данни за действия на собственика по експлоатацията на обекта. Сградата не се използва по предназначение и не е достъпна за външни лица\", съобщиха от \"Оборище\" след запитване на \"Дневник\". Запитан за причините, Данаил Кирилов обясни за \"Дневник\", че следприватизационният контрол на този обект, (продаден през 2009 г.), е отговорност на СОАПИ, а той от август 2009 г. вече не работел там. \"Тогава станах областен управител на София\", заяви той.      Мястото е със статут \"за КОО и озеленяване\", което значи за комплексно обществено обслужване. Това позволява промяна на предназначението на обекта и изграждане на кафене, павилион, магазин, дори офис върху тоалетната в Докторската градина. Сега до входа на частното WC е поставена химическа кабина, и то със специално разрешение на общинския съвет от 14 юни 2018 г., за да \"осъществява функцията на обществена тоалетна\", уточняват от район \"Оборище\". Общественото WC в парка на НДК е напълно занемарено, може да бъде открито в зелените площи до бул. \"Фритьоф Нансен\". Продадено е на частна фирма, съобщиха от район \"Триадица\". Купувачът е \"Младежка кооперация \"Ялта\", която е получила тоалетната от общината за 85 000 лева и по договор е трябвало да инвестира в нея 45 000 лева – за улеснен достъп на хора с увреждания Сградите са две, но са затворени и състоянието им днес трудно ще убеди, че са влагани сериозни пари в подобрения. В устройствения план на района на НДК те са отбелязани като WC. Димитър Илиев, съсобственик на \"Младежка кооперация \"Ялта\", която държи запуснатата тоалетна в парка на НДК, заяви, че работела, но спряла преди няколко години заради ремонта на пространствата пред НДК.      \"Искаме да направим културен център там с продажба на картини, на сувенири или на билети за концерти. Не искам кафене или бар. Тоалетната ще остане, но ще я качим на нивото на земята, защото е построена дълбоко, на 8 метра в земята, и възрастни хора трудно слизат. Срещнахме се с главния архитект на София Здравков за тази идея още през 2016 г., но досега няма решение\", обясни Илиев. Той предлага общината да изясни какво може да се прави върху тоалетните и да даде срок от 6 месеца за реализация. Ако собственикът не спази предписанието, общината да я изкупи обратно. През 2004 г. обществената тоалетна там е била приватизирана чрез замяна с апартамент в \"Люлин\". През юли 2011 г. е дадено разрешение строеж на банков офис.      Получено е право на строеж и на втори етаж от 160 кв.м. Тоалетната е купена от фирма \"Уел Ком 00\", собственост на Радосвет Радев (притежател на \"Дарик радио\" и председател на Българската стопанска камара) и на Десислава Попова до 2011 г. Те препродават фирмата си на ирландец, който на свой ред я продава заедно със старата обществена тоалетна на Христо Друмев, дългогодишен директор на НДК. Сега там се строи усилено, като табела уточнява, че проектът вече е за бистро или бърза закуска. Тоалетната в градината пред Централната минерална баня е била приватизирана срещу 121 000 лева през 2006 г. Тя работи няколко години, но отскоро е заключена. В мъжкия вход беше монтиран автомат за кафе, надписът за него стои и сега. Собственикът обмисля да дава части от нея под наем, научи \"Дневник\". Наблизо има безплатна тоалетна в предверието на джамията Баня баши и друга, платена – 60 ст., отсреща в Централните хали. В Такевата градинка (на ул. \"Солунска\" и ул. \"Ангел Кънчев\") старата градска подземна тоалетна беше дадена под наем след публичен конкурс през 2014 г., организиран от район \"Средец\". Наемателите бяха задължени да запазят тоалетната и те го сториха.      Отгоре й със заповед на кмета от 2001 г. се разреши надстрояване - първо беше пункт за химическо чистене, а сега е изискано кафене. Входът към действащата обществена тоалетна в сутерена умело е \"прибран\" отстрани на надстройката. Табела сочи къде е \"едното място\". То е безплатно и даже е указано, че работи 24 часа.      В случая е намерен работещ модел, който хем е в услуга на хората, хем ползвателят го поддържа и печели от кафенето, хем район \"Средец\" получава месечен наем, макар и 250 лева. Но 5-годишният срок на договора за наем изтече наскоро и сега се подготвя нов конкурс за наемател. На площад \"Възраждане\" е един от малкото примери за приватизация със \"запазване на дейността\". Купена е през 2003 г. за сумата 66 000 лева от фирма \"Глория ВХБ\". И мъжкото, и женското отделение работят, входът е 50 ст., но условията са спартански. Тук купувачът по договора със Столичната община е трябвало да вложи 99 000 лева за достъп на хора с увреждания и подобряване на интериора, но видимо е, че това не се е случило. В градината \"Св. Седмочисленици\" затворената обществена тоалетна дълги години беше в ролята на фундамент на заведение за бърза закуска. Масите бяха разположени между входовете за мъжкото и женското отделение на WC-то, които не работеха. Тя още не е отворена, но предстои конкурс за даването й под наем, като заведение отгоре няма да се допуска, съобщиха от район \"Средец\" за \"Дневник\".  Ремонтът на ул. \"Граф Игнатиев\", извършен с 24.1 милиона лева по оперативна програма \"Региони в растеж\", включи и ремонта на тоалетната в градината \"Св. Седмочисленици\". Заедно с тази в градинката \"Кристал\", която потъна в ново кафене, са единствените възстановени тоалетни в центъра. От кандидатите за кмет на София само в програмата на арх. Борислав Игнатов от \"Демократична България\" се търсеха решения за този проблем на столицата, която вече е международна туристическа дестинация. Игнатов остана трети на изборите, а темата не е засегната в програмата на новия кмет Фандъкова.", "date": "2019.11.10", "title": "Собственици: Градска тоалетна ли? По-добре кафене или културен център"}
{"url": "https://www.dnevnik.bg/analizi/2019/11/10/3989689_predi_30_godini_poiskahme_sviat_bez_luji/", "text": "                         Първият неформален митинг в България след историческите кадри с объркания Тодор Живков в \"По света и у нас\" на 10 ноември 1989-та беше в Пловдив. 30 години по-късно някои подробности са вече забравени, но старите вестници дават важни свидетелства. Само часове преди първия голям неформален митинг на пл. \"Народно събрание\" в София, е бил пловдивският. Денят е 18 ноември 1989-та, събота. И тъй като съм пряк участник, автор на лозунгите и майка на едно от децата, които ги носеха, ще си позволя малко по-лична изповед. Мътно и тревожно време Цялата 1989-та дотогава беше мътна и тревожна. Горбачов извършваше Перестройката, ние подкупвахме продавачи на вестници да ни пазят \"Московски новости\" и \"Огоньок\", пловдивският поет Петър Манолов даде серия интервюта за \"Свободна Европа\" и бе застигнат от всеобщи организирани проклятия, включително от ТКЗС-та, но и от Дружеството на пловдивските писатели, след което бе напъден... в Париж. Т.нар. Възродителен процес преобърна архивите, пречупи стотици съдби и приятелства, а под сурдинка се споменаваха имената на д-р Тренчев, Илия Минев, отец Амбарев, Румен Воденичаров. Отпуските през лятото на 1989-та бяха забранени, защото на 29 май Живков прати турците на Голяма екскурзия, а всички трудови колективи бяха мобилизирани да събират реколтата. Токът спираше през два часа, по магазините имаше само макарони, властта правеше отчаяни опити да отпуши напрежението. През февруари 1989 Държавен вестник публикува Указ 56 и още същият ден в съда имаше опашка от хора, които искаха работата им най-сетне да излезе \"на светло\". В същото време младите искат да пътуват, но могат да стигнат най-далече до Източен Берлин и то с не повече от 30 долара в джоба. Около Пловдив пушат комините на Комбината за цветни метали и другото искане на младите е екологичната чистота. Промените зреят, новините идват една след друга, обстановката се променя, нещо тлее. И въпреки това Десети ноември изненада всички. 10 ноември 1989 беше петък. В дните след него цареше радостно оживление, на места пълен хаос и недоумение. На редакционна оперативка една колежка питаше упорито: \"Ами сега какво правим с Възродителния процес?\" и никой не можеше да ѝ отговори. Вдигаха рамене. Нери Терзиева, тогава журналистка в Радио-телевизионен център Пловдив, водеща на популярното предаване \"За един милиард\", ми се обади по телефона в четвъртък - на 16 ноември: \"Знаеш ли какво се готви в София, дай и ние тук да направим митинг!\". Речено - сторено. \"Искаме свят без лъжи\" и \"Да върнем смисъла на думите\" бяха лозунгите на първия неформален митинг у нас. Знам, защото лично ги измислих и писах. 30 години по-късно разбрах, че Конфуций е казал: \"Ако дойда на власт, най-напред ще върна на думите тяхното истинско значение\". Явно във всички времена в един момент думите започват да придобиват друго значение. Или поне хората осъзнават колко са важни. Насрочихме митинга за събота, 18 ноември, в 11 часа. Събрахме се двайсетина журналисти от РТВЦ и вестник \"Комсомолска искра\", научни работници от Пловдивския университет с децата си. Тръгнахме в импровизирано шествие, обратно на посоката на манифестациите дотогава. Беше слънчево, по Главната улица бе оживено. Бяхме смели, но ни беше неловко. Дотогава никой не го беше правил. Хората ни гледаха и се чудеха. Приканвахме ги да се присъединят. Някои го направиха, други ни поздравяваха, трети ни гледаха мрачно. Походихме малко в едната посока, после свърнахме към пл. \"Централен\". Отнякъде се изсипа цял випуск на Руската гимназия - бяха ги водили на кино. Те изобщо не се зачудиха, без никакво колебание се присъединиха бодро към нас. Митингът взе да става все по-масов - без микрофони, без уредба, на стълбите на Военния клуб и точно под прозорците на Окръжния комитет на БКП. Оттам надничаха ядосани физиономии. Който искаше да говори, се качваше на стълбите и говореше. Учениците искаха свобода, други пожелаваха успех на Петър Младенов, защото това беше революцията на този етап - смяната на Първия. На път към Партийния дом мина тогавашният кмет на Пловдив Тодор Петков и също взе думата. Една жена се оплака от лошия си зет. Беше опияняващо просто да се говори. \"Чувството бе като да изкачиш на един дъх висок връх - кислород няма, а радостта е до сълзи\", спомня си Нери Терзиева. Това чувство остана от първата неформална проява на гражданско общество в Пловдив. Още в понеделник, 20 ноември, участниците в този първи митинг се събрахме в редакцията на \"Комсомолска искра\" и учредихме Клуб за подкрепа на гласността и преустройството. Междувременно и властта се бе организирала - във вторник, 21 ноември, ОФ-то събра граждани на официален митинг \"в подкрепа на революционното обновление\".      Така започна всичко Само че духът от бутилката вече бе пуснат и нещата не протекоха по плана, написан в Партийния дом. Ораторите с предварително написани думи бяха освиркани и прогонени, а единствено журналистът Иван Дионисиев и проф. Георги Кънев получиха одобрението на множеството. Когато от сцената заговори отец Амбарев, нещата съвсем излязоха от контрол - митингът бе прекъснат, уредбата и микрофоните бяха прибрани. Така започна всичко в Пловдив - на същия площад \"Централен\" който в следващите бурни години неведнъж почерняваше от гневни хора и който донесе на града името \"Синята крепост\". Едно от най-искрените свидетелства за това са снимките от броя на в. \"Комсомолска искра\" от 20 ноември 1989-та. Почти точно година след тези събития в местните вестници се появиха рекламни карета, призоваващи хората да станат акционери в новоучредяващи се банки. Ентусиазмът отстъпи на желанието за финансови удари, а доста скоро след това банковият балон се спука и остави мнозина без лев. Историята потегли по реда си в този толкова труден и безкраен преход...", "date": "2019.11.10", "title": "Преди 30 години поискахме свят без лъжи"}
{"url": "https://www.dnevnik.bg/sport/2019/11/10/3989691_ludogrec_izmukna_trudna_pobeda_kato_gost_na_posledniia/", "text": "Неочаквани трудности срещна шампиона \"Лудогорец\" при гостуването на последния в Първа лига \"Витоша\" (Бистрица). Тимът от Разград беше напът да сгреши и да загуби две точки, но стигна до успеха с гол на резервата Димо Бакалов в първата минута на добавеното време. \"Витоша\" игра организирано и в големи периоди от мача спря шампионите. Футболистите на Енгибар Енгибаров обаче записаха 14-а загуба и остават на дъното с едва четири точки. \"Лудогорец\" взе девета поредна победа, като шампионите са без поражение вече в 21 срещи в Първа лига. Треньорът на \"Лудогорец\" Станислав Генчев направи девет промени от състава, който загуби с 0:6 от \"Еспаньол\" в Лига Европа. Местата си сред титулярите запазиха само Пламен Илиев и Антон Недялков. Преди почивката \"Лудогорец\" направи няколко пропуска, но най-чистото положение пропусна Якуб Шверчок през втората част. \"Витоша\" можеше да вземе и три точки, но през първото полувреме Мартин Станкев пропусна, останал сам срещу Илиев.      През втората част \"Лудогорец\" доминираше и в последния момент вкара гол. Димо Бакалов се оказа непокрит в наказателното поле и с глава се разписа. Двамата стана пълна в последните секунди, когато \"Витоша\" пропусна да изравни. След 16 кръга шампионите остават начело с 42 точки и водят с шест пред \"Локомотив\" (Пловдив). Трети е \"Левски\" с 35 тчки.", "date": "2019.11.10", "title": "\"Лудогорец\" измъкна трудна победа като гост на последния \"Витоша\""}
{"url": "https://www.dnevnik.bg/politika/2019/11/10/3989705_kanazireva_otreche_da_se_e_ugovariala_s_borisov_za/", "text": "Дани Каназирева отрече да е назначена за областен управител на Пловдив след разговор с премиера Бойко Борисов. \"Не сме разговаряли скоро с Борисов\", заяви тя по \"Канал 3\". На първия тур на кметската надпревара в Пловдив Каназирева беше втора, според екзитполовете и трябваше да отиде на балотаж срещу кандидата на ГЕРБ Здравко Димитров. В края на деня се оказа, че тя се нарежда трета, в което тя заподозря подмяна на вот чрез купуване на гласове. Повече по темата четете  тук . Веднага след затварянето на секциите в Пловдив Каназирева заяви пред Би Ти Ви, че \"това е победа за Пловдив, но нека не се радваме предварително, защото не се знае дали съм втора или отново ще мина трета след преброяването на бюлетините\", визирайки подобна ситуация и на кметските избори през 2015 г. При преброяването наистина се оказа, че тя има 3.9% по-малко гласове от Славчо Атанасов от ВМРО. Той се яви на балотажа и беше победен от Димитров. След победата на кандидата на ГЕРБ, който до изборите беше областен управител на Пловдив, той предложил на противника си Каназирева да заеме освободения от него държавен пост. \"Здравко Димитров ми предложи\", разказа Каназирева тази вечер, макар той да няма правомощия за това. Назначението на областния управител се извършва от Министерския съвет Тя смята, че ще бъде коректив на управлението на новия общински съвет. \"Моят \"Съюз за Пловдив\", който издигна кандидатурата ми за кмет, има група от общински съветници и ще ми помага\", обви тя като подчерта, че ще работи за изграждане на водния цикъл на града, на Южния обходен коридор, както и на Околовръстното шосе на града.", "date": "2019.11.10", "title": "Дани Каназирева отрече да се е уговаряла с Борисов за поста областен управител"}
{"url": "https://www.dnevnik.bg/sport/2019/11/10/3989684_bezposhtaden_livurpul_slomi_siti_i_se_otkusna_s_devet/", "text": "\"Ливърпул\" продължава похода си към мечтаната титла във Висшата лига, нанасяйки тежък удар на основния си  съперник за първото място \"Манчестър сити\" . Червените взеха дербито на 12-ия кръг, побеждавайки шампиона с 3:1 на \"Анфийлд\". Тимът на Юрген Клоп изигра поредния си впечатляващ двубой и вече е непобеден на своя стадион в 46 поредни срещи или общо 930 дни. Поредните победи на \"Анфийлд\" са 13. Във Висшата лига \"Ливърпул\" няма поражение в 29 мача, като за последно загуби именно от \"Сити\" на 3 януари. Точни в сблъсъка бяха Фабиньо в шестата, Мохамед Салах в 13-ата и Садио Мане в 51-ата минута. За \"Сити\" се разписа Бернардо Силва в 78-ата минута. Двубоят беше белязан от много качествен футбол и от двата състава, като ефективността на \"Ливърпул\" се оказа ключова. В продължение на 75 минути мърсисайдци доминираха, но в последните минути бяха принудени да се защитават. Още в петата минута имаше и спорно положение, когато \"Сити\" не получи дузпа.   От началото на сезона мърсисайдци сгрешиха само веднъж, завършвайки наравно с \"Манчестър юнайтед\". Червените вече имат 34 точки и изравниха рекорда за най-голям актив след 12 срещи. Авансът на \"Ливърпул\" пред \"Сити\" е девет точки, а съставът на Пеп Гуардиола завършва кръга на четвърто място. Преди \"Сити\" в таблицата са  \"Лестър\"  и  \"Челси\" , които имат по 26 точки. Срещата започна във вихрено темпо буквално от първите секунди, в които \"Сити\" се хвърли в атаки. \"Гражданите\" дублираха фланговете си и създаваха числено предимство, с което създаваха затруднения на домакините. След продължителен натиск около наказателното поле на Алисон, в петата минута се стигна до любопитна ситуация. При пробив на Бернардо Силва топката срещна ръката на десния бек на мърсисайдци Трент Александър-Арнолд, а \"гражданите\" поискаха дузпа. Повторенията, гледани после показаха явната игра на англичанина с ръка, но и докосване до ръката на Силва преди това.      Реферът Майкъл Оливър даде ясен знак играта да продължи и още в ответната атака се стигна до положение на другата врата. Садио Мане задържа на левия фланг и центрира, а Гюндоган изчисти лошо. Топката попадна във Фабиньо, който с топовен изстрел не остави никакви шансове на вратаря на шампионите Клаудио Браво.      Ранното попадение само увеличи страстите следващите минути се играха на още по-висока скорост. \"Сити\" стигна последователно до две опасности след статични положения, но Стърлинг и Серхио Агуеро не се възползваха от опасни центрирания на Де Бройне. \"Ливърпул\" изпитваше проблеми точно при статичните положения, но това не спря тима на Клоп да нанесе нов болезнен удар на съперника си в 13-ата минута. При атака отляво Андрю Робъртсън центрира в наказателното поле на \"Сити\", където Салах изпревари всички и се разписа с глава. Египтянинът затвърди отличната си статистика на \"Анфийлд\", като това беше 52-о попадение, в което беше замесен (гол или асистенция) в едва 44 срещи. В тези двубои Салах има 38 гола и 14 асистенции.      С два гола аванс \"Ливърпул\" се прибра в защита и остави \"Сити\" да контролира топката, разчитайки на контраатаки. Тимът на Пеп Гуардиола беше по-активен след 20-ата минута и създаде няколко положения. Първо удар на Агуеро беше спасен от Алисон в 25-ата минута, а три по-късно левият бек Анхелиньо удари греда. В самия край на първата част Агуеро пропусна още веднъж, като стреля покрай вратата. Още в началото на второто полувреме \"Ливърпул\" успя да нанесе трети удар, с което да парира и опитите на \"Сити\" за обрат. В 51-ата минута Садио Мане се разписа с глава центриране отдясно на капитана Джордан Хендерсън. Сенегалецът се оказа непокрит и отбеляза 16-ия си гол на \"Анфийлд\" през 2019 г.      При навлизане в последния четвърт час \"Ливърпул\" свали още оборотите и допусна \"Сити\" в опасна близост до вратата си. След няколко неточни удара в 78-ата минута \"гражданите\" се възползваха от своя шанс. Центриране на Анхелиньо хвана отбраната на червените неподготвена, а Бернард Силва със силен удар с левия крак се разписа. Попадението даде нов импулс на \"гражданите\", които започнаха да атакуват с още повече хора. В 83-ата минута шампионите още веднъж поискаха дузпа, след като отнов топката срещна ръката на Александър-Арнолд.", "date": "2019.11.10", "title": "Безпощаден \"Ливърпул\" сломи \"Сити\" и се откъсна с девет точки на върха"}
{"url": "https://www.dnevnik.bg/sviat/2019/11/10/3989688_iohanis_shte_se_bori_za_vtori_mandat_na_balotaj/", "text": "Президентът на Румъния Клаус Йоханис ще трябва да се бори на 24 ноември за нов мандат на втори тур от изборите, след като днес не успя да събере достатъчно подкрепа в първия ден от гласуването. Прогнозите на социолозите на базата на екзит пол допитвания показват, че проевропейски настроеният Йоханис събира около 39% от гласовете, а доскорошният социалистически премиер Виорика Дънчила го следва с 22%. Трети с резултат, достатъчен да обърка сметките на първите двама е Дан Брана, лидер на дясноцентристкия Съюз за спасение на Румъния с малко над 16%. Данните са без гласовете от чужбина. Анализатори казват, че победа за президента ще подсили шансовете на Либералната партия да сглоби коалиция след парламентарните избори догодина и да възстанови доверието на инвеститорите. То е отслабено от няколко години на политическа нестабилност и спорно увеличение на бюджетните разходи. Страната остана и под наблюдение за върховенство на закона според преценката на Европейската комисия. Активността не бе висока - към 16 часа бяха гласували едва около една трета от имащите право на глас 18.2 млн. румънци. Два часа по-късно броят им се увеличи до 42.19%, а час преди края на изборния ден наближи 47%. Но тези избори се отличават с възможността, която за пръв път получиха живеещите в чужбина румънски избиратели. Те имаха 3 дни за гласуване на много повече места, както и да пуснат бюлетината си по пощата и резултатът е абсолютен рекорд на активност - повече от 640 000 души пуснаха гласа си към 20 часа, когато общо бюха участвали около 8.5 млн. души.", "date": "2019.11.10", "title": "Йоханис ще се бори за втори мандат на балотаж"}
{"url": "https://www.dnevnik.bg/sviat/2019/11/10/3989749_ispaniia_otnovo_glasuva_za_socialistite_no_te_ne/", "text": "Управляващите социалисти на премиера Педро Санчес печелят парламентарните избори в Испания днес, но остават далеч от контрол над мнозинството депутати. Това сочат прогнозните данни на агенция GAD3, цитирана от \"Ройтерс\". Преднината на Социалистическата партия е отчетлива пред втората консервативна Народна партия. Но в още едно потвърждение на прогнозите крайно дясната партия VOX става трета парламентарна сила.      Четвъртите за 4 години парламентарни избори показаха, че испанците са уморени от политика, особено в края на година, в която имаше избори за местна власт и Европейски парламент. Към 18 часа - 3 часа преди края на изборния ден, активността бе малко под 57%, докато на предишния вот през април бе близо до 61%. Партиите очакваха това, а анализатори казват, че има вероятност така лидерите им да бъдат по-склонни на компромис, за да избегнат още едни предсрочни избори. Възходът на Vox идва няколко месеца, след като партията вкара свои депутати. Популярността ѝ расте и от неспирните протести на сепаратисти в Каталуня, по сянката на които премина и тази кампания.", "date": "2019.11.10", "title": "Испания отново гласува за социалистите, но те не събират мнозинство"}
{"url": "https://www.dnevnik.bg/photos/2019/11/10/3989638_fotogaleriia_svetovnite_snimki_na_denia_-_9-_10/", "text": "Молитва и по време на фестивал в Шринагар.", "date": "2019.11.10", "title": "Фотогалерия: Световните снимки на деня - 9- 10 ноември 2019 г."}
{"url": "https://www.dnevnik.bg/sport/2019/11/10/3989735_fotogaleriia_futbolnoto_zrelishte_livurpul_-_siti/", "text": "Зрелищен футбол, спорни моменти и истинска класика предложи дербито във Висшата лига между \"Ливърпул\" и \"Манчестър сити\".   и се откъснаха с осем точки пред най-близките си преследвачи и с девет пред \"гражданите\".", "date": "2019.11.10", "title": "Фотогалерия: Футболното зрелище \"Ливърпул\" - \"Сити\""}
{"url": "https://www.dnevnik.bg/sport/2019/11/10/3989813_tiim_iznenada_federer_na_starta_na_finalniia_masturs/", "text": "Доминик Тийм победи Роджър Федерер със 7;5, 7:5 в първи мач от група \"Бьорн Борг\" на финалния \"Мастърс\" турнир на АТП. Австриецът се наложи над Маестрото с отлична игра в среща, продължила час и 41 минути. Зрителите в \"О2 арена\" в Лондон видяха много качествени изпълнения от Тийм, който беше по-концентрираният тенисист. Победата с 2:0 сета дава шанс на Тийм да прескочи групата за пръв път в Лондон. В предходните си три участия той не успяваше да премине първата фаза. Австриецът постигна пета победа в седем мача срещу Федерер и трета през 2019 г. Тийм победи Маестрото на финала в Индиън Уелс, както и на четвъртфинал в Мадрид. В другия мач от програмата за деня очаквано Новак Джокович победи дебютанта във финалите Матео Беретини с 6:2, 6:1. Бившият №1 в света се нуждаеше от едва 64 минути, за да спечели двубоя. В понеделник са мачовете от група \"Андре Агаси\" Даниил Медведев - Стефанос Циципас и Рафаел Надал срещу Александър Зверев.", "date": "2019.11.10", "title": "Тийм изненада Федерер на старта на финалния \"Мастърс\""}
