{"url": "https://www.dnevnik.bg/sport/2018/05/21/3182808_volfsburg_ocelia_v_bundesligata/", "text": "Волфсбург\" спечели дуела си с \"Холщайн\" (Кил) и ще играе в Бундеслигата и през следващия сезон. \"Вълците\" постигнаха втора победа в съперничеството. Робин Кноке вкара за успеха с 1:0 при гостуването и с общ резултат 4:1 воденият от Бруно Лабадия отбор запази мястото си в елита на германския футбол. Втородивизионният \"Холщайн\" владееше повече топката през целия мач. Въпреки това двубоят беше равностоен. \"Волфсбург\", който е шампион от 2009 г. и сребърен медалист от 2015 г., игра стабилно и с ясна стратегия, от което се възползва. Ценният успех беше подпечатан в 75-ата минута, когато Кноке се измъкна сред защитата на съперника при центриране от ъглов удар и вкара с глава. От Бундеслигата отпаднаха \"Кьолн\", както и  \"Хамбургер\", който никога досега не беше напускал елита . От Втора Бундеслига се изкачват \"Фортуна\" и \"Нюрнберг\".", "date": "2018.05.21", "title": "\"Волфсбург\" оцеля в Бундеслигата"}
{"url": "https://www.dnevnik.bg/bulgaria/2018/05/21/3182579_ministerstvoto_na_obrazovanieto_obiavi_otgovorite_na/", "text": "Днес учениците от седми и дванайсти клас се явяваха на матури. Около 55 000 12-класници участваха в оценяването, като освен няколко модула с въпроси трябваше да пишат и интерпретативно съчинение или есе върху стихотворението \"Вяра\" на Никола Вапцаров. Учениците от седми клас пък имаха за задача да напишат подробен преразказ от името на неутрален разказвач по \"Седем хайдути и едно магаре\" на Бранислав Нушич. В ранните следобедни часове сайтът на министерството беше трудно достъпен. Отговорите на въпросите от матурите вижте в прикачените файлове.", "date": "2018.05.21", "title": "Министерството на образованието обяви отговорите на матурите"}
{"url": "https://www.dnevnik.bg/politika/2018/05/21/3182600_sled_namesata_na_borisov_durjavata_shte_plati/", "text": "Премиерът Бойко Борисов е разпоредил на министрите на финансите и на здравеопазването да предложат механизъм, който да гарантира редовното изплащане на заплатите на лекарите и медицинския персонал в болниците във Враца и в Ловеч въпреки наложените на лечебните заведения запори от кредиторите им, съобщава правителствената пресслужба. Общата сума на дължимите заплати за периода февруари - април в МБАЛ \"Хр. Ботев\" и МБАЛ \"Параскев Стоянов\" е 1.9 млн. лв. В разговор с двамата министри премиерът посочил, че разбира техните аргументи като финансисти, но не може да допусне професионалисти, положили висококвалифициран труд, да бъдат лишени от добросъвестно изработените си заплати. Демотивирането на тези специалисти би могло да има тежки последици за здравето и живота на хората в областните центрове и в областите Враца и Ловеч, посочил Борисов. Той подчертал, че спазването на финансовата дисциплина по отношение разходването на публични средства е основен фактор за гарантирането на адекватни здравни грижи, но контролните функции не са задължение на редовия медицински персонал и той не може да бъде държан отговорен за действия или бездействия на ръководствата на болниците. В същото време Борисов настоял за по-строг контрол върху законосъобразността на сключваните от лечебните заведения договори и обявил, че очаква виновните за лошото финансово състояние на болниците в Ловеч и Враца да понесат отговорността си. В резултат на срещата и на направени анализи от двете министерства се очаква в сряда правителството да вземе решение, с което да се осигурят средства за разплащане на просрочените задължения за заплати и осигурителни вноски на медицинския персонал и служителите от двете болници.", "date": "2018.05.21", "title": "След намесата на Борисов държавата ще плати дълговете на болниците в Ловеч и Враца"}
{"url": "https://www.dnevnik.bg/bulgaria/2018/05/21/3182588_nad_10_organizacii_kritikuvat_promenite_v_zakona_za/", "text": "Досега са постъпили 13 становища на граждани и неправителствени организации с остра критика към предлаганите промени в Закона за защита на личните данни (ЗЗЛД). Те са публикувани в портала за обществени обсъждания strategy.bg.  Проектът, публикуван в края на април, е свързан с новия Общ peглaмeнт за зaщитaтa нa дaннитe (GDРR) и с Диpeĸтивaта нa Eвpoпeйcĸия пapлaмeнт и нa Cъвeтa за зaщитaтa нa физичecĸитe лицa във вpъзĸa c oбpaбoтвaнeтo нa лични дaнни oт ĸoмпeтeнтнитe opгaни зa цeлитe нa пpeдoтвpaтявaнeтo, paзcлeдвaнeтo, paзĸpивaнeтo или нaĸaзaтeлнoтo пpecлeдвaнe нa пpecтъплeния или изпълнeниeтo нa нaĸaзaния и oтнocнo cвoбoднoтo движeниe нa тaĸивa дaнни. Регламентът влиза в сила на 25 май, но заради масовите критики за краткия срок за обществено обсъждане на толкова сериозни проблеми Министерският съвет удължи срока за обсъждане на предложенията за изменения в българското законодателство до 30 май. Становищата на  Програма \"Достъп до информация\" (ПДИ) , Висшия адвокатски съвет, Камарата на частните съдебни изпълнители, Съюза на юристите, КРИБ, Нотариалната камара, асоциацията за маркетингови изследвания и др. посочват, че предлаганите изменения съдържат откровена цензура, нарушаване на адвокатската и лекарската тайна, унищожаване на бизнес, блокиране на съдебното изпълнение и др., обобщава в. \"Сега\". Сред най-критикуваните разпоредби е тази, която може да доведе до гигантски санкции на журналисти, писатели и учени при използване на нечии лични данни. \"Когато при упражняването на правото на свобода на изразяване и информация, включително за журналистически цели и за целите на академичното, художественото или литературното изразяване, се обработват лични данни на физически лица, администраторът на лични данни прави преценка за законосъобразността на обработването във всеки конкретен случай. Решението на администратора не може непропорционално да ограничава свободата на изразяване и информация\", гласи текстът. Той е неясен и разтеглив и някой може да го разтълкува, че журналистите вече не могат да публикуват нито един документ, защото той съдържа лични данни, се казва в някои от становищата. Възлагането на прекалено големи задължения върху медиите може да се окаже препятствие пред свободата на словото, гарантирана с конституцията, пише в становището на Програма \"Достъп до информация\". Адвокат Александър Кашъмов от фондацията съобщи, че германски колеги са препоръчали в българския закон изрично да се запише, че разпоредбите му не се отнасят за журналистическата работа. Така е направено в Германия, защото идеята е, че общественият интерес е над всичко. Висшият адвокатски съвет посочва, че членовете му няма да могат адекватно да опазват тайните на клиентите си. Според тях е недопустимо комисията за личните данни при проверка в дадена кантора да получи достъп до книжа и други информационни носители, които са защитени от закона, конституцията и международните конвенции. Адвокатите предупреждават, че може да се стигне до невъзможност да се провеждат съдебни дела. Страна по правен спор не може да иска от насрещната страна достъп до свои данни, ограничаване на работата с тях или изтриването им. Адвокатът разполага с данни не само за клиента си, но и за другата страна, посочва съветът. Те критикуват и предвиден в законопроекта минимум за налагане на имуществени санкции при нарушаване на Закона за защита на личните данни. \"Очевидно условията в източноевропейските държави са различни от държавите от Западна Европа - Германия, Франция, Люксембург, Холандия и пр.\", пишат адвокатите. \"Великобритания и Франция не са предвидили минимални размери. Не намираме за разумно и обосновано нито от житейска, нито от правна гледна точка именно България - държавата с най-нисък стандарт в ЕС, да въвежда долна граница на санкциите, при това в нетипично висок за страната размер\", посочват адвокатите. На същото мнение е и Съюзът на юристите. Минималните глоби са 5000 и 10 000 - без да се уточнява в каква валута, като за горната граница е уточнено, че е в евро - 10 млн. и 20 млн. Практиката показва, че такива минимуми могат да елиминират малкия бизнес, както и да осъществяват ролята на цензура на по-малките, особено регионалните медии, се казва в становищата на различните организации.  Съюзът на юристите посочва, че при публичното обсъждане на законопроекта всички участници са посочили, че няма баланс между правото на свободно изразяване и правото на гражданите да бъдат защитени личните им данни. Според организацията проектът противоречи на Закона за адвокатурата. Асоциацията на застрахователите посочва, че отпада възможността за обработка на данни за здравословното състояние на техните клиенти, което прави работата им невъзможна. А ограничението на правото на свободно изразяване може да убие образователните курсове, които браншовите организации провеждат. От камарата на частните съдебни изпълнители се оплакват, че е немислимо страните по всяко висящо изпълнително дело, които в момента са около 800 хил., да бъдат изрично и индивидуално уведомявани. \"Това ще доведе съдебното изпълнение до невъзможност да функционира\", се казва в становището ѝ.  Според всички становища е недопустимо глобите, наложени от Комисията за защита на личните данни, да влизат в нейния бюджет, а не в държавния. КРИБ посочва, че създаването на публичен регистър на длъжностните лица по защита на данните е дописване на регламента. ", "date": "2018.05.21", "title": "Над 10 организации критикуват промените в Закона за личните данни"}
{"url": "https://www.dnevnik.bg/sviat/2018/05/21/3182562_nikolas_maduro_-_ot_naslednik_na_chaves_do_negovo/", "text": "\"Моето твърдо, цялостно, неотменимо и категорично мнение е, че ако се наложи да бъдат насрочени нови президентски избори, трябва да изберете за президент Николас Мадуро\", каза през март 2013 г., няколко месеца преди да почине, покойният венецуелски президент Уго Чавес. Но според много венецуелци, ако Чавес тогава е знаел какво ще стане със страната при управлението на Мадуро, е щял сериозно да се замисли. Пет години след като през април 2013 г. Мадуро наследи Чавес, южноамериканската страна, която доказано има най-големите петролни запаси в света, е в хватката на  петцифрена годишна инфлация . Десетки хора загинаха при антиправителствени протести. Въпреки всичко 55-годишният президент пренебрегна международната общност и се кандидатира за нов мандат на избори, които масово бяха смятани за недемократични. На изборите през април 2013 г., произведени пет седмици след като Чавес почина, Мадуро спечели с почти 51 процента срещу 49 процента за своя съперник, кандидата на обединената опозиция  Енрике Каприлес . Минималната разлика в процентите на двамата беше потвърждение, че бившият синдикален лидер не притежава харизмата и влиянието сред избирателите на своя ментор, и показваше, че ще му е трудно да запази обществената подкрепа, следвайки чавистката политика на социалистическа \"Боливарианска революция\". В международен план Мадуро предизвика противоречиви реакции още преди смъртта на Чавес, когато каза, че раковото заболяване на покойния президент може би е било умишлено предизвикано. Той предизвика недоумение и с думите си, че след смъртта на Чавес той му се явил като \"малка птичка\" и че покойният президент навярно е казал някоя добра дума в отвъдното за аржентинския кардинал  Хорхе Берголио , та да бъде избран за папа. Мадуро спечели доверието на Чавес, когато в началните стадии от раковото заболяване на президента неотлъчно беше до него. Чавес бе опериран през 2011 и 2012 г. в Хавана, а Мадуро тогава беше министър на външните работи. Мадуро не завършва средното си образование и работи като шофьор на автобус в градския транспорт в Каракас. Става профсъюзен представител в системата на градския транспорт, след това е избран за депутат в Националното събрание (парламента), а впоследствие се издига и до председател на Националното събрание. Политическа известност придобива по време на уличните протести през 1992 г., когато настоява за освобождаването на Чавес, който по онова време е в затвора, защото застава начело на неуспешен преврат срещу президента Карлос Андрес Перес. В продължение на повече от шест години Мадуро е министър на външните работи, а през 2012 г. Чавес го назначава за вицепрезидент. Като първи дипломат на Каракас Мадуро се явява говорител на Чавес в отношенията със съюзниците и се предполага, че е изиграл ключова роля за сделки с Русия, Китай и Иран. Мадуро често се опитваше да подобри политическото си положение, изтъквайки връзките си с Чавес, но това не му помогна често да бъде критикуван като неспособен и авторитарен управник. Свикването на Конституционното събрание през юли 2017 г. породи обвинения, че Мадуро се опитва да маргинализира доминираното от опозицията Национално събрание. Някои от водачите на опозицията отидоха в изгнание, а на други беше забранено да участват в политическия живот. В същото време Мадуро се опитваше да се справи с все по-бързо разрастващата се икономическа криза чрез мерки, които изглеждаха като отчаяни - например със съобщение, че Венецуела ще махне три от нулите на почти тотално обезценената си валута и ще бъде създадена криптовалута, обезпечена от петролните запаси на страната. Когато натискът върху него нарасна, президентът засили риториката си срещу империализма, заявявайки, че виновни за икономическата криза са \"олигархични мафии\" и че не дава \"и пет пари\" за мнението на западните сили за него. Но този тип говорене вече не импонира на огромното мнозинство от венецуелците, показват социологическите проучвания. Въпросът, който сега всички си задават, е дали Мадуро ще съумее да изкара докрай втория си шестгодишен мандат. /БТА", "date": "2018.05.21", "title": "Николас Мадуро - от наследник на Чавес до негово бледо копие"}
{"url": "https://www.dnevnik.bg/evropa/2018/05/21/3182619_shveciia_razprostrani_broshuri_sus_suveti_za/", "text": "За пръв път от повече от половин век шведското правителство започна да изпраща на всички 4.8 милиона домакинства в страната листовки с информация какво трябва да прави населението в случай на война, предаде \"Гардиън\". В брошурата, озаглавена \"Ако има криза или война\", се обяснява как хората могат да задоволят основните си нужди от храна, вода и отопление, какво означават различните сигнали и аларми и как могат да допринесат за \"общата отбрана\" на Швеция. Листовката от 20 страници е илюстрирана с картини на сирени, военни самолети и семейства, бягащи от домовете си. Тя има за цел също да подготви населението за опасности като кибер- и терористични атаки и климатични промени. Освен това има страница, посветена на разпознаването на фалшиви новини. \"Макар Швеция да е по-безопасна от много други държави, все пак съществуват заплахи за нашата сигурност и независимост, се казва в брошурата. Ако сте подготвени, вие допринасяте за подобрението на способността на нашата страна да се справи с голям натиск.\" Подобни листовки за пръв път са раздавани в тогава неутрална Швеция през 1943 г. през Втората световна война. Обновени варианти редовно са били издавани за обикновените хора до 1961 г. и до представители на местните и националните власти до 1991 г. \"Обществото е уязвимо и трябва да се подготвим като индивиди\", коментира Дан Елиасон от агенцията, отговаряща за проекта. По думите му има дефицит на информация с конкретни съвети. Новината идва на фона на засиления дебат за сигурността в страната след анексията на Крим от Русия през 2014 г. В брошурата се отправят съвети към хората как да се справят, ако няма отопление, ако е трудно да се купи храна, ако няма вода или банкоматите, мобилните телефони и интернет спрат. Съветват се хората да проверяват източниците на всяка информация и се отправя предупреждение: \"Държави и организации вече се опитват да окажат влияние върху нашите ценности и начина ни на действие... и да намалят нашата издръжливост и воля да се защитаваме.\" В подробни съвети за подготовката на домовете населението се съветва да се запасява с бутилки с вода, топли дрехи и спални чували, както и с храни, които могат да се съхраняват дълго време, да се приготвят бързо и да изискват малко вода за приготвяне или да могат да се консумират без предварителна подготовка. В случай на въоръжен конфликт се казва, че всеки е задължен да допринесе и всеки е нужен за общата отбрана на Швеция – всеки между 16 и 70 години може да бъде призован да се включи в случай на заплаха от война или на война. Ако Швеция бъде атакувана, от друга страна, се посочва, че страната никога няма да се предаде.", "date": "2018.05.21", "title": "Швеция разпространи брошури със съвети за подготовка в случай на война"}
{"url": "https://www.dnevnik.bg/skorost/2018/05/21/3182638_noviiat_zakon_za_putnite_prevozni_sredstva_shte_bude/", "text": "Новият  Закон за пътните превозни средства , който ще въведе задължителна регистрация на сервизите, изисквания към тях и търговията с авточасти, ще бъде приет най-рано през февруари-март, прогнозира днес членът на транспортната комисия Иван Вълков (ГЕРБ). Той участва в едно от обществените обсъждания на проекта, което се проведе днес в Министерството на транспорта. Законът е един от трите, които заменя сегашният Закон за движение по пътищата. Другите два са Закон за водачите на превозни средства и Закон за движение по пътищата. Вълков уточни, че обществените обсъждания продължават, след това направените при тях корекции трябва да се нанесат, следва съгласуването между засегнатите ведомства, преди законът да се приеме от Министерския съвет и да влезе в комисиите на парламента, и в пленарна зала. Иначе на днешното обсъждане седем браншови организации обявиха подкрепата си за частта от закона, касаеща сервизите. Текстовете предвиждат всички обекти, предлагащи ремонти на пътни превозни средства, да се регистрират. Освен това ще се въведат изисквания към материална база и технически специалисти, които трябва да имат те. Какви ще са изискванията ще се запише допълнително в наредба, като днес беше решено да започне формирането на работната група, която да я подготви. Зам.-министърът на транспорта Ангел Попов обяви, че целта на закона е да се изкарам сервизите на светло, за да може държавата да ги контролира, а потребителите да получат качествен ремонт, като крайният ефект ще е повишаване на пътната безопасност.  Иван Вълков посочи, че до 1999 г. сервизната дейност се е регулирала от Закона за движение по пътищата и проблеми не е имало. Според него при всички случаи ще са нужни допълнителни хора в Изпълнителна агенция \"Автомобилна администрация\", за да контролират сервизите, но 60-70 души ще са достатъчни. Тяхната задача ще е да проверяват сигнали, постъпили от браншовите организация, Комисията за защита на потребителите и други организации. Проверките ще са съвместни с Националната агенция по приходите и Икономическа полиция. Към момента никой не знае колко са сервизите в България. Легално работещите, които плащат данъци, са около 30 хиляди, като се предполага, че поне още толкова са в сивия сектор. ", "date": "2018.05.21", "title": "Новият Закон за пътните превозни средства ще бъде приет най-рано в началото на пролетта, прогнозира депутат"}
{"url": "https://www.dnevnik.bg/ot_vas/galeriiotvas/2018/05/21/3182514_chitatelska_fotogaleriia_cug/", "text": "Цуг е малък курортен град в Централна Швейцария, разположен на северния бряг на Цугското езеро. Сгушен между езерото и близкостоящата планина, градът предлага страхотни гледки. Нещо повече - самите швейцарци единодушно признават залезите в Цуг за най-красивите на територията на цялата конфедерация.", "date": "2018.05.21", "title": "Читателска фотогалерия: Цуг"}
{"url": "https://www.dnevnik.bg/sport/2018/05/21/3182647_livurpul_moje_da_pobedi_real_s_jelanie_otdadenost_i/", "text": "Мениджърът на \"Ливърпул\" Юрген Клоп определи  \"Реал\" (Мадрид)  като фаворит във финала в Шампионската лига. Двата тима ще се изправят един срещу друг в събота, а испанският клуб се цели в трети пореден триумф в най-силния европейски турнир. За \"Ливърпул\", който има пет трофея, участието на финал е първо от 2007 г. насам. \"Реал\" (Мадрид) е по-опитният отбор, защото от много години играе с един и същи състав, спечели в последните два сезона. В живота обаче опитът не е единственото важно нещо. При нас ключови са желанието, отдадеността и работоспособността на моите играчи\", каза Клоп и добави: \"Те са достатъчни да спечелиш всеки мач и затова обичам футбола.\" Германският мениджър обясни, че \"Ливърпул\" е отлично подготвен, за да играе по начина, по който го прави цяла година. \"Ще тичаме много, така можеш да победиш \"Реал\".\" До този момент в Шампионската лига \"Ливърпул\" изигра много силни мачове, като отстрани един от фаворитите  \"Манчестър сити\" . Според Клоп тимът му е показал характер, за да стигне до финала. \"Не е лесно да покажеш смелост срещу \"Сити\" и срещу \"Рома\", но момчетата го направиха и заслужават да са на финал. Мисля, че \"Реал\" няма да сменят начина си на игра заради нас. Те са много опитни и имат самочувствие, че другите трябва да се нагодят към тях. Те винаги са на много високо ниво за големите мачове.\" \"Ливърпул\" няма да може да разчита на контузените Алекс Окслейд-Чембърлейн, Джо Гомес и Жоел Матип, които отпадат за финала. В групата обаче се завръща Емре Джан. Германският халф тренира с отбора на \"Анфийлд\" в откритото занимание, което червените направиха, преди да заминат за Киев.", "date": "2018.05.21", "title": "\"Ливърпул\" може да победи \"Реал\" с желание, отдаденост и много тичане, смята Клоп"}
{"url": "https://www.dnevnik.bg/citat_na_deniia/2018/05/21/3182669_citat_na_denia_ako_aec_belene_beshe_korupcionen_proekt/", "text": "Това заяви пред Би Ти Ви председателят на Българския атомен форум (\"Булатом\") Богомил Манчев. По думите му идеята проектът да бъде възобновен може само да помогне на България \"да нареди както трябва енергийния възел\". По думите му интересът на китайския инвеститор е сериозен, като за целта компанията се била постарала да изпълнява всички изисквания по европейското законодателство. Той уточни, че китайските ядрени реактори не са по-скъпи от руските, но първите два блока не може да не са руско производство, а първите зареждания също ще са с руско ядрено гориво. Манчев каза още, че трябва да се изгради национално хранилище за отработеното ядрено гориво или то да бъде връщано на производителя. Той изчисли още, че държавата може да участва в бъдещия проект с не повече от 1 млрд. лв. още.", "date": "2018.05.21", "title": "Цитат на деня: Ако АЕЦ \"Белене\" беше корупционен проект, днес щеше да работи"}
{"url": "https://www.dnevnik.bg/bulgaria/2018/05/21/3182716_kameri_shte_slediat_sbornite_punktove_na_abiturientite/", "text": "Традиционната за \"Пътна полиция\" акция през май за провеждане на абитуриентските балове вече е започнала. Засилено полицейско присъствие ще има край сборните пунктове на абитуриентите, по маршрутите им на придвижване и в районите на увеселителните и питейни заведения. Това се разбра след брифинг на началника на \"Пътна полиция\" Бойко Рановски, съобщава \"Фокус\". Камери ще наблюдават през цялото време баловете. Те ще следят за неправилно превозване на пътници, както и за използването на колани. От сборните пунктове абитуриентите ще бъдат съпровождани до заведенията. Използването на пиротехника пък ще бъде извършено по регламентираните в закона начини, уточниха от полицията. През миналата година са констатирани над 400 нарушения с абитуриенти или водачи, возещи абитуриенти. 90 от тях са за неизползване на колан. Имало е 6 катастрофи, но без пострадали и загинали. \"За неправилен превоз има санкции от 50 лева за водача. Пътникът, който се вози неправилно, ще бъде санкциониран с 50 лева за неизползване на предпазен колан\", уточни Рановски. \"От МВР е създадена необходимата организация за обезпечаване на обществения ред, безопасността на движението и сигурността в районите на учебни заведения. Проведени са срещи с ръководствата на всички учебни заведения и с регионалните управления по образованието. Събрана е информация за местата, където ще се провеждат тържествата. Извършени са проверки на питейните и увеселителните заведения, в които ще се празнува. Охраната на увеселителните заведения е уведомена да не допуска лица с агресивно поведение, под въздействие на наркотични вещества или алкохол и с оръжие. Ще има засилено присъствие на полиция до учебните заведения и до питейните такива\", каза още Рановски.", "date": "2018.05.21", "title": "Камери ще следят сборните пунктове на абитуриентите и маршрутите им на придвижване"}
{"url": "https://www.dnevnik.bg/sport/2018/05/21/3182708_ima_li_koi_da_spre_saimun_ieits_po_putia_kum_pobedata/", "text": "Шест етапа преди края на  101-ото издание на \"Джиро д'Италия\"  битката по италианските шосета навлиза в своята решителна фаза. Последната трета седмица ще даде отговор на въпроса има ли кой да спре Саймън Йейтс към спечелване на розовата фланелка. След 15 етапа на колоездачът на \"Мичълтън Скот\" води с 2.11 минути пред миналогодишния шампион Том Дюмулен и не се вижда как може да бъде спрян. През годините обаче Джирото се е доказала като най-непредсказуемата от трите големи обиколки. Често сме виждали обрати в последната седмица, което оставя надеждите на всички останали живи. Дотук обаче Йейтс се доказа като звездата на 101-ото Джиро. Британецът не само направи гръмка заявка да триумфира в състезанието, но и взе три етапни победи. 25-годишният колоездач на \"Мичълтън\" спечели време срещу съперниците си в трите най-сложни планински етапа –  беше втори на Етна след съотборника си Чавес ,  спечели на Гран Сасо д'Италия  и беше втори след  Крис Фрум на Монте Дзонколан . Най-много аванс Йейтс взе в сочените за преходни етапи 11-и и  15-и , където изненада останалите. Въпреки страхотното си представяне Йейтс все още не се счита за фаворит, влизайки в последната седмица с аванс от над две минути. \"Не мога да кажа, че съм фаворит, защото предстои бягане по часовник. Може и да звуча като развалена плоча, но просто не знам колко време ще губя от Том (Дюмулен). Едва след часовника ще можем да говорим по-генерално за класирането\", каза Йейтс. Какво предстои в етапите до края До края на Джирото остават шест етапа, в два от които обаче фаворитите няма да си правят разлики. 17-ият етап в сряда е спринтьорски, докато последният 21-и в неделя по традиция е параден. Така от реални четири етапа на хартия два фаворизират Дюмулен, а два Йейтс. Битката в третата седмица започва с индивидуален часовник от 34.2 километра във вторник. Отсечката фаворизира типични специалисти в часовника, какъвто е световният шампион в дисциплината Том Дюмулен. Холандецът обаче не може да разчита, че ще стопи целия аванс на Йейтс. До момента в състезания, в които са участвали и двамата, Дюмулен никога не е правил разлика, по-голяма от минута, на британския колоездач. Налице е и фактът, че двамата никога не са карали един срещу друг в часовник с дължина над 30 км, нито пък са се изправяли в подобно изпитание в третата седмица на голяма обиколка. След спринтьорският етап в сряда 18-ият етап в четвъртък ще бъде следващата битка за колоездачите с претенции за генерално класиране. Отсечката е дълга 196 километра и поне на хартия позволява на Дюмулен да печели време срещу Йейтс, ако се налага. Етапът завършва на изкачването Пратоневозо, което е с дължина 13.9 километра и максимален наклон 10%. Това, че не е на голяма надморска височина и не е в серия с други изкачвания обаче, я прати добра за Дюмулен, който в миналото е печелил подобни етапи. Истинските изпитания обаче ще са двата етапа в петък и събота, които са в сърцето на Доломитите. Отсечката между Венерия Реале и курорта Жаферо е с дължина 184 км, но от тях точно 70 км са изкачвания. За капак в последните 74 км няма равен пасаж и по средата на етапа се изкачва Чима Копи (най-високата точка в Джирото) – височината Коле деле Финестре, която е дълга 18 км и втората ѝ половина е по черен път. В 20-ия етап след близо триседмична битка колоездачите ще трябва да изминат 214 километра между Суза и Червиния с три изкачвания от първа категория в последните 90 км. Именно там ще се реши и финалната развръзка в 101-ото Джиро. Изходните позиции на претендентите \"В Джирото са ставали и по-големи обрати и затова не можем да сме спокойни\", каза спортният директор на \"Мичълтън Скот\" Матю Уайт. Той напомни за ситуацията през 2016 г., когато Винченцо Нибали започна последната седмица с пасив от близо 4 минути зад Стивън Краусвайк, но спечели розовата фланелка. \"Мичълтън\" имат печален опит именно от тази 2016 г., когато след падане на Краусвайк Естебан Чавес облече лидерската фланелка. В 20-ия етап обаче колумбиецът загуби почти 2 минути от Нибали. В момента отборът на \"Мичълтън\" изглежда много по-силен и по-опитен от преди две години. Освен това Саймън Йейтс не показва почти никакви слабости. Сравнен с отбора на \"Сънуеб\" австралийският състав е в пъти по-добър и до момента доминира в планинските етапи. \"Мичълтън\" оставиха в състезанието и болния Чавес с надеждата той да се възстанови за третата седмица и да помага на Йейтс при нужда. В по-задни позиции след Дюмулен все още надежди имат Доменико Поцививо и Тибо Пино. Италианецът изостава на 2.28 зад Йейтс, но ще бъде чудо, ако не загуби време от лидера в часовника. По начина, по който кара в последните два етапа, 35-годишният италианец по-скоро пази мястото си на подиума, който ще бъде първи за него в голяма обиколка при 17-ото му участие. За сметка на това Пино е правил по-добри часовници от Йейтс, макар и никога да не е взимал повече от 30 секунди на британеца в тази дисциплина. Заедно с Йейтс Пино е най-постоянният колоездач в това Джиро, той може и да не блести, но финишира редовно в първите 10 в етапите. Французинът обаче загуби 1.21 минути в последните два дни, но като че ли все още не е казал последната си дума. Какво се случи с Фрум С пет големи обиколка на сметката си за шест сезона Крис Фрум влезе в Джирото като големия фаворит. Британецът пристигна в Италия и с много силния отбор на \"Скай\", но поради една или друга причина не показа абсолютно нищо, с изключение на етапната победа на Монте Дзонколан. Фрум падна два пъти в първата седмица – по време на опознаването на пролога в Йерусалим, а после и в осмия етап, което малко или много му се отрази. Дали заради формата на лидера си или заради друго, но и останалите колоездачи на \"Скай\" не показаха обичайното си лице, а именно да доминират в планинските етапи. След краткото съживяване и етапната победа на Дзонколан Фрум отново се срина и е седми в класирането на 4.52 минути зад Йейтс. Британецът отписа шансовете си за победа в Джирото, но заяви, че ще се опита да се качи поне на подиума. \"Към момента Саймън не показва никаква слабост, така че отписвам първото място. Той кара прекрасно и се радвам, че един британец е в розово. В 15-ия етап платих за опитите ми на Дзонколан, но не съжалявам. Завърнах се на тази височина и я покорих, а спомена ще пазя винаги. Сега ми остава да се боря за място на подиума. Да видим дали мога да спечеля нещо в часовника\", каза Фрум. С оглед на факта, че британецът е много назад в класирането, може да направи състезанието много интересно. С толкова голям пасив лидерът на \"Скай\" няма да бъде преследван от Йейтс, а това може да помогне на съперниците на носителя на розовото трико. До края на Джирото остават само шест етапа, в които ще получим отговорите на всички въпроси.", "date": "2018.05.21", "title": "Има ли кой да спре Саймън Йейтс по пътя към победата в Джирото"}
{"url": "https://www.dnevnik.bg/evropa/2018/05/21/3182108_nechestnata_igra_sus_stranite_ot_zapadnite_balkani/", "text": "Аргументите на еврокомисията (ЕК) звучат убедително: \"Или изнасяме стабилност, или внасяме нестабилност\" - така комисарят по разширяването Йоханес Хан обобщава мотивите на ЕС да даде ясна перспектива за членство на шестте страни от Западните Балкани. Тази перспектива трябва да даде тласък както на реформите - демократични и икономически, така и на намирането на решения на конфликтите в региона - вътрешни и междудържавни. Но не по-малка тежест има и онова, което ЕК премълчава: ЕС иска да даде отпор на нарастващото влияние на Русия и Китай в региона. Те изкушават балканските страни с пари, но за разлика от ЕС не задават неудобни въпроси, например за  функционирането на правовата държава . Против  идеята за пълноправно членство в обозримо бъдеще  обаче говори не само фактът, че шестте страни изобщо не са си написали задължителното \"домашно\", а също и някои принципни съображения извън темпото на реформи на Балканите. Умората от разширяването В момента ЕС е прекалено зает със самия себе си, за да има сили за ново разширяване. Дори само споменаването на някаква дата – еврокомисията беше посочила 2025 г. като срок за приемането на Сърбия и Черна гора –  предизвиква в редица европейски столици истинска паника . И има защо. Последните разширявания на ЕС бяха продукт на политически решения. Политиците обаче не обърнаха внимание на предупрежденията, че страните още не са готови. На държави като Румъния и България например щеше да им се наложи да положат много повече усилия, ако бяха приемани днес. С присъединяването към клуба обаче почти се изчерпват и лостовете на ЕК за влияние върху отделните страни. Присъединилите се страни извличат всички облаги от членството си в ЕС и участват във взимането на решения дори и тогава, когато се държат странно. Като Унгария и Полша например, които са най-добрата илюстрация какви трудности среща Брюксел да следи за правилата на поведение. Национализмът на Балканите е навярно най-големият проблем за района. Комисията се надява, че той може да бъде овладян, ако страните се присъединят към ЕС. Много по-вероятно е обаче те да внесат този проблем в ЕС, което ще увеличи риска ЕС да се самоблокира. Реалистично ли е пълноправното членство? Да не забравяме и огромната пропаст, разделяща икономически едните от другит - шестте страни от Западните Балкани изостават значително от страните - членки на ЕС, а това ще ги превърне за дълго време в нетни получатели. Тъй че колкото повече бедни държави се нареждат на опашката за членство, толкова по-непривлекателно ще изглежда разширяването на общността за нетните платци. Принципът за солидарност сам по себе си е хубаво нещо. Но не може да съществува твърде голямо неравенство. Освен това, ако тези страни станат пълноправни членки, свободата на придвижване вероятно ще отприщи нова вълна на миграция от Балканите към по-благоденстващите и с по-развити социални системи държави от ЕС. От гледна точка на самите хора това е разбираемо, но то само допълнително ще разпали ксенофобията в северните страни членки. Какво следва от всичко това? ЕС не бива да оставя Западните Балкани на произвола на съдбата, както и в ръцете на Русия и Китай. И занапред целта трябва да бъде по-тясно обвързване, но не и пълноправно членство. Тоест партньорство малко под равнището на членството, каквото ЕС има например с държавите от Европейската асоциация за свободна търговия EFTA. Което означава сериозно икономическо сътрудничество и подкрепа, но без право на глас по делата на ЕС. Познат рефрен Навярно много лидери на държави от ЕС мислят точно това, но не го изричат на глас. Вместо това и  на срещата на върха в София  отново всички припяваха старата песен, че страните от Западните Балкани със сигурност ще се присъединят, но след време - сега било твърде рано. А много по-честно щеше да бъде, ако (и на двете страни) им беше дадена ясна перспектива кога и какво могат да очакват.", "date": "2018.05.21", "title": "Нечестната игра със страните от Западните Балкани"}
{"url": "https://www.dnevnik.bg/sport/2018/05/21/3182719_vitosha_bistrica_izhvurli_pirin_ot_purva_liga/", "text": "Пирин\" (Благоевград) изпадна от Първа лига след неочаквана домакинска загуба с 1:2 от аутсайдера \"Витоша\" (Бистрица). \"Орлетата\" спечелиха първата среща с 1:0, но напускат елита заради по-малко голове на чужд терен. \"Витоша\", който през целия сезон беше на дъното в класирането, продължава битката за оцеляване. Отборът, воден от Костадин Ангелов, ще играе плейоф с \"Локомотив\" (София), който зае второто място във Втора лига. Двубоят в Благоевград беше белязан от изключително спорна ситуация в 63-ата минута, след която \"Витоша\" поведе с 2:0. Григор Долапчиев получи топката в засада, която беше маркирана от страничния съдия. Голяма част от футболистите спряха да играят и се обърнаха към центъра. Главният рефер Станислав Тодоров обаче остави играта да продължи, Долапчиев се измъкна сам срещу вратаря и прати топката във вратата. Попадението падна само три минути, след като \"Витоша\" беше открил резултата. Автор на първото попадение стана централният защитник Радко Мутафчийски, който се разписа с глава след центриране от свободен удар. В 66-ата минута Костадин Ничев намали резултата и доближи \"Пирин\" на един гол от крайния успех в този бараж. До края на мача и двата отбора имаха множество чисти положения, но ги пропиляха с лека ръка. Във втори пореден сезон отборът, който през цялото време беше на дъното, избегна директното изпадане. Преди година \"Монтана\" имаше само 15 точки преди баражите, но след това елиминира \"Нефтохимик\", който беше спечелил 16 точки повече от съперника. Впоследствие тимът от Северозапада не успя да запази мястото си в елита след загуба от \"Септември\" (София). \"Витоша\" се представи дори по-слабо от \"Монтана\" в своя първи сезон в елита на българския футбол. \"Бистришките тигри\" нямаха нито една победа до последния 32-и кръг, когато в мач без значение спечелиха с 1:0 срещу \"Черно море\". С този успех тимът от Бистрица събра 13 точки - с цели 17 по-малко, отколкото имаше \"Пирин\". \"Витоша\" и \"Пирин\" стигнаха до бараж помежду си, след като в предишния кръг от директните елиминации записаха по две загуби съответно срещу \"Дунав\" (Русе) и \"Етър\" (Велико Търново). Тази вечер в 20.30 часа започва реваншът между \"Дунав\" и \"Етър\". Този сблъсък ще определи кой ще запази директно мястото си в елита и кой ще играе плейоф за оставане в групата с третия от Втора лига - \"Царско село\". \"Етър\" има солиден аванс от 2:0 след първата среща, която се игра във Велико Търново. \"Пирин\" се завръща във второто ниво на българския футбол след три поредни сезона в елита. Мястото на тима от Благоевград ще бъде заето от  \"Ботев\" (Враца), който спечели титлата във Втора лига.", "date": "2018.05.21", "title": "Аутсайдерът \"Витоша\" (Бистрица) изхвърли \"Пирин\" от Първа лига"}
{"url": "https://www.dnevnik.bg/photos/2018/05/21/3182484_fotogaleriia_kilauea_-_lava_pepel_i_strah/", "text": "Потоците лава от вулката Килауеа на Хаваите застрашават местното население с облаци отровни пари, предупредиха местните власти.", "date": "2018.05.21", "title": "Фотогалерия: Килауеа - лава, пепел и страх"}
{"url": "https://www.dnevnik.bg/tehnologii/2018/05/21/3182732_astronomi_tvurdiat_che_sa_otkrili_nova_planeta_v/", "text": "Международна група астрономи намери доказателство за съществуването на девета планета в Слънчевата система, съобщава БТА. Те открили транснептуновия обект 2015 BP519. Той е на разстояние 55 астрономически единици от Слънцето (една астрономически единица е равна на разстоянието от Земята до Слънцето). Космическото тяло е открито  с помощта на телескопа \"Виктория Бранко\" в Чили  в рамките на проекта \"Дарк енерджи сървей\". Свръхчувствителната камера, с която е снабден апаратът, се използва за търсене на тъмни обекти, разположени извън Млечния път, но също така и за небесни тела в Слънчевата система, които се намират отвъд орбитата на Нептун. Наблюденията върху 2015 BP519, продължили 1110 дни, са позволили да се определят характеристиките на неговата орбита. Максималната му отдалеченост от Слънцето е 450 астрономически единици, а минималната - 36. Според изчисленията, ако 2015 BP519 се е образувал в Слънчевата система, орбитата му не може да се обясни с влиянието на известните големи планети. Резултатите от компютърна симулация са показали, че наблюдаваното накланяне и голямата полуос са могли да се формират и запазят за дълго време само под въздействието на все още неоткрита девета планета. Транснептуновите обекти са небесни тела, които напълно или почти напълно се намират отвъд орбитата на Нептун. Орбитите на някои от тях могат да бъдат удължени, в резултат на което те се оказват по-близо до Слънцето от осмата планета. Някои транснептунови обекти, като например Плутон, имат напълно сферична форма, затова астрономите ги отнасят към планетите-джуджета.", "date": "2018.05.21", "title": "Астрономи твърдят, че са открили нова планета в Слънчевата система"}
{"url": "https://www.dnevnik.bg/sport/2018/05/21/3182015_duzpi_donesoha_11-a_svetovna_titla_na_shveciia_v/", "text": "Швеция е световен шампион по хокей на лед за 11-и път в историята си и за втора поредна година. \"Тре кронур\" надви Швейцария с 3:2 след дузпи в един от най-драматичните финали в последните години. Шведите, които спечелиха титлата преди година след успех над Канада, срещнаха сериозни трудности докато пречупят Швейцария. Два пъти \"кръстоносците\" повеждаша след попадения на Нино Нидерайтер (16-а минута на първата третина) и Тимо Майер 3.13 след началото на втората част). Шведите обаче показаха характер и изравняваха с точни изпълнения на Густав Найкист и Мика Зибеняд. Попаденията във втората третина паднаха при ситуации на пауърплей. За сметка на това третата оследна част беше изцяло тактическа битка и не предложи нищо интересно. При дузпите голяма роля имаха двамата вратари Андерс Нилсон и Леонардо Дженони. Швейцария започна с точно изпълнение на Андригето, докато за шведите Зибеняд и Ракел пропуснаха. Точно тогава обаче Нилсон направи четири поредни спасявания срещу Фиала, Корви, Хаас и Нидерайтер, докато за шведите точни бяха Екман-Ларсон и Форсберг, с което титлата отиде в \"Трите корони\". Титлата е втора поредна за Швеция. Тимът стъпва на върха в хокея, след като детронира Канада. Преди това именно \"кленовите листа\" бяха шампиони в две поредни години (2015 и 2016).", "date": "2018.05.21", "title": "Дузпи донесоха 11-а световна титла на Швеция в хокея на лед"}
{"url": "https://www.dnevnik.bg/detski_dnevnik/2018/05/21/3181230_dnes_na_matura_po_bulgarski_ezik_i_literatura_shte_se/", "text": "Днес е първата задължителна матура по български език и литература, на която ще се явят 55 190 зрелостници. Изпитът започва в 8.00 часа и ще бъде разделен на три модула. Зрелостниците нямат право да влизат в изпитните зали с мобилни телефони и други устройства. Те са длъжни да носят личните си документи и да са в съответната зала 15 минути преди началния час. Всеки от тях ще заема предварително определено място. Първият модул ще продължи един час и ще се състои от 30 въпроса със затворен отговор, които носят 30 точки. Вторият също е един час и включва 10 въпроса със свободен отговор и работа с текст, като носи 40 точки. Третият модул е интерпретативно съчинение или есе, което носи останалите 30 точки до общия сбор от 100. Писането на текст ще започне в 10.00 часа. Авторът и произведението за 41 въпрос ще бъдат обявени по Българското национално радио в 12.00 часа.  Матурата ще се проведе в 651 училища в общо 4200 зали. За реда ще следят 10 100 квестори. Ще има и видеонаблюдение. Родителите също имат възможност да наблюдават. Днес ще се проведе и националното външно оценяване по български език и литература след седми клас, резултатите от което ще бъдат в точки. На него се очаква да се явят 57 129 ученици.", "date": "2018.05.21", "title": "Днес на матура по български език и литература ще се явят 55 190 абитуриенти"}
{"url": "https://www.dnevnik.bg/politika/2018/05/21/3181192_prezidentut_radev_shte_se_sreshte_s_putin_i_medvedev_v/", "text": "Президентът Румен Радев ще бъде на работно посещение в Руската федерация днес и утре. Българският държавен глава ще се срещне първо в с министър-председателя Дмитрий Медведев в Москва и с руския си колега президента Владимир Путин в Сочи. В руската столица той ще участва в отбелязването на Дните на българската култура, съобщиха от \"Дондуков\" 2. В делегацията на българския държавен глава няма нито един министър от кабинета \"Борисов 3\". Посещението попадна в периода между представянето в петък на състава на обновеното правителство на Медведев (в него има 14 нови имена, но основните министри остават) и първото му заседание на 24 май. \"Икономиката, енергетиката, образованието и културата, както и актуални въпроси на международната сигурност\" са сред темите за разговор по време на срещите на държавния глава, допълват от прессекретариата на държавния глава. Визита съвпада с подновените от правителството действия за възраждане на енергийни проекти като АЕЦ \"Белене\" и преминаване на руски газ през България към Централна Европа. От българска страна пътуват съпредседателят на Групата за приятелство България - Русия в Народното събрание Красимир Велчев, председателят на Комисията по икономическа политика и туризъм в българския парламент Петър Кънев, \"представители на местната власт, учени, общественици и културни дейци\", както и съпругата на президента Десислава Радева. На 21 май в Москва президентът Радев ще разговаря с министър-председателя на Руската федерация Дмитрий Медведев. По-късно през деня в Болшой театър президентът ще присъства на оперната постановка \"Зигфрид\" от Рихард Вагнер на Софийската опера и балет. След това в сградата на българското посолство в руската столица държавният глава ще разговаря с видни български и руски културни дейци и общественици, съобщиха от \"Дондуков\" 2. На 22 май в лятната си резиденция в Сочи руският президентът Владимир Путин ще приеме Румен Радев. След срещата между двамата те ще ръководят пленарните разговори на двете официални делегации и ще направят заедно изявление за журналистите. Путин бе на посещение в България през ноември 2010 г., когато се срещна с премиера Бойко Борисов. Двамата са разговаряли няколко пъти след това, включително през март 2018 г., но не са се срещали лично. За Радев, представян в западни медии преди и след избирането му като \"проруски кандидат\", това е първата среща с Путин, който е на власт вече повече от 18 години. На 24 май миналата година руският президент Владимир Путин обяви, че  славянската азбука и литература са дошли от македонска земя.  Изказването му предизвика  остра реакция от страна на български политици . Посещението на Радев в Москва е месец след като българското правителство обяви, че няма да екстрадира руски дипломати, както направиха редица държави, въпреки че страната ни е солидарна с Великобритания по случая \"Скрипал\". За вземането на решението в София бе привикан посланикът ни в Русия Бойко Коцев, а след това по предложение на Румен Радев на закрито заседание  Министерският съвет реши да го смени със секретаря на държавния глава Атанас Кръстин . Миналата година в телефонен разговор  Румен Радев покани Владимир Путин на посещение в България . Засега е известно, че се подготвя такова, но не и кога ще бъде то. За 3 март в България бе руският патриарх Кирил, който обяви, че си тръгва огорчен, тъй като заслугите на Русия за освобождението на страната ни били приравнени към тези на други народи. След това  Руската православна църква разпространи видеозапис , на който с тропане по масата на среща с Радев патриарх Кирил казва: \"Искам ясно още веднъж да ви кажа, че България е била освободена от Русия. Нито Полша, нито Литва, нито други страни.\"", "date": "2018.05.21", "title": "Нито един министър не пътува днес с Радев за срещите с Путин и Медведев"}
{"url": "https://www.dnevnik.bg/bulgaria/2018/05/21/3151911_pravoslavnite_pochitat_dnes_sv_sv_konstantin_i_elena/", "text": "Православните християни почитат днес светите равноапостоли Константин и Елена. Император Константин премества столицата на Римската империя от Рим във Византия и в негова чест градът е кръстен Константинопол. Царуването му ще се запомни с това, че през 313 г., макар и некръстен, той обявява свободата на християнската вяра. Документът, който е бил един от първите му укази, проповядва пълна веротърпимост – на езичниците оставил правото да извършват своите обреди, а на християните – свободно да почитат своя Бог. През 325 г. император Константин свиква и Първия вселенски събор против ереста на Арий. Император Константин благоговее пред знамението на Кръста Господен. Той изпитва желание да го открие, но счита себе си за недостоен, тъй като като воин е пролял много кръв. Константин моли своята майка - Елена, живяла благочестиво, да отиде в Светите земи и да открие кръста, на който е разпънат Христос. Кръстът е бил положен в сребърен ковчег и оставен за съхранение в новопостроен храм. На Велики петък той е изнасян за поклонение. Напускайки Йерусалим, Елена взела частица от Кръста в дар за своя син. Народните чествания на празника в България са нееднозначни. На Св. св. Константин и Елена на много места в страната се почитат с нестинарски танци. Наклаждат се големи огньове, а мъже и жени танцуват върху горящите въглени. Православната църква не признава този обичай, а напротив – дори и го преследва. Макар и танцуващите да държат икона на Св. св. Константин и Елена в ръцете си, те са наричани \"обладани от дявола\". Имен ден празнуват: Константин, Костадин, Костадинка, Елена, Еленко, Елка.", "date": "2018.05.21", "title": "Православните почитат днес Св. св. Константин и Елена"}
{"url": "https://www.dnevnik.bg/sport/2018/05/21/3182012_grigor_dimitrov_otstupi_s_edno_miasto_v_svetovnata/", "text": "Григор Димитров отстъпи с едно място в световната ранглиста на АТП. Българският тенисист се смъкна на петата позиция. Той има 4870 точки, като беше изпреварен от Марин Чилич (4950). Миналата седмица Димитров отпадна в 1/16-финалите на мастърса в Рим след загуба от Кей Нишикори. Чилич стигна до полуфиналите и това му позволи да се изкачи в ранглистата. Промяната означава, че шампионът от финалите на АТП  ще бъде поставен под номер четири в схемата на \"Ролан Гарос\" . Пред него ще са  победителят от турнира в Рим Рафаел Надал , Александър Зверев и Чилич. Среща помежду им е възможна чак в полуфиналите на втория за сезона турнир от Големия шлем. Миналата година  Димитров отпадна в третия кръг след загуба от Пабло Кареньо Буста . С триумфа си в италианската столица Надал се завърна на върха в световната ранглиста. Вторият Роджър Федерер пропуска целия сезон на червени кортове и няма да играе в \"Ролан Гарос\". Там няма да са още Анди Мъри и Жо-Вилфред Цонга. Откритото първенство по тенис на Франция, което ще се проведе за 122-ри път, започва на 27 май. Жребият ще се тегли два дни по-рано.", "date": "2018.05.21", "title": "Григор Димитров отстъпи с едно място в световната ранглиста преди \"Ролан Гарос\""}
{"url": "https://www.dnevnik.bg/sport/2018/05/21/3182004_snimka_na_denia_kamp_nou_i_bezkrainata_mu_ljubov_kum/", "text": "Препълненият \"Камп ноу\" изпрати с много емоции един от големите си любимци - Андрес Иниеста. Полузащитникът  . Клубът организира хореография, при която на трибуните с картони беше изписано името на футболиста, а зад двете врати се появиха легнали осмици - номерът на играча, превърнат в знака за безкрайност.", "date": "2018.05.21", "title": "Снимка на деня: \"Камп ноу\" и безкрайната му любов към Иниеста"}
{"url": "https://www.dnevnik.bg/zelen/2018/05/21/3180450_novi_pravila_i_ambiciozni_cela_za_otpaducite_na_es_po/", "text": "От днес започва  \"Зелената седмица\" на ЕС за 2018 г . – най-голямото събитие в Европа, посветено на политиката в областта на околната среда. Тя ще продължи до 25 май и тази година ще постави темата за изграждането на по-зелени градове. На втория ден от инициативата ЕС ще приеме нови правила за управлението на отпадъците, включително по-амбициозни цели за рециклиране на битовите отпадъци и намаляване на количеството депонирани отпадъци. Правилата, които ще направят европейската система за управление на отпадъците най-добрата в света, поставят като цел рециклирането на 55% от всички битови отпадъци до 2025 г., на 60% до 2030 г. и на 65% до 2035 г. Друга цел е да се гарантира, че до 2035 г. само 10% или по-малко от битовите отпадъци ще бъдат депонирани на сметища. Разделното събиране на биологичните отпадъци ще стане задължително до 2035 г. Тези правила ще помогнат на градовете да ограничат отпадъците си, да постигнат по-добри резултати в рециклирането и да намерят нови начини за използване на вещите, насърчавайки ги да изградят кръгова икономика. Екологичният натиск върху градовете става все по-осезаем – очаква се до 2020 г. 80% от европейците да живеят в градски зони. От планове за постигане на въглеродна неутралност до устойчиво градско планиране много градове като  европейските зелени столици  и  градовете, отличени с награда Green Leaf,  намират начини да се справят с тези предизвикателства. ЕС подкрепя промените, които те въвеждат, чрез правила, инструменти и  финансиране . \"Зелената седмица\" 2018 г.  е повод да разберем как да направим промяната възможна. \"Зелената седмица\" на ЕС ще покаже как ЕС работи за градовете и гражданите чрез събития из цяла Европа и голяма конференция в Брюксел. Седмицата ще  започне официално на 21 май в Утрехт  (Холандия) и ще  завърши на 25 май в Мадрид  (Испания) Срещата на високо равнище на ЕС за зелените градове  ще се проведе в Брюксел от 22 до 24 май. Един от акцентите на дебатите ще бъде как правилата на ЕС относно отпадъците, водата и въздуха могат да бъдат приложени по-ефективно, включително чрез Европейската програма за градовете. Някои от партньорствата в рамките на програмата за градовете като \"Кръгова икономика\", \"Градска мобилност\" и \"Качество на въздуха\" са насочени конкретно към решаване на проблемите на околната среда. Друг от акцентите на десетките тематични заседания ще бъде как устойчивото развитие да залегне в основата на градското планиране. За да подпомогне градовете в разработването на устойчиви градски стратегии, \"Зелената седмица\" ще представи новия  инструмент Green City , който позволява на градовете да оценят екологичната си ефективност и да я сравнят с тази на други градове. Този инструмент е извор на информация за \"зелени\" и устойчиви решения за градско планиране. На 23 май вечерта ще бъдат обявени наградите LIFE, с които ще бъдат отличени най-иновативните, вдъхновяващи и ефективни проекти по програма LIFE в сферата на опазването на природата, околната среда и действията в областта на климата.", "date": "2018.05.21", "title": "Брюксел въвежда нови правила и амбициозни цели за отпадъците"}
{"url": "https://www.dnevnik.bg/sviat/2018/05/21/3182054_preziedntut_radev_odobri_aec_belene_i_zagovori_za/", "text": "България е атомна страна и трябва да остане атомна, нуждае се от преки доставки на руски газ по \"Български поток\" през Черно море, но е невъзможно да бъдат купени още изтребители МиГ за българската армия. Това са част от позициите на президента Румен Радев, изразени в  интервю за московския вестник \"Комерсант\" . То е публикувано в понеделник, когато започва двудневното му посещение в Русия, където днес в Москва ще се срещне с премиера Дмитрий Медведев, а утре в Сочи - с президента Владимир Путин. В разговора, който е под формата на писмени отговори, българският държавен глава казва още, че никакви санкции не са вечни, защото нанасят щети на всички страни и представляват неефективен инструмент. Освен това той завоалирано предупреждава управляващите в Русия да не се месят във вътрешната политика на България. \"Трябва да останем атомна държава\" За бъдещето на АЕЦ \"Белене\" президентът говори в контекста на това, че България искала да бъде енергиен център на Югоизточна Европа и според него е \"добър ход, че нашето правителство отново повдига темата\". \"Беше време, когато същите тези български политици се гордееха с прекратяването на този проект. Аз смятам, че това е проява на реализъм и зрелост. Този проект има бъдеще, но с ясни юридически, времеви и ценови рамки\", отговаря Радев на въпрос, който иначе е посветен на газовите доставки. \"Комерсант\" повдига конкретен въпрос за бъдещето на купеното оборудване за втора българска АЕЦ в края на интервюто, а президентът започва отговора си със заявлението, че България е атомна страна и трябва да остане атомна. По думите му \"дългогодишният ни опит и силните традиции в ядрената енергетика, (...) както и плановите ни за бъдещето и проектите в енергетиката трябва да включват ядрена централа\". Радев избягва да споменава която и да е държава като потенциален строител на централата и само казва, че има интерес от чуждестранни инвеститори и се надява \"българското правителство да пристъпи към реализацията на този проект именно чрез избора на стратегически инвеститор\". \"Нужни са преки руски доставки на газ през Черно море\" В газовия сектор - другият основен елемент в енергийната обвързаност с Русия - Радев настоява за деполитизация на обсъжданията и разчитане на експерти и икономисти, за да стане България разпределителен център за газ в района, \"за което имаме твърдо намерение и подкрепа от Европейския съюз\". \"Що се отнася до доставките на газ от Русия, смятам, че България се нуждае от преки доставки на руски газ през Черно море. Да наречем това \"Български поток\". Президентът настоява, че това е \"подход, диктуван от здравия смисъл и изискванията за енергийна сигурност и ефективност не само към България, но и към ЕС като цяло, а и тези стремежи не се отличават по нищо от намеренията на Германия да реализира \"Северен поток 2\". На темата за доставките и транзита на руски газ са посветени три въпроса и българският президент няколко пъти повтаря, че безспорно най-сигурният, най-надеждният и най-евтиният път е прекият. Според него това било валидно не само за България, но и за пренос към Сърбия, Унгария, Австрия и Северна Италия. \"Затова е наш общ интерес да получим пряк излаз на руски газ на черноморския бряг на България, Убеден съм в това.\" \"Невъзможно е да купим нови руски изтребители\" Също три въпроса са посветени на българските изтребители и участието на България в новите инициативи на НАТО в Черно море. Запитан дали договорът за ремонт на българските МиГ-29 в Русия срещу 40.5 млн. евро ще реши проблема с бойната ни авиация, президентът започва отговора с думите: \"Това е още едно доказателство за необходимостта от възстановяване на взаимно изгодните отношения с Руската федерация.\" Радев обяснява, че сумата по договора не е малка, но не решава проблема с техническата поддръжка и не осигурява достатъчно самолети, способни да летят до приемането на въоръжение на нови изтребители. Запитан директно дали е възможно България да купи руски изтребители, държавният глава казва, че това е невъзможно най-малкото заради утвърденото от правителството изискване те да са произведени и да са на въоръжение в поне една държава от НАТО. На въпрос защо България още не иска да се включи в т.нар. Черноморска флотилия на НАТО, Радев припомня, че няма подобно формално решение на алианса по румънската инициатива. \"България винаги е смятала, че предприеманите действия в отбраната не трябва да водят до ескалиране на напрежение. Това трябва да бъде общ принцип и за страните от НАТО, и за Русия в черноморския район.\" Завоалирано предупреждение към Москва да не се меси По повод контекста на визитата си (тя включва първата от 10 години пряка среща между президентите на България и Русия - бел.ред.) Радев говори за това, че отсъствието на политическа воля и смелост винаги са се компенсирали от историческа и човешка близост между двата народа, но не посочва кой няма воля и смелост. Той дава като пример: \"Над 450 000 граждани на Русия са закупили имоти в България, основно по морските курорти.\" От \"Комерсант\" питат и за мнението му дали е основателно твърдението от март на бившия президент Росен Плевнелиев, че Русия финансира политически партии и се меси във вътрешните работи на България. Радев казва, че няма да коментира действия на предшественика си (\"Мисля че това не е прието и в Русия\"), но допълва: \"Мога уверено да кажа, че в страна, в която към Русия исторически се отнасят със симпатии, подобни действия могат само да ѝ навредят.\"", "date": "2018.05.21", "title": "Президентът Радев одобри АЕЦ \"Белене\" и заговори за \"Български поток\" за газ"}
{"url": "https://www.dnevnik.bg/sport/2018/05/21/3182052_delio_rosi_levski_pokaza_che_e_otbor_i_moje_da_se/", "text": "Левски\" е показал отборен дух и е успял да се справи с трудно положение, заяви треньорът на сините Делио Роси. Думите му дойдоха след победата с 2:0 срещу \"Верея\", която гарантира третото място в крайното класиране. \"Левски\" ще спори с \"Черно море\" на 24 май за участие в Лига Европа. \"След мача за купата ни се случиха всички възможни нещастия, но ние показахме, че сме отбор и можем да се измъкваме от трудни ситуации. Трябваше задължително да победим, за да завършим трети и да играем бараж за класиране за Европа\", каза Роси. \"През първото полувреме действахме малко прибързано, искахме всичко да стане на момента. Въпреки това имахме положения\", продължи италианецът. \"Трябва да играем по-добре от съперника, за да спечелим. Нервността и страхът не водят до победа, играем пред нашите привърженици. Ще видим кои футболисти са ни останали на разположение\", каза още той и за пореден път заяви, че работата му ще бъде оценявана от ръководството. Футболистът Васил Панайотов заяви, че отборът трябва да се класира за Лига Европа.", "date": "2018.05.21", "title": "Делио Роси: \"Левски\" показа, че е отбор и може да се измъква от трудности"}
{"url": "https://www.dnevnik.bg/bulgaria/2018/05/21/3182056_sofiiska_voda_sledi_nad_500_pokazatelia_na_vodata/", "text": "При замервания на над 500 показателя в 78 точки през последните 3 дни никъде няма засечени отклонения в качеството на питейната вода в София. Това заяви пред Би Ти Ви директорът \"Експлоатация и поддръжка\" в компанията \"Софийска вода\" Станислав Станоев. Той беше поканен да коментира написаното вчера във \"Фейсбук\" от депутата от БСП Таско Ерменков. Той подчерта, че качеството на водата се следи непрекъснато, а ключовата инфраструктура като язовирите \"Искър\" и \"Бели Искър\", пречиствателните станции и резервоарите са строго охранявани от полицията. \"Хвърля се сянка върху един продукт, който се използва от всички. За разлика от други показатели като въздуха, водата в София е перфектна, една от най-добрите в европейските столици\", добави главният държавен здравен инспектор Ангел Кунчев. По думите му контролът е \"жесток\" на всеки етап и се прави както от фирмата, така и от здравните власти. Здравният инспектор нарече разпространението на слухове за влошени показатели на водата \"отвратително деяние\".", "date": "2018.05.21", "title": "\"Софийска вода \" следи над 500 показателя на водата, няма отклонения"}
{"url": "https://www.dnevnik.bg/sviat/2018/05/21/3182057_nikolas_maduro_specheli_izbrite_vuv_venecuela/", "text": "Досегашният президент на Венецуела Николас Мадуро е победител на президентските избори, предадоха \"Франс прес\" и \"Ройтерс\", цитирани от БТА. По официални данни Мадуро получава 5.8 милиона гласа, а  главният му съперник Енри Фалкон  - 1.8 милиона. Избирателната активност е достигнала 46.1 процента. Мадуро извоюва лесна победа на оспорваните избори, въпреки че и двамата му основни съперници ги обявиха за нелегитимни заради множество нередности. \"Ние не признаваме този изборен процес, за нас избори нямаше. Във Венецуела трябва да бъдат организирани нови избори\", каза Фалкон пред журналисти и обвини правителството, че е оказало натиск над избирателите. Опозицията призова за бойкот на изборите, напомня \"Ройтерс\". Фалкон каза, че близо до изборните секции властите са поставили около 13 000 щанда с проправителствена агитация. След обявяването на резултата привържениците на Мадуро ликуваха и танцуваха латино танци около президентския дворец \"Мирафлорес\" в центъра на Каракас. На предишните президентски избори през 2015 г. участието на избирателите достигна 80 процента, напомня \"Ройтерс\". Тогава Николас Мадуро победи с минимална преднина популярния опозиционен политик Енрике Каприлес.", "date": "2018.05.21", "title": "Николас Мадуро спечели избрите във Венецуела, опозицията не ги признава"}
{"url": "https://www.dnevnik.bg/na_put/2018/05/21/3181656_polovin_godina_sled_purviia_polet_ostrov_sv_elena_se/", "text": "Половин година след като до остров Св. Елена беше пуснат първия редовен полет, изолираната британска територия в южната част на Атлантическия океан вече се радва на туристически бум, информира  www.breakingtravelnews.com . До октомври 2017 г. пътуването дотам беше възможно единствено с кораб от Кейптаун, което продължаваше 5 дни. Шест месеца по-късно вместо един полет в седмицата с капацитет 100 места броят на полетите е увеличен с 19 през пиковия летен сезон от декември 2018 г. до април 2019 г. Така туристите ще могат с по-голяма лекота да планират колко точно да останат тук дали три дни, седмица или повече, коментира директорът на туристическия офис Хелън Бенет.  Организацията за опазване на природното наследство на острова е разработила 21 пешеходни маршрута с продължителност между 1.5 и 3 часа до различни природни забележителности. В края на всяка разходка туристът вижда пощенска кутия и бележник и печат. Така той може да запише и остави на организаторите впечатленията си или да си подпечата лист хартия като сувенир. Сред другите атракции на острова е плуването с китови акули, наблюдението на ендемити и скалното катерене. Островът, където френският император Наполеон Бонапарт прекарва последните си дни, се готви за отбелязването на 200 годишнината от смъртта му на 5 май 2021 г. Местната власт на Св. Елена вече отчита значителен брой резервации за коледните и новогодишните празници в края на 2018 г. като някои от полетите през декември и януари вече са запълнени изцяло, информира изданието. Вижте какво може да се прави на Света Елена в рекламното видео, изготвено по поръчка на местния туристически борд.", "date": "2018.05.21", "title": "Половин година след първия полет остров Св. Елена се радва на туристически бум"}
{"url": "https://www.dnevnik.bg/evropa/2018/05/21/3182060_iran_zaiavi_che_podkrepata_na_es_za_iadrenoto/", "text": "Европейският съюз не прави достатъчно, за да запази ползите за Иран от международното ядрено споразумение от 2015 г. след изтеглянето на САЩ, каза вчера иранският външен министър на гостуващия в Техеран еврокомисар за климата и енергетиката Мигел Ариас Канете, предаде \"Ройтерс\", цитирана от БТА. \"С  оттеглянето на Америка  иранските обществени очаквания към ЕС за запазване на ползите от споразумението се повишиха и в сегашния контекст европейската политическа подкрепа за споразумението не е достатъчна\", каза външният министър Мохамад Джавад Зариф, цитиран от агенция ИРНА, на еврокомисаря Канете при вчерашната им среща в Техеран. \"Големи европейски компании предупредиха, че е възможно да се оттеглят от сътрудничеството си с Иран, и това поставя под съмнение  ангажимента на ЕС  да спазва ядреното споразумение\", добави Зариф. От своя страна Канете посочи: \"Ние трябва да запазим това споразумение, за да не се налага да преговаряме за ново.\" \"Нашето послание е ясно. Това е ядрено споразумение, което работи\", подчерта еврокомисарят. \"Отправихме към иранските си приятели послание, че докато те се придържат към ядреното споразумение, европейците ще изпълняват своя ангажимент, а те казаха същото за нас\", каза на пресконференция Канете. Ще се опитаме да увеличим търговските си потоци, които имаха много положително значение за иранската икономика\", отбеляза той. Най-лошата опция Ръководителят на Иранската организация за атомна енергия (ИОАЕ) Али Акбар Салехи каза, че страната му се надява ЕС да успее да спаси сключеното през 2015 г. споразумение, съгласно което Техеран прие да спре ядрената си програма в замяна на отменянето на повечето западни санкции. \"Надяваме се техните усилия да се материализират. Действията на Америка показват, че това не е страна, на която може да се разчита при международни договаряния\", посочи Салехи на общата конференция с Канете в иранската столица. Шефът на ИОАЕ каза, че Иран разполага с няколко възможности, включително да възобнови обогатяването на уран до 20 процента, ако европейските страни не успеят да запазят споразумението. Той подчерта, че ЕС имат само няколко седмици да изпълнят обещанията си. \"Ако другата страна продължава да се придържа към обещанията си, ние също ще изпълняваме нашите. Надяваме се ситуацията да не достигне точка, в която ще трябва да се върнем към най-лошата опция\", отбеляза той. Съгласно сделката от 2015 г. Иран може да обогатява уран до около 3.6 процента. Техеран преустанови производството на обогатен до 20 процента уран и се раздели с голямата част от запасите си. Обогатеният до 20 процента уран надвишава значително равнището от 5 процента, което обикновено е достатъчно за нуждите на ядрените централи с гражданско предназначение, макар да е далеч от високообогатения (80-90 процента) уран, нужен за производството на атомна бомба, пояснява \"Ройтерс\". Търговският обмен между ЕС и Иран възлиза на 20 милиарда евро. През 2017 г. Иран е купил от ЕС стоки за 10 млрд. евро - колкото и ЕС от Иран, като 9 млрд. от тях са били за покупка на петрол. Шестте най-големи европейски вносители на ирански петрол са Испания, Франция, Италия, Гърция, Холандия и Германия, припомня \"Франс прес\". Икономическият полицай на света По-рано френският финансов министър Брюно льо Мер заяви, че Франция следи дали ЕС ще може да компенсира европейски компании, които биха могли да бъдат засегнати от американски санкции заради бизнеса си с Иран, предаде \"Ройтерс\". Льо Мер се позова на  европейски разпоредби от 1996 г. , които според думите му могат да позволят на ЕС да се намеси по този начин в защита на европейските компании срещу евентуални санкции на САЩ. Франция иска ЕС да втвърди позицията си по този въпрос, допълни той. През 1996 г., когато САЩ се опитаха да накажат чуждестранни компании, търгуващи с Куба, ЕС принуди Вашингтон да отстъпи, заплашвайки с ответни санкции. В края на миналата седмица еврокомисията обяви, че за да защити европейския бизнес в Иран, е започнала процес по подновяване на мерки за блокиране на санкциите, имайки предвид въпросния  блокиращ статут от 22 ноември 1996 г. (№2271/96). Европейските компании, които правят бизнес с Иран, са застрашени от санкции от САЩ, след като американският президент Доналд Тръмп изтегли страната от споразумението за иранската ядрена програма от 2015 г. \"Ще позволим ли на САЩ да бъдат икономическият полицай на света? Отговорът е не\", каза Льо Мер пред френски медии.", "date": "2018.05.21", "title": "Иран заяви, че подкрепата на ЕС за ядреното споразумение не е достатъчна"}
{"url": "https://www.dnevnik.bg/evropa/2018/05/21/3182064_shotlandiia_shte_obmisli_nov_referendum_za/", "text": "Първият министър на Шотландия Никола Стърджън заяви вчера, че би обмислила нов референдум за независимостта на Шотландия, когато британското правителство осигури някаква яснота за Брекзит, предаде \"Ройтерс\", цитирана от БТА. Стърджън посочи, че нейната Шотландска национална партия няма да блокира друг вот за Брекзит по каквато и да е евентуална окончателна сделка, но се опасява какво би могло да се случи, ако отделните части на Обединеното кралство гласуват за противоположни резултати, както стана през 2016 г. \"Щом веднъж получим някаква яснота за Брекзит и бъдещите отношения между Великобритания и ЕС, което, да се надяваме, ще стане през есента на тази година, тогава отново ще обмисля въпроса за подходящия момент за референдум за независимост\", каза Стърджън. Първият референдум за независимост в Шотландия  бе проведен през 2014 г.  Тогава шотландците решиха да останат в състава на Обединеното кралство. На референдума за Брекзит през юни 2016 г. мнозинството от гражданите на Обединеното кралство се обявиха за напускане на ЕС. Но докато избирателите в Англия и Уелс гласуваха преобладаващо в подкрепа на Брекзит, мнозинството от избирателите в  Шотландия  и  Северна Ирландия  пожелаха да останат в Европейския съюз.", "date": "2018.05.21", "title": "Шотландия ще обмисли нов референдум за независимост, когато има яснота около Брекзит"}
{"url": "https://www.dnevnik.bg/bulgaria/2018/05/21/3182061_proizvoditelite_na_rozov_cviat_shte_poluchat_pomosht/", "text": "Не е възможна законодателна мярка за минимална изкупна цена за розов цвят, но производството на маслодайна роза трябва да се регламентира откъм качество и отношение между производители и дестилерии. Това коментира земеделският министър Румен Порожанов пред БНТ по повод протестите на розопроизводителите срещу ниската изкупна цена - 1.3 лв. при 4-6 лв. в предишни години. По думите му проблемът е в свръхпроизводството този сезон и липсата на капацитет в розоворните. \"Розопроизводството е разпростряно на над 40 000 дка, като очакваното количество е над 16 000 тона розов цвят. Това надхвърля капацитета на розоварните, които трябва да го преработят\", поясни Порожанов и добави, че чисто климатичните условия тази седмица са фактор за това. Според него в момента дестилериите изкупуват над 150% от дневния си капацитет, а много от розовия цвят не се преработва, защото губи качествата си, ако не бъде обработен възможно най-бързо\", каза министърът. \"Всеки производител има договори с големи купувачи от парфюмерийната промишленост. Един килограм розово масло се получава от около 3-3.5 тона розов цвят\" уточни той. Друг проблем е големият брой земеделци, които нямат договори с дестилерии и не са регистрирани като земеделски стопани. Розопроизводителите край Стрелча продължават с протестите, въпреки уверенията за решаване на кризата с цената на маслодайната роза \"Дестилериите са между 30-40, а няколко имат налични количества розово масло и не са отворили за преработка тази година\", отбеляза Порожанов. Министърът заяви, че ще се одобри помощ за регистрираните производители - в момента министерството прави разчети и очакванията са помощтна да е малко под 1 лв. на декар. \"Трябва да се реграментира производството, да се сертифицират производителите, да се гарантира качеството на маслото и да се регламентират и отношенията между дестилериите и розопроизводителите\", каза той. Розопроизводителите край Стрелча продължават с протестите,  въпреки уверенията за решаване на кризата  с цената на маслодайната роза, съобщи БНТ.", "date": "2018.05.21", "title": "Производителите на розов цвят ще получат помощ от държавата"}
{"url": "https://www.dnevnik.bg/evropa/2018/05/21/3182099_shotlandska_veriga_za_kafeneta_izgrajda_selishte_za/", "text": "Шотландската верига за кафенета \"Соушъл байт\" (Social Bite), която наема бездомници на работа и разработва схема за предоставяне на безплатна храна на хората, които спят на улицата, направи още една стъпка напред и изгради селище с 11 къщи в Шотландия, предаде \"Ройтерс\", цитирана от БТА. Над 20 бездомни хора ще бъдат настанени в новото селище на север от шотландската столица Единбург. То е построено от \"Соушъл байт\" през 2012 г. \"Създадено беше нещо специално\", каза министърът на общностите, социалната сигурност и равните права на Шотландия Анджела Констънс при официалното откриване на селището. \"Строим не само къщи, а домове, строим общност, която ще окаже подкрепа и ще позволи на хората да изградят живота си отначало.\" Първите шестима души ще се преместят в селището следващия месец. То е построено върху земя, дадена под наем за четири години от Градския съвет на Единбург. Сглобяемите къщи, които имат живот до 100 години, могат да бъдат преместени, ако градският съвет реши да не подновява наема. Основателят на \"Соушъл байт\" Джош Литълджон твърди, че бездомните хора са били пренебрегвани от политиците твърде дълго време. Има 11 000 бездомни домакинства в Шотландия според данни на правителството и броят им нараства постоянно от 2015 г. Миналата година шотландското правителство обеща 50 милиона паунда (67.53 милиона долара) за финансирането на схемите за превенция на бездомността през следващите пет години. Благотворителната организация \"Шелтър\" съобщи, че във Великобритания има най-малко 307 000 бездомници. /БТА", "date": "2018.05.21", "title": "Шотландска верига за кафенета изгражда селище за бездомни"}
{"url": "https://www.dnevnik.bg/tehnologii/2018/05/21/3181932_boing_poluchi_razreshenie_da_izpolzva_grajdanski/", "text": "Досега това бе технология, използвана изключително за бойни самолети, базирани най-вече на самолетоносачи, но сега вече ще може да се използва и в гражданската авиация. Става дума за разрешение от американската Федерална авиационна агенция (FAA) за компанията \"Боинг\" да строи граждански самолети от модела 777, които са със сгъващи се крила. Това ще се прилага на самолетите от новата серия 777X, които тепърва ще се произвеждат. Това трябва да бъде първият двумоторен модел под номера 777-8 и 777-9, способен да превозва над 400 пътници. Машината трябва да е и ефективна при полети на дълги разстояния, поради което се нуждае от особено дълги криле. Проблемът е, че практически няма летища, на които самолет с такъв размах може да паркира директно до изходите. Почти няма и хангари с достатъчно широки врати, през които да мине такъв боинг. Сега вече краищата на най-дългите криле, създавани от инженерите на \"Боинг\", ще могат след кацане да се вдигнат с 90 градуса нагоре. Специален заключващ механизъм пречи те да се сгънат по време на полет. От FAA са изискали категорични гаранции, че това няма да се случи под натиска на въздушния поток или вибрации, както и че има инсталирани достаточно защити, пречещи на пилота дори да опита да потегли за излитане без крилото да е заело правилната позиция. Изискванията включват още способност крилата да издържат на земята на ветрове със скорост от 120 км/ч, както и прецизна система за разполагане на светлините на самия край на крилото. Тери Бизхолд, главният инженер на компанията, коментира неотдавна, че благодарение на \"това красиво крило ще имаме най-ефективният двумоторен самолет, създаван в историята на комерсиалната авиация\". Крилата няма да са от алуминий, а от по-леките композитни материали и въглеродни влакна. Така към сегашния размах на крилата от 212 стъпки (64.62 м) са добавени 23 стъпки (7 метра). Това не е най-голямата разпереност на крила на пътнически самолет, защото при двуетажния A380 тя е 262 стъпки (80 метра). Но така \"Еърбъс\" си създаде и проблем с приемащите летища, защото им се наложи да изградят специални изходи, за да могат пътниците да влизат и излизат директно.", "date": "2018.05.21", "title": "\"Боинг\" получи разрешение за граждански самолети със сгъващи се крила (видео)"}
{"url": "https://www.dnevnik.bg/video/s_dve_dumi/2018/05/20/3181776_imat_li_budeshte_avtonomnite_avtomobili/", "text": "От древността хората мечтаят за автомобили, които да се движат самостоятелно. Те отдавна вече са по улиците, но не са съвсем самостоятелни. Какво ще се промени след масовото навлизане на автономните автомобили и кога ще е то, предстои да видим. Всички видеа от рубриката \"С две думи\" може да гледате  тук .", "date": "2018.05.21", "title": "Имат ли бъдеще автономните автомобили (видео)"}
{"url": "https://www.dnevnik.bg/bulgaria/2018/05/21/3182104_bivshiiat_kmet_na_trun_e_opravdan_za_busnatoto_ot/", "text": "Бившият кмет на Трън Станислав Николов е признат за невинен по обвинение, че е блъснал с джипа си шестгодишно дете през 2015 г. Това гласи решението на първата съдебна инстанция, чиито мотиви все още не са изготвени, съобщава \"24 часа\", което бе потвърдено за \"Дневник\" от районния съд в града. Делото е гледано от съдия Михаил Алексов, който оправдава Николов - подсъдим за причиняване по непредпазливост на 2 средни и 2 тежки телесни повреди на Ивайло Стоянов. Катастрофата стана на 13 ноември 2015 г. на кръстовище край училището в Трън. При опит да премине зад автобус момчето било блъснато от задницата на джипа на тогавашния кмет. Според обвинението скоростта на колата на Николов е била 25 км в час. Освен това от прокуратурата посочват, че той не е внимателен въпреки предупредителния знак \"Деца\" край учебното заведение. Представителят на държавното обвинение е поискал от съда да наложи на Николов наказание от една година и половина затвор. Разследването срещу бившия вече кмет беше прекратено след  становище на МВР , че детето самò се е блъснало в джипа, самò си е причинило разкъсване на черния дроб и самò си е спукало далака. След служебна проверка, разпоредена от главния прокурор Сотир Цацаров,  случаят бе иззет от разследващите в града  и предаден на прокуратурата в Перник. Там обвинителите намериха доказателства срещу Николов и го предадоха на съд. През лятото на миналата година Станислав Николов, който бе издигнат от ГЕРБ, подаде оставка като кмет на Трън. Три месеца след началото на делото през 2017 г. съдия Михаил Алексов бе избран от Висшия съдебен съвет за шеф на районния съд в Перник. Преди това той оглавяваше съда в Трън.", "date": "2018.05.21", "title": "Бившият кмет на Трън е оправдан на първа инстанция за блъснатото дете"}
{"url": "https://www.dnevnik.bg/sport/2018/05/21/3182105_iaponec_s_devet_amputirani_prusta_zagina_pri_osmiia_si/", "text": "Японецът Нобукадзу Курики е бил открит мъртъв на Лагер 2 под Еверест (8848 м). 36-годишният алпинист правеше осмия си опит да сбъдне мечтата си да изкачи най-високия връх на планетата. Курики привлече вниманието с огромното си желание да изпълни целта си. През 2012 г. той изгуби девет от пръстите на ръцете си след премръзване в подножието на Еверест. Въпреки това продължи да прави опити да стъпи на върха. Японецът е изкачил други два осемхилядника - Чо Ойю през 2007 г. и Дхаулагири през 2009 г. Курики е бил открит от шерпи в лагера. Впоследствие те са положили усилия да смъкнат тялото му. В последните дни алпинистът не се е чувствал добре. Той показа във \"Фейсбук\" снимка, на която се вижда, че е с висока температура. Въпреки проблемите си, след като се е почувствал по-добре, той решил да тръгне към върха. Според информациите Курики искал да стигне до най-високата точка самостоятелно и без да използва кислород. Засега няма официална информация за причината за смъртта му. Преди седмица  70-годишният  китаец Бою Ся, който е с два ампутирани крака, сбъдна мечтата си да изкачи Еверест . Скоро след това  планинският водач Ками Рита подобри рекорда за най-много изкачвания на върха - 22 . Българинът  Слави Несторов стъпи на най-високия връх  преди два дни. На Атанас Скатов пък  беше отказано да направи самостоятелен опит .", "date": "2018.05.21", "title": "Японец с девет ампутирани пръста загина при осмия си опит да изкачи Еверест"}
{"url": "https://www.dnevnik.bg/bulgaria/2018/05/21/3182106_spasi_sofiia_predstaviat_novi_informacionni_karti_v/", "text": "Софийското метро вече има нови информационни табели - карта на градския транспорт, туристическа карта, карта на района около метростанцията, схема на метрото, описание на спирките на наземния транспорт около метростанцията и разписание на метрото. На най-големите и натоварени метростанции – Сердика, НДК, Софийския университет и Централна жп гара, ще има 3D схеми на метростанцията и подлезите. Картите са разработени от сдружение \"Спаси София\" и \"Метрополитен\" ЕАД. \"Градовете, в които се мисли за удобството на пътниците, притежават визуален стандарт, определящ принципите, според които пътниците ще бъдат информирани. Целта е не просто да се посочи посоката на движение на влаковете в метрото, но и да се улесни целия процес на придвижване в и около метростанциите\", заявяват от организацията. Картата на градския транспорт показва цялостната му мрежа, като отбелязва различните видове транспорт в София - червено за автобусите, тъмнозелено за излетните линии, оранжево за трамваите, светлосиньо за тролейбусите. Картата на района, присъстваща на новите информационни пана, съдържа много повече информация и в по-голям обхват от предходните версии и позволява на пътниците да се ориентират за всички обекти, намиращи се в петминутна пешеходна достъпност: учебни и здравни заведения, културни и административни институции, туристически забележителности и др. Също така всички карти на района показват местоположението на спирките на градския транспорт около метростанциите, отбелязани с жълто-зелени латински букви. С цел опростена навигация има и изнесена таблица с информация за всички линии на наземния транспорт, които спират на тях. Изходите са отбелязани с номер в квадрат, а спирките на градския транспорт - с буква в кръг. На новите карти е разположена и туристическа информация с всички забележителности в центъра на града - музеи, галерии и храмове, както и опростена схема на метрото, показваща всички интермодални връзки, които то прави – с жп гари, с автогари, Летище София и буферните паркинги.", "date": "2018.05.21", "title": "\"Спаси София\" представи новите информационни карти в метрото"}
{"url": "https://www.dnevnik.bg/sport/2018/05/21/3182180_goldun_steit_srazi_hjustun_s_istoricheska_pobeda_s_41/", "text": "Голдън стейт уориърс\" нанесе много тежък удар по самочувствието на \"Хюстън рокетс\" след смазваща победа с 41 точки разлика. Шампионите се наложиха със 126:85 у дома и поведoха с 2:1 във финала на Западната конференция в Националната баскетболна асоциация (НБА). \"Голдън стейт\" постигна най-голямата плейофна победа в своята история. \"Воините\" поставиха и нов рекорд за най-много последователни домакински победи в директните елиминации - 16. Досега те разделяха първото място с \"Чикаго булс\", който с Майкъл Джордън в състава спечели 15 поредни мача у дома между април 1990 и май 1991 г. Стеф Къри отбеляза 35 точки за победата срещу \"Хюстън\", а Кевин Дюрант добави 25 точки, шест борби и шест асистенции. Клей Томпсън се отчете с 13 точки, а Дреймънд Грийн завърши с 10 точки, 17 борби и шест асистенции. \"Голдън стейт\" спечели първата четвърт с 31:22, а след втората вече имаше двуцифрен аванс от 11 точки. Ключова за изхода на двубоя се оказа третата част, в която Къри вкара 18 точки и не пропусна нито една от седемте си стрелби от игра. \"Търсих този момент още в първата четвърт, но просто топката не влизаше в коша. В третата част всичко започна да се получава. Правя това от доста време. Няма да позволя да се поддам на разочарованието заради два мача, в които стрелбата ми не вървеше\", каза Къри, който вкара две тройки от 13 опита и отбеляза общо 34 точки в първите две срещи с \"Хюстън\". Домакините взеха аванс от 21 точки преди финалните 12 минути, в които продължиха наказателната си акция. Пет минути преди края, когато разликата достигна 30 точки, основните играчи на двата отбора седнаха на пейката. Резервите на \"Голдън стейт\" продължиха инерцията на своя отбор, а тези на \"Хюстън\" затвърдиха безпомощността на тима в този мач. Джеймс Хардън беше най-резултатен за \"ракетите\" с 20 точки, но пропусна девет от 16-те си стрелби от игра. Крис Пол също отправи 16 изстрела, вкара само пет от тях и завърши с 13 точки. Толкова отбеляза и центърът Клинт Капела. \"Хюстън\" вкара само 31 коша от игра от 81 опита, докато баскетболистите на \"Голдън стейт\" бяха точни при 48 от своите 92. Представянето на Пол повдигна въпроси за физическото му състояние, но старши треньорът Майк д'Антъни каза, че всичко с плеймейкъра му е наред. \"Няма нищо нередно. Няма как да спечелим тази серия без него. Ако трябва да куцука и да довлачи крака си до финалната линия, така да бъде. Той е готов да го направи\", каза д'Антъни. Четвъртият мач от серията отново е в Оукланд - на 23 май от 4.00 ч. българско време. Петият двубой ще е в Хюстън на 25 май. Във финала в Източната конференцния  \"Бостън селтикс\" води с 2:1 победи срещу \"Кливланд кавалиърс\"  преди четвъртия мач, който е във вторник от 3.30 ч.", "date": "2018.05.21", "title": "\"Голдън стейт\" срази \"Хюстън\" с историческа победа с 41 точки разлика"}
{"url": "https://www.dnevnik.bg/sviat/2018/05/21/3182137_spored_britanskiia_parlament_ruski_kleptokrati/", "text": "Те, общо взето, ни смятат за лигльовци и че могат да се възползват от всички свободи и правна защита (във Великобритания), докато крадеш у дома. Така че крадеш на място с правен нихилизъм и изнасяш откраднатото на място със солидно правораздаване.\" Този цитат от журналиста Люк Хардинг е включен в разпространения в понеделник доклад на комисията за външна политика на британския парламент, озаглавен  \"Златото на Москва: Руската корупция във Великобритания\" . В него депутатите заключават, че острите думи, които премиерът Тереза Мей използва по адрес на управляващите в Русия след нападението срещу Сергей Скрипал в началото на март 2018 г., не са последвани от достатъчно категорични действия срещу \"прикриването и прането в Лондон на пари, натрупани от корупция от президента Путин и неговите съюзници\". \"Това са активи, на които Кремъл може да разчита винаги за директна или косвена подкрепа на кампанията на президента Путин да подкопава международната система от правила, да отслабва нашите съюзници и да съсипва взаимно подсилващи се международни мрежи, подкрепящи британската външна политика\", се казва още в доклада. Заключения на някои от източниците на комисията са, че т.нар. руски пари, изнесени към Великобритания, включително нейните отвъдморски територии, са в рамките на поне 100 милиарда паунда и далеч не всички тези милиарди са от корупция и престъпни действия. От една страна, на сумата се гледа като на източник на ползи за Лондонското сити, финансовата система и имотния и луксозния пазар. От друга, фактът, че заедно с парите много руснаци са \"изнесли\" и децата и семействата си във Великобритания, се възприема като един вид осигуровка, че няма да има ескалация на напрежението с Русия, стигаща до заплаха от въоръжен конфликт. Но от трета, депутатите заключават, че щетите от така създалото се положение са по-големи от ползите, включително защото така без проблеми се заобикалят санкции. \"Не може повече да се продължава така, сякаш нищо не се е случило. Мащабът на щетите, които тези \"мръсни пари\" могат да нанесат на интересите на британската външна политика е много по-голям, отколкото руските транзакции в Ситито. Няма оправдания Великобритания да се затваря очите, докато клептократите на Путин и потъпкващи човешките права използват пари, изпрани през Лондон, за да корумпират наши приятели, да отслабват съюзите ни и да подкопават вярата в нашите институции\", заяви консервативният член на парламента Том Тъджънхет. В доклада се призовава правителството да попречи на възможността Русия да набира валута през финансовите пазари и центрове в Лондон. Като пример за противоречивата ситуация се сочи това как на 16 март - само два дни след като Мей изгони 23-ма руски дипломати заради обвинението, че Москва най-вероятно стои зад покушението с нервнопаралитично вещество - Русия успешно е пласирала емисия еврооблигации за 4 млрд. долара, от които почти половината са купени от инвеститори от Великобритания. Ден преди това такива инвеститори са участвали в сделка с облигации на \"Газпром\" за 750 млн. евро, реализирана през руската банка \"ВТБ Капитал\", която иначе е обект на санкции. Правителството трябва \"ясно да заяви, че Кремъл вече е нежелан на пазарите ни, трябва да сме единни в усилията си за подкрепяме думите си с действия - в Ситито, чрез правителствената политика и със съюзниците ни в САЩ, Г-7 и ЕС\", призовава още Тъджънхет. Руският посланик Александър Яковенко предупреди, че правителството трябва да внимава, защото негови сънародници подготвят защита на интересите си пред съда, че да се налагат санкции, \"само защото някой е приятел на някого не е никакво правно основание\" и че всичко това поставя под въпрос репутацията на Великобритания да защитава хората на нейна територия чрез върховенство на закона. В доклада се обяснява какви са част от тези руснаци. \"Налице е пряка връзка между богатството на олигарсите и способността на президента Путин да прилага агресивната си външна и вътрешна политика. Съвременните олигарси дължат богатството си на президента и в замяна на това действат като източник на частно финансиране за Кремъл.\" Оливър Бълой, един от поканените да свидетелстват пред комисията, описва: \"Всъщност подобно на средновековните аристократи, разполагали с имущество по волята на краля, олигарсите имат своето богатство по волята на Путин. Те трябва да го притежават и да му се наслаждават в замяна на това, че той получава каквото поиска и когато го поиска.\" Общо взето, същото обяснява и Роман Борисович, руснак, който живее в Лондон от две десетилетия. Финансист и борещ се с корупцията, той поддържа Фонда за борба с корупцията на Алексей Навални и бе главен герой в  документален разследващ филм на  \"Гледайте на руските олигарси като на гласа. Няма значение колко различни може да ви изглеждат - единият има футболен клуб, другият дарил пари на \"Оксфорд\", третият бил в затвора по време на комунизма - между тях има нещо много общо. Те могат да бъдат оценени по един и същи критерий, защото не са станали сами бизнесмени по американски маниер, а всеки от тях е направил парите си чрез връзките с руското правителство... Тази връзка ги принуждава да правят всякакви услуги на Путин, било то скрити, видими или невидими. Може едната година да дарят 7 милиона долара на Републиканската партия в САЩ за изборите за президент, а другата да подкрепят антиевропейска неправителствена организация в Германия. Всички те правят едно и също, просто ние не виждаме повечето от стореното.\"", "date": "2018.05.21", "title": "Според британския парламент руски клептократи заплашват сигурността на Великобритания"}
{"url": "https://www.dnevnik.bg/biznes/2018/05/21/3182176_chujdite_investicii_spadat_s_35_prez_purvoto/", "text": "През първото тримесечие на годината в българската икономика са вложени 180 млн. евро инвестиции, сочат предварителните данни на БНБ. Това означава, че за година вложенията се свиват с 34.4% Секторът, който е привлякъл най-много чужди инвестиции, е преработващата промишленост - близо 250 млн. евро през първите три месеца на 2018 г. За сравнение, година по-рано сумата беше 100 млн. евро, съобщава  capital.bg . Основен източник на чужди капитали за българската икономика през първото тримесечие е Русия с нетни вложения от 117 млн. евро, като така измества досегашния лидер Великобритания (37.3 млн. евро). Вложенията са под формата на дългови инструменти. На второ място се позиционира Холандия с нетна сума от 64.7 млн. евро, като зад парите вероятно стоят български капитали или средства от други държави предвид либералния данъчен режим на държавата, посочва изданието. На трето място е Германия с 57.9 млн. евро инвестиции в страната. От всички вложения през първите три месеца най-голям дял имат дълговите инструменти - 320 млн. евро, като стойността им надхвърля два пъти нивото от година по-рано. Малък принос има и реинвестираната печалба, която се равнява на 19 млн. евро към март и показва каква част от нетния финансов резултат на българските подразделения оставят в страната външните вложители, вместо да изтеглят дивидент. На годишна база остава значително под нивото от 2017 г. (87 млн. евро), но сумата вероятно ще се повиши с постъпването на отчетите на предприятията. Отливът на дялов капитал обаче се равнява на общо 160 млн. евро през първото тримесечие, което показва, че дългосрочният интерес на инвеститорите значително отслабва спрямо миналата година.", "date": "2018.05.21", "title": "Чуждите инвестиции спадат с 35% през първото тримесечие"}
{"url": "https://www.dnevnik.bg/photos/2018/05/20/3181996_fotogaleriia_terlici_za_vseki_pochivasht_ot_valeri/", "text": "Автор: ysl34501655", "date": "2018.05.21", "title": "Фотогалерия: Терлици за всеки почиващ от Валери Симеонов и още препоръчвани комикси"}
{"url": "https://www.dnevnik.bg/sviat/2018/05/21/3182198_shiitskiiat_duhovnik_muktada_sadr_durji_kljucha_za/", "text": "Иракският премиер Хайдер Абади се срещна с Муктада Садр - по-малко от 24 часа след като вторият бе обявен за победител на парламентарните избори. Срещата им е най-ясният знак досега,че двамата биха могли да работят заедно за съставяне на управляваща коалиция, предаде агенция \"Ройтерс\". По време на срещата ние се договорихме да работим заедно, както и с други партии, за ускоряване на процеса на формиране на ново иракско правителство, заяви Абади на обща пресконференция. Това ще бъде силно правителство, способно да осигури на гражданите услуги, сигурност и икономически просперитет, подчерта той. Партията на видния иракски шиитски духовник Муктада Садр спечели най-много места в иракския парламент - 54. На второ място с 47 места е блокът \"Ал Фатах\" на Хади Амири, командващ на подкрепяните от Иран шиитски милиции, които се биха срещу екстремистите от \"Ислямска държава\", а блокът на иракския премиер Хайдер ал Абади остана трети с 42 места.  Садр, дългодишен противник на САЩ, който обаче се противопоставя и на иранското влияние в Ирак, не може да стане премиер, понеже не се кандидатира на изборите, но победата на неговия блок го поставя в позиция думата му да тежи в преговорите. Вратата ни е отворена за всеки, който иска да гради нацията, стига това да е иракско решение, каза Садр. Той се срещна и с проиранския лидер Амири. Преди изборите Техеран публично заяви, че няма да позволи блокът на Садр да управлява Ирак. В миналото Иран е оказвал влияние върху избора за иракски премиер, припомня \"Ройтерс\". Спечелването на най-голям брой места в парламента не гарантира автоматично, че Садр ще може лично да посочи кандидата за премиер. Партиите ще трябва да се обединят, за да се опитат да сформират достатъчно голяма коалиция за парламентарното мнозинство, необходимо за номинирането на кандидат. Правителството трябва да бъде съставено в срок от 90 дни от обявяването на официалните резултати, но се очаква преговорите да се проточат с месеци. Изборният резултат бе удар за Абади, но той все още може да се окаже компромисният кандидат, удобен за всички страни, понеже по време на мандата си успя да балансира между противоположните интереси на САЩ и на Иран - неохотни съюзници в борбата срещу \"Ислямска държава\".  През последните дни Садр се срещна също с Аммар ал Хаким, чието движение \"Хикма\" се нареди на седмо място, както и с посланици от съседните страни, включително Саудитска Арабия - главният съперник на Техеран в Близкия изток. ", "date": "2018.05.21", "title": "Шиитският духовник Муктада Садр държи ключа за новото иракско правителство"}
{"url": "https://www.dnevnik.bg/sviat/2018/05/21/3182229_24-ti_mai_shte_stane_nacionalen_praznik_i_v_surbiia/", "text": "За пръв път тази година 24 май ще бъде отбелязан в Сърбия.Това каза пред журналисти Никола Селакович, генерален секретар на президента Александър Вучич. Той и вицепрезидентът Илияна Йотова положиха венци пред паметника на равноапостолите в Белград. Селакович обясни, че по инициатива на президента Вучич, подкрепена от министерството на културата и информирането, тази година ще бъде предложен проектозакон, с който 24 май от следващата година да бъде включен в списъка на официалните празници. Така по думите му Сърбия ще се нареди сред останалите славянски страни, които отбелязват датата като свой държавен празник. Светите братя Кирил и Методий в Сърбия са символ на славянската писменост, но наистина досега не сме отбелязвали празника по начина, по който го честват останалите славянски народи, защото празнуваме свети Сава като свой най-голям национален просветител, обясни генералният секретар на сръбския президент. Ако не са били Кирил и Методий, по думите му е нямало да има и свети Сава, отделно български и сръбски народ. Особен знак е, че ще можем вече да празнуваме 24 май заедно със своите сръбски приятели, със сръбския народ, от догодина разбрахме, че ще бъде и неработен ден, на свой ред коментира Илияна Йотова. Сигурна съм, че на 24 май тук ще има много големи празненства, много е хубава новината, че оттук нататък 24 май ще бъде наша обща дата, подчерта тя. Вицепрезидентът добави, че е чула висока оценка за българското европредседателство и срещата на върха ЕС - Западни Балкани и форумът има добър отзвук в Сърбия.", "date": "2018.05.21", "title": "24 май ще стане официален празник и в Сърбия"}
{"url": "https://www.dnevnik.bg/evropa/2018/05/21/3182205_othvuleni_ot_investitorite_v_es_zapadnite_balkani_se/", "text": "Иван Исаилович, кмет на малкия сръбски град Крупан, следващата седмица заминава да търси инвеститори, но не в Мюнхен или Париж, а в Истанбул – знак за растящото влияние на Турция сред страните от Западните Балкани, което тревожи някои държави - членки на ЕС, пише \"Ройтерс\". Предвид, че разширяването на ЕС остана встрани на фона на Брекзит и последиците от дълговата и миграционната криза, регионът се превръща в поле за властови игри между ЕС и Турция, като Русия и Китай също съперничат за влияние. Исаилович иска работни места за бедната изолирана общност, разположена в гориста местност близо до западната граница на Сърбия с Босна. А изборът му за това къде да ухажва компании отразява желанието на Турция да инвестира пари и да упражнява \"мека\" сила в балканските страни. Една турска компания вече създаде 300 работни места в текстилна фабрика в Крупан, а политическите връзки между Белград и Анкара помогнаха да се осигури най-голямата инвестиция за последните 30 години в града, който бе сериозно засегнат от наводнения през 2014 г. \"Има добри инвеститори... и те не са поискали субсидии\", казва Исаилович пред \"Ройтерс\", като обяснява, че това е причината да отиде в Турция с надеждата да привлече повече пари, този път за местната дърводобивна индустрия. Засилва се усещането, че правителствата и инвеститорите в Западна Европа пренебрегват малките и разделени пазари в региона, намиращ се в задния им двор. \"Турските инвеститори отиват в слабо развитите райони за разлика от инвеститорите от западните страни\", коментира председателят на сръбската търговска камара. Лидерите на ЕС се срещнаха с колегите си от Сърбия, Албания, Босна, Черна гора, Македония и Косово  миналата седмица  и се договориха да изградят повече енергийни връзки и да работят по-тясно по въпроси от борбата срещу тероризма до контрола на миграцията. Това обаче беше първата такава среща от 15 години насам и ЕС даде ясно да се разбере, че те  не могат да очакват бърза писта  за присъединяване към блока. \"Днес не се преструвахме, че всичко е ясно и просто\", заяви  председателят на Европейския съвет Доналд Туск на срещата  в София. Според сръбската търговска камара 20 турски фабрики или са били отворени през изминалата година, или са в процес на строеж в страната, която има исторически връзки с Русия. Обемът на търговията между Турция и шестте страни от Западните Балкани, искащи да се присъединят към ЕС, се увеличава постоянно от години – от 435 милиона долара през 2002 г. до 3 милиарда долара през 2016 г., като тази със Сърбия представлява почти една трета от общия обем. Турция е третият по големина инвеститор в Косово. Мека сила Някои европейци са разочаровани, че регионът може да попадне в турската сфера на влияние, докато Анкара упражнява влияние чрез културата и с бизнес сделки. \"Данните показват, че ЕС е търговски партньор номер едно в региона, но някои държави членки са притеснени от меката сила на Турция в региона\", коментира западен дипломат. В Босна, етнически разделена страна, в която мюсюлманите са мнозинство, Турция е похарчила 300 милиона евро за проекти, включително за възстановяването на джамии и паметници от османско време. Турският президент Реджеп Тайип Ердоган, който има хладни отношения с някои лидери от ЕС, дори проведе  митинг в босненската столица Сараево в неделя , след като Германия и Австрия забраниха агитация на своя територия преди извънредните избори през юни в Турция (в тези страни живеят стотици хиляди с турско гражданство, подкрепящи управляващата в родината им Партия на справедливостта и развитието). През уикенда транспортните министри на Босна и Турция подписаха писмо за намерение за изграждането на магистрала, свързваща Белград и Сараево, която се смята, че ще струва 3 милиарда евро, но досега беше блокирана от босненските сърби, които оспорват името му. \"Някои са обезпокоени от нашите дейности на Балканите и от силното сътрудничество, което установихме със Сърбия и Босна и Херцеговина\", каза по-рано този месец Ердоган след среща със сръбския президент Александър Вучич. Ердоган говори, след като френският президент Еманюел Макрон отхвърли възможността за бързо разширяване на ЕС. \"Не искам Балканите да се обърнат към Турция или Русия, но не искам и Европа, която функционира трудно с 28 членки днес, а утре с 27, да реши, че можем да продължим да бързаме, утре да станем 30 или 32 държави членки със същите правила\", заяви той пред Европейския парламент през април. Филми, сериали и училища Избирателите на ЕС са предпазливи за разширяването към региона с редица проблеми, включително организирана престъпности и гранични спорове. Но Турция има различни нагласи, които изразява чрез всичко, започвайки от религията и стигайки до образованието и културата. \"Турското влияние според мен ще продължи чрез религията и религиозните инвестиции. Културното влияние се очаква да нарасне чрез турски филми, сериали и училища\", коментира главният редактор на Insajderi.com, сайт за новинарски разследвания в Косово. По думите му страните като Косово са твърде слаби и малки, за да устоят на политическия натиск, идващ от Турция. Миналия месец Косово арестува и депортира петима турски граждани, които Анкара искаше, заради твърдения за връзки с училища, финансирани от движението на Гюлен, което Ердоган обвинява за проваления опит за преврат през 2016 г. От 2000 г. насам Турция участва в редица регионални инициативи, насърчаващи по-тясното сътрудничество между Босна и Сърбия и Босна и Хърватия. По-рано тази година тя обеща да финансира изграждането на магистралата от Белград до Сараево. \"Турция успя да използва всичките си исторически, културни и лични връзки с региона, за да изгради по-силни връзки\", казва Алида Врачич, автор на доклад за турското влияние в региона. \"Мисля, че служителите на ЕС могат да се поучат от Турция и да използват същия модел за изграждане на по-силна връзка с региона и за засилване на влиянието\", допълва тя.", "date": "2018.05.21", "title": "Отхвърлени от инвеститорите в ЕС, Западните Балкани се обръщат към Турция"}
{"url": "https://www.dnevnik.bg/bulgaria/2018/05/21/3182239_poveche_ot_polovinata_bulgari_ne_haresvat_nachina_po/", "text": "Повече от половината българи не харесват начина, по който се провеждат абитуриентските балове днес, и са съгласни с твърдението, че не е нужно да си прочел много книги, за да живееш добре. Изводите са от представително сред пълнолетното население на страната проучване на \"Галъп интернешънъл\", проведено от 11 до 18 май сред 816 души. Според данните 56% от анкетираните не одобряват как се провеждат абитуриентските балове в последните години, а 27% на сто харесват наложилите се традиции. Оценката до голяма степен зависи от възрастта, като сред групите между 18 и 25 години, както и сред тези на възраст между 26 и 35 години, преобладават онези, които харесват начина, по който се провеждат баловете. При най-младите например има близо 70% одобрение. Точно толкова е неодобрението сред анкетираните на повече от 56 години. За успеха и книгите Що се отнася до твърдението \"Не е необходимо да си прочел много книги, за да живееш добре\", с него са съгласни 53% от анкетираните, като почти няма разлика в позицията на млади и стари. С тази теза не са съгласни 35 на сто от запитаните, докато 12% нямат мнение. За пълния член В навечерието на 24 май от \"Галъп интернешънъл\" задават и един граматически въпрос, целящ да провери познанията за поставяне на пълен член. От агенцията питат дали е правилно да се напише \"Магазина се премести\" или \"Магазинът се премести\". 53% от анкетираните са дали или налучкали правилния отговор, 16% от анкетираните са заложили на \"магазина\", като и точно толкова са си признали, че не знаят. Докато за 15 на сто от запитаните и двата варианта са верни. От \"Галъп интернешънъл\" отбелязват, че младите хора отговарят по-вярно – 61% сред хората на възраст от 18 до 25 години са дали верния отговор, докато сред хората на възраст над 66 години този дял е 38%. В голяма степен правилно отговаря и групата на хората на възраст от 56 до 65 години. Логично, хората с по-високо образование отговарят и по-правилно.", "date": "2018.05.21", "title": "Повече от половината българи не харесват начина, по който празнуват абитуриентите"}
{"url": "https://www.dnevnik.bg/razvlechenie/2018/05/21/3182210_zapochva_vtoro_nivo_na_igrata_solo_istoriia_ot/", "text": "Наградите за второ ниво в  играта \"Соло: История от междузвездни войни\"  са удвоени, след като разпространителите от \"Форум филм\" предоставиха допълнително от специалните сувенири. Читателите на \"Дневник\" могат да спечелят някои от тях, ако отговорят правилно на един въпрос - Второ ниво на играта започва днес и ще завърши в края на неделния ден (27 май).  Наградите се разпределят  след жребий, в който участват всички правилно отговорили и ще бъдат изтеглени следващия понеделник (28 май). Специалните награди за второ ниво са: - 2 броя флашки  4 броя тениски 2 броя тетрадки 2 броя несесери Всички те са с героите или елементи, свързани с филма (вижте  тук ). е на 25 май. Играта е отворена за български граждани на територията на страната, навършили 18 години, и за участие е необходима регистрация в id.capital.bg. Всички правила и условия за участие прочетете  тук , а новините около най-новото заглавие от поредицата - в  специалната метатема на \"Дневник\".", "date": "2018.05.21", "title": "Започва второ ниво на играта \"Соло: История от междузвездни войни\", наградите са удвоени"}
{"url": "https://www.dnevnik.bg/photos/2018/05/21/3182107_fotogaleriia_erdogan_agitira_sred_hiliadi_turci_v/", "text": "Почти месец преди извънредните избори в страната президентът Реджеп Тайип Ердоган проведе в Сараево първия си голям митинг извън Турция.", "date": "2018.05.21", "title": "Фотогалерия: Ердоган агитира сред хиляди турци в Сараево"}
{"url": "https://www.dnevnik.bg/bulgaria/2018/05/21/3182186_kratki_novini_shefut_na_agenciiata_po_vpisvaniiata_se/", "text": "По двама свидетели се явиха в съда в защита на Борисов и Нинова По двама свидетели се явиха днес пред съда в защита на премиера Бойко Борисов и председателя на БСП Корнелия Нинова. Политическите лидери се съдят взаимно за морални вреди след обиди и клевети. Свидетелите обясниха пред съда как всеки е бил шокиран и огорчен от изреченото от другия. Борисов съди Нинова за думите \"крадецът казва дръжте крадеца\", изречени пред \"Нова телевизия\" на 23 март. Тя пък го съди за това, че е казал за нея, че е \"върл активист на СДС\" и за \"госпожа Лъжа\" в интервю пред Би Ти Ви на 9 март. Следващото заседание е насрочено за началото на октомври. Бивш кмет ще лежи в затвора заради стрелба с карабина  Бивш кмет на Община Исперих Бейсим Шукри е окончателно осъден на 3 години и половина затвор заради заплашване на ловни надзиратели чрез изстрели с карабина, съобщи Върховният касационен съд. Магистратите са приели, че на 23 февруари 2013 г. в местност \"Трънлив дол\" в землището на разградското село Йонково Шукви направил опит умишлено да умъртви длъжностно лице при изпълнение на службата му. Съдът го признава и за виновен в това, че употребил заплашване - четири изстрела с ловна карабина, с цел да попречи на двама ловни надзиратели и шофьор на охранително звено, да го заловят като бракониер. Прокуратурата повдигна обвинение на военен за убийство Военноокръжната прокуратура в Пловдив повдигна обвинение срещу младши сержант от военно формирование в града за убийство, извършено рано тази сутрин. Според събраните до момента доказателства той е нанесъл удар с нож в областта на сърцето на загиналия. Прокуратурата приема престъплението за умишлено и извършено по особено мъчителен за убития начин. Обвиняемият е задържан за срок от 72 часа. Предстои внасяне на искане на прокурора за вземане на постоянна мярка \"задържане под стража\". Съюзът на съдиите подкрепи съдийската колегия по повод медийните нападки срещу магистрати Съюзът на съдиите в България (ССБ) подкрепи позицията на съдийската колегия и на нейния говорител съдия Цветинка Пашкунова по повод недопустимите публични атаки срещу личността на конкретни съдии от страна на някои медии. Конкретен повод станаха нападките срещу съдията от Софийския районен съд Силвия Хазърбасанова, осъдила сайта ПИК след жалба на историка Емил Джасим. ССБ изразява удовлетворение от становището на Съдийската колегия и от факта, че е взето с внушително мнозинство, като нито един от членовете, избрани от професионалната квота на ВСС, не е гласувал против. ТИР разля 23 тона зехтин на магистрала \"Марица\" Инцидентът е станал тази сутрин близо до Харманли. Превозното средство е с хърватска регистрация, съобщава БНР. 31-годишният шофьор, управлявал камиона с несъобразена скорост, изгубил контрол над управлението и се ударил в дясната мантинела. Платното се почиства. В този участък превозните средства трябва да се движат с по-ниска скорост и особено внимание. Кметът на \"Овча купел\" съди бивш директор на детска градина за обида  Христина Семерджиева - районен кмет на \"Овча купел\", е завела дело за обида срещу бившия директор на 164-та детска градина \"Зорница\" Марияна Иванова, научи \"Дневник\". Първото заседание е насрочено за 31 май.  В края на миналата година  Иванова разказа, че родители са давали на високопоставени хора в общината между 3000 и 5000 лева, за да бъдат приети децата им в детска градина.  Тя беше отстранена от работа на  20 декември 2017 г. с аргумента, че е приела деца, които не са минали през системата за електронно класиране на общината. След пешеходните пътеки прокуратурата нареди проверка и на пътните знаци Върховната административна прокуратура нареди на шефа на агенция \"Пътна инфраструктура\" и кметовете да извършат проверка в цялата страна, която да установи има ли липсващи пътни знаци и дали наличните са достатъчно видими. При проверката трябва да се установи още дали маркировката съответства на изискванията и да се поднови, ако има отклонения. Срокът е до юли. Шефът на Агенцията по вписванията се размина с наказание  Инспекторатът на Министерството на правосъдието е предложил на Цецка Цачева да потърси дисциплинарна отговорност на изпълнителния директор на Агенцията по вписванията Зорница Даскалова, информира в. \"Сега\". Проверката е по сигнал от бивш служител на агенцията за небрежно боравене с документи и забавени конкурси. Цачева е поискала писмени обяснения от Даскалова, с което е започнало дисциплинарно производство. Проверяваната се оплакала в инспектората към Министерския съвет, който се произнесъл, че не може да бъда наказана по Кодекса на труда, тъй като е на държавна служба. Заради това дисциплинарното производство е прекратено. ГЕРБ и БСП отиват на балотаж за кмет на Галиче Кандидатите ГЕРБ и БСП отиват на балотаж за кметския пост в село Галиче, се виджа от резултата на вчерашния вот. За кандидата на БСП Веселин Тушинов са гласували 385 души от общо 1500 избиратели. Кандидатът на ГЕРБ Страхил Стоянов събра 362 бюлетини при избирателна активност от 61%. БСП обвини ГЕРБ в нарушение на изборния процес заради участие в комисията на баща на депутат. До извънредните избори се стигна, след като през февруари съдът прекрати правомощията на предишния кмет Ценко Чоков, който е в ареста от 2016 г.", "date": "2018.05.21", "title": "Кратки новини: По двама свидетели се явиха в съда в защита на Борисов и Нинова"}
{"url": "https://www.dnevnik.bg/sviat/2018/05/21/3182306_zashto_megan_markul_ne_hvurli_buketa_si_na_neomujenite/", "text": "Да се хвърли на неомъжените момичета; да се хвърли в река, за да върви по вода на младото семейство; да се изсуши за спомен – за това какво да се прави с булчинския букет има безброй поверия. Херцогинята на Съсекс Меган  последва традицията, наложена от кралицата-майка, и остави своя на Гроба на незнайния воин в Уестминстърското абатство, пише Би Би Си. В  букета на Меган  имаше цветя, набрани от принц Хари предишния ден, както и незабравки в памет на  принцеса Даяна , която е обичала точно тези цветя. Той бе създаден от цветарката Филипа Кредък, чието дело бе и украсата на параклиса \"Сейнт Джордж\" и на залата за приема. В него имаше още момини сълзи, жасмин и мирта, посадена от кралица Виктория през 19-и век. Растението още цъфти и е традиция за кралските булки да го включват в букетите си. Полагането му на Гроба на незнайния воин започва през 1923 г., когато кралицата майка Елизабет (майката на сегашната кралица) прави това след венчавката си с херцога на Йорк, който по-късно ще стане крал Джордж Шести. Тя прави това в памет на брат си Фъргъс, който загива в Първата световна война.", "date": "2018.05.21", "title": "Защо Меган Маркъл не хвърли букета си на неомъжените момичета"}
{"url": "https://www.dnevnik.bg/politika/2018/05/21/3182288_temenujka_petkova_uspokoi_che_bulgariia_niama_problem/", "text": "Министърът на енергетиката Теменужка Петкова увери, че България няма проблеми със съхранението на ядрените отпадъци и всички съмнения по въпроса отхвърли като спекулации, на които не трябва да се обръща внимание. Това се разбра от думите й в ефира на Би Ти Ви. Това тя обясни в отговор на въпрос, свързан с коментар на Мартин Димитров от Обединение \"Демократична България\" през миналата седмица. Тогава той обяви, че първо България трябва да реши трайно въпроса със съхранението на ядрените отпадъци, преди да мисли за нова атомна централа. Подчерта, че в момента има само хранилище за временно съхранение. Днес Петкова обясни, че от 2016 г. АЕЦ \"Козлодуй\" има лиценз за съхранение на сухо отработено ядрено гориво, а до 3 години България ще има площадка за съхранение на средно и ниско радиоактивни отпадъци, финансирана от ЕБВР. \"Не е редно да се спекулира със страховете на хората... Българските граждани трябва да бъдат абсолютно спокойни\", увери тя. През миналата седмица  Европейската комисията изпрати  официални уведомителни писма до 20 държави, включително и България, във връзка с правилното прилагане на  Директивата за управление на отработеното гориво и радиоактивните отпадъци . Документът създава рамката на ЕС за осигуряване на отговорно и безопасно управление на ядрените отпадъци и предвижда ангажименти на страните за тяхното съхранение или транспортиране. Еврокомисията настоява няколко страни, сред които и България, да приемат национални програми за политика за управление на отработеното гориво и радиоактивните отпадъци. \"Тези държави членки разполагат със срок от два месеца, за да отговорят\", се казва в уведомителното писмо от Брюксел. Ресорният министър днес обясни, че България има стратегия за управление на ядрените отпадъци, одобрена през 2011 г. и пратена на ЕК, която през 2015 г. е актуализирана. През 2016 г. еврокомисията е имала въпроси по нея, на които е отговорено, посочи теменужка Петкова, без да посочва детайли. \"Капитал\"  съобщава, че за горивото от 5 и 6 блок на АЕЦ\"Козлодуй\" няма сключени договори с доставчика за извозването му, а от влизането в сила на цитираната европейска директива това не е и разрешено. По тази причина отработеното гориво се съхранява в различни хранилища на площадката на АЕЦ \"Козлодуй\" - едно за мокро съхранение, където първоначално се поставят радиоактивните елементи и могат да стоят там до 10 години, и едно за сухо съхранение, където отработеното гориво може да се съхранява от 50 до 100 години. Изданието цитира и данни на Агенцията за ядрено регулиране за текущото състояние на хранилището за сухо съхранение на отработено ядрено гориво в него се съхраняват 13 контейнера с по 84 касети от малките блоковете с реактори ВВЕР-440. Отработеното гориво от големите блокове с реактори ВВЕР-1000 засега се съхранява само в мокрото хранилище.", "date": "2018.05.21", "title": "Теменужка Петкова успокои, че България няма проблем със съхранението на ядрено гориво"}
{"url": "https://www.dnevnik.bg/bulgaria/2018/05/21/3182224_premierut_na_rusiia_ochakva_boiko_borisov_da_go_poseti/", "text": "Българският и руският народ са свързани от приятелство и духовна близост, но е нужно активизиране на търговско-икономическата дейност, тъй като стокообменът намалява и трябва да му се даде по-голяма динамика. Това каза руският премиер Дмитрий Медведев на среща в Москва с президента на България Румен Радев, който е на работно посещение в Руската федерация. Българският държавен глава отбеляза, че за миналата година двустранният стокообмен възлиза на 3.6 млрд. евро, което е по-малко от предишните нива. \"В резултат на вашата визита се надявам да предвижим отношенията ни на друго ниво\", каза Медведев на Радев и обяви, че очаква визита и на премиера Бойко Борисов. Българският президент обяви, че визитата му в Руската федерация възстановява прекъснатия диалог на най-високо ниво. Той каза още, че енергетиката е една от областите, в който двете държави могат да си сътрудничат и изрази надежда двете правителства да работят за пряка доставка на газ от Русия през Черно море. Същата теза Радев развива и в интервю за руския вестник  \"Комерсант\". \"Възобновяването на проекта АЕЦ \"Белене\" предполага и руско участие\", обяви Радев. Той каза, че сред областите на сътрудничеството са туризмът, образованието и науката. Президентът каза, че отношенията между двете страни не се базират само на икономически интереси, а и на дълбоки културни връзки, говори за 140-годишнината от Освобождението от Османско иго благодарение на Руско-турската освободителна война. Довечера президентът Радев и съпругата му ще гледат операта \"Зигфрид\" на Рихард Вагнер в изпълнение на Софийската опера и балет в Болшой театър. Утре в Сочи държавният глава ще се срещне с руския си колега Владимир Путин. Визитата на Радев в Русия, макар и работна, е първата след девет годишно прекъсване. През февруари 2009 г. на официално посещение в Москва беше тогавашният държавен глава Георги Първанов. Президентът Росен Плевнелиев е бил в Русия само  за откриването на Олимпиадата в Сочи  през 2014 г., но не е имал официални срещи с руски политици. Премиерът Бойко Борисов също не е ходил в Москва. Путин беше в България през 2010 г. в качеството си на министър-председател.", "date": "2018.05.21", "title": "Премиерът на Русия очаква Бойко Борисов да го посети"}
{"url": "https://www.dnevnik.bg/sport/2018/05/21/3182330_levski_podgotvia_zrelishte_za_macha_s_boka_huniors/", "text": "\"Левски\" се подготвя да организира зрелищен празник  на 19 август, когато ще приеме \"Бока хуниорс\" . Мачът ще е кулминацията в ден, в който сините са посветили на 75-ата годишнина от рождението на Георги Аспарухов-Гунди. \"Това, което предстои, няма да е контролен мач, а ще е истински състезателен мач. Името на Георги Аспарухов все още отваря врати. Без неговото име не смятам, че този мач щеше да бъде възможен. Което може би беше една от причините от \"Бока хуниорс\" да решат да се възползват от тази възможност да дойдат в България и да играят с \"Левски\", заяви изпълнителният директор на сините Красимир Иванов. Васил Колев от тръста \"Синя България\" определи като възможност веднъж в живота да се гледа на живо \"Бока хуниорс\". \"Този мач има отношение не само към историята, но и към бъдещето на \"Левски\". Нашият отбор ще премери силите си срещу един от световните образци. Срещу голям отбор \"Левски\" не е играл от 2007 г. от мача с \"Барселона\". Както чакаме дълго време трофей, така чакаме и това нещо, което ще се реализира като празник за всички ни само след два месеца.\" \"Целта е да направим истинско честване, невероятно шоу, каквото Георги Аспарухов заслужава\", заяви Димитър Дамянов от \"Моко сълюшън\", която е съорганизатор на събитието. Той посочи, че няколко дни по-рано \"Бока хуниорс\" ще играе с \"Барселона\" в турнира \"Жоан Гампер\". Съпругата на Аспарухов - Величка Аспарухова, благодари на всички, \"за които паметта за Георги Аспарухов е жива\". \"Смятам, че той заслужава такава почит с целия си живот и талант, които е отдал на футбола и \"Левски\".\" Бившият футболист на сините Иван Вуцов си спомни емоционално за Георги Аспарухов, с когото по лагери традиционно са били заедно. \"Освен брилянтен футболист беше и брилянтен човек. Беше човек, който умееше и знаеше как да общува с хората, знаеше как да реагира на доброто и лошото. Въпреки че беше по-малък, ни укротяваше\", каза Вуцов.", "date": "2018.05.21", "title": "\"Левски\" подготвя зрелище за мача с \"Бока хуниорс\""}
{"url": "https://www.dnevnik.bg/bulgaria/2018/05/21/3182214_kak_da_priobshtim_noviia_kolega/", "text": "Първата седмица в офиса  е изключително вълнуваща за всеки. Помните вашата, нали? Обикновено е вълнуващо, но се усеща и известно напрежение. Много нови запознанства, въпроси, обучения, огромни количества информация и още, и още.  Ако новоназначеният не успее да се приобщи достатъчно добре към екипа, има голяма вероятност да се откаже още в самото начало. И ако един работодател наистина иска да  задържи даден служител , няма да го \"хвърли\" веднага в работния процес, а ще му даде време за адаптация.  Приобщаването на нов колега е продължителен процес, който започва още преди първия работен ден, но не приключва непосредствено след края на обучителния период. Не може да се сложи и точно фиксирано време, защото за всеки периодът е различен. Няма как  новият служител в офиса  да не е чувал различни неща в общественото пространство за компанията, преди да бъде назначен. Именно заради това се погрижете за работодателската си марка. Направете равносметка каква е репутацията на компанията в обществото. Пътят към добрия бранд минава през това да обучавате хората, които следят сайта, социалните мрежи и въобще работят в компанията на вашата култура, ценности и цели. Важно е новият колега да  стане част от екипа  още от първия ден. Фирмени подаръци и приветливо отношение от колегите винаги вършат работа. Помислете и за определянето на т.нар. buddy или човек, който да въведе новия служител, да го запознае с процесите на работа и с екипа и към когото винаги да може да се обръща с въпроси. Основното мнение за фирмата и колегите в офиса се изгражда по време на първия месец. Добре е въвеждането да стане поетапно, но в същото време ясно да се определи каква роля ще заеме новият колега, какви задачи ще получава и какво ще се очаква от него. И ако сегашният ви работодател не е успял да ви приобщи и задържи и се оглеждате за нов, прегледайте актуалните топ обяви на  Karieri.bg :  търси  Електротехник в завод в гр. Луковит  търси: Digital Marketing Стажанти за в. \"Капитал\" търси  Счетоводител  търси  Chief Storytelling Officer  търси  Consultant  търси  Embedded Developer in Prague with relocation package  търси  Shopper Marketing Manager  търси  Юридически секретар  търси: Team Lead – CRM Team Lead – Gambling Content Team Lead – Platform UX Designer Product Owner CRM & Internal Tools Product Owner / Gambling Content Manager Product Owner – Platform  търси  Administrative Assistant  търси  Plant Manager  търси  Campaign Assistant  търси  Стажанти", "date": "2018.05.21", "title": "Как да приобщим новия колега"}
{"url": "https://www.dnevnik.bg/bulgaria/2018/05/21/3182369_izdirvan_ot_shest_godini_bulgarin_e_zadurjan_v/", "text": "Издирван от 2012 година за опит за убийство българин е бил задържан в събота в Марсилия, като според Би Ти Ви той е арестуван на гарата в града по подозрение в тероризъм. Пътничка сигнализирала на полицията, че 48-годишният мъж се държи странно. В раницата на българина имало материали, които могат да се ползват като компоненти за бомба, уточнява Би Ти Ви. Според кореспондента на телевизията задържаният първоначално говорел на руски и се представял за чеченец, но при проверка на отпечатъците се изяснило, че всъщност става въпрос за българин. Именно чеченец е  автор на последното терористично нападение във Франция , при което на 13 май мъж намушка смъртоносно с нож един човек и рани други четирима минувачи в Париж. От министерството на външните работи съобщиха, че според информация на посолството ни в Париж в Марсилия е бил задържан български гражданин във връзка с издадена в България Европейска заповед за арест. Българските дипломати във Франция обаче нямали информация спрямо мъжа да има обвинение или данни за подготовка на терористичен акт. От Дирекция \"Международно оперативно сътрудничество\" – МВР, уточниха в съобщение до медиите, че задържаният е обявен за международно издирване през 2012 г. във връзка с извършен от него опит за убийство през 2010 г. и влязла в сила присъда \"лишаване от свобода\" за срок от 6 години.", "date": "2018.05.21", "title": "Издирван от шест години българин е задържан в Марсилия"}
{"url": "https://www.dnevnik.bg/sport/2018/05/21/3181969_fotogaleriia_kak_polska_firma_pravi_vratite_za/", "text": "Футболът без врати не може. А какво е необходимо, за да се обезпечи най-големият турнир в света? Полската компания \"Интерпластик\" изработва вратите за световното първенство, което ще се проведе в Русия след по-малко от месец.", "date": "2018.05.21", "title": "Фотогалерия: Как полска фирма прави вратите за световното по футбол"}
{"url": "https://www.dnevnik.bg/bulgaria/2018/05/21/3182355_chitalishtata_se_uvelichavat_no_samo_polovinata/", "text": "През последните пет години броят на читалищата в България нараства с 8% до 3321, съобщи Националният статистически институт, който изследва дейността на читалищата веднъж на всеки пет години. Четири пети от читалищата са в селата, едва 663 са в градовете. Най-много са действащите читалища в област Пловдив - 207, от които 157 (75.8%) са в селата и 50 (24.2%) - в градовете. Най-малко са читалищата в областите Видин и Габрово - по 77, показват данните на НСИ. Членове на читалищата са 272 797 души, като спрямо 2012 г. броят им се увеличава с 14.5%. В 3 045 читалища, или 91.7% от всички има действащи библиотеки. 48.7% предлагат услуги за ползване на компютър с достъп до интернет за потребители; а 76.6% от читалищата разполагат със зала за представления, като средно една зала разполага с 220 места за зрители. През 2017 г. в читалищата се развива разнообразна дейност. В категорията \"музикално и певческо творчество\" общият брой на групите е 4 607, с 49 796 участници в тях са и 37 188 изяви през годината. Най-голям е броят на съставите по фолклорно пеене - 2 778, с 30 816 участници и 22 411 изяви. Танцовите състави са 3 178 с общ брой на участниците 56 640 и 20 807 изяви, сочат данните. В тази категория най-много са съставите по български народни танци - 2 386, с 44 593 участници и 16 129 изяви. Общият брой на клубовете и кръжоците е 3 077 с 39 375 участници в тях и 13 985 изяви. Преобладават театралните клубове - 548, следвани от тези по приложни изкуства (454) и изобразително изкуство (404). Най-голям е броят на организираните от читалищата празненства и фестивали - 24 334, следван от честванията на бележити дати и годишнини - 21 267.", "date": "2018.05.21", "title": "Читалищата се увеличават, но само половината предоставят интернет на посетителите"}
{"url": "https://www.dnevnik.bg/sport/2018/05/21/3182378_domuschiev_poslednite_dva_macha_pokazaha_che_shkolata/", "text": "Собственикът на \"Лудогорец\" Кирил Домусчиев остана впечатлен от включването на юношите на отбора в последните два мача от сезона. Според него срещите с \"Берое\" и \"Ботев\" са показали, че школата на шампионите \"работи на пълна пара\". \"Рожбите на нашата академия се противопоставиха успешно на два от силните отбора в елита. Момчета, браво\", написа Домусчиев във \"Фейсбук\". \"Надеждата ни е един ден да бъдете основата на \"Лудогорец\". Чака ви още много работа. Пътят към върха е дълъг и труден, но всички усилия си заслужават\", добави той в обръщението си към играчите. \"Лудогорец\" завърши сезона с четири поредни равенства, което не попречи на спечелването на седмата поредна титла. В мача с \"Берое\" (1:1) Димитър Димитров даде път на част от младите играчи. В заключителния кръг срещу \"Ботев\" (2:2) се видя нещо необичайно и шампионите излязоха с отбор, съставен изцяло от млади български футболисти.", "date": "2018.05.21", "title": "Домусчиев: Последните два мача показаха, че школата ни работи на пълна пара"}
{"url": "https://www.dnevnik.bg/bulgaria/2018/05/21/3182358_glavniiat_arhitekt_na_sofiia_e_razbral_ot_mediite_che/", "text": "Главният архитект на София Здравко Здравков е разбрал от медиите, че  прокурор от Софийската апелативна прокуратура е бразувал наказателно дело  срещу него заради отказа му да изпълни съдебно решение и да одобри строеж на небостъргач в кв. \"Стрелбище\".  Строителната фирма  НИКМИ иска да построи 150-метрова сграда в градинка  на ъгъла на булевардите \"България\" и \"Петко Тодоров\". Причината е, че през 2007 г. планът за имота е позволявал строителство в него, но през 2009 г. той е отреден за озеленяване, църква или външна тоалетна. В полза на инвеститорите е и решението на Върховния административен съд, с което задължава Здравков да издаде разрешение, но той отказва. Внесли сме в съда искане за обявяване на решението на ВАС за нищожно, каза Здравков по време на отчета си за втората година, откакто беше избран за поста. Той посочи и е в имота има 61 дървета, които ще трябва да бъдат отсечени, ако в него ще се строи. Това обаче се изисква разрешение от общината. През март  Софийската градска прокуратура не успя да оспори сделката , с която общината заменя имота с терен на НИКМИ, като по този начин строителната фирма става собственик. Бизнесът ще е недоволен Здравков посочи, че очаква много труден дебат в Столичния общински съвет, когато ще се гласува предложената  наредба за преместваемите рекламни обекти в София . Предложението е за сериозно намаляване на местата за реклама в града - витрини, билбордове, брандиране по фасади. Предвижда се и двойно намаляване на времето за поставянето на такива обекти - от 10 на 5 години. Ще бъдат ограничени и възможностите за изграждане на зимни градини на заведенията. Тази идея Здравков представи за пръв път преди година и половина, но тогава собственици на ресторантите по бул. \"Витоша\" заплашиха с протести. Срокът за обществен дебат по наредбата е изтекъл на 11 май, като сега администрацията преглежда постъпилите предложения, а след това документът ще влезе в комисиите на общинския съвет. Главният архитект каза, че е наясно с критиките от представителите на бизнеса за предложенията, но според него е по-важно градът да не прилича на битпазар. Пеша от гарата до \"Св. Неделя\" В началото на юни ще бъде обявен конкурс за проект за мемориала на Първи и Шести пехотен полк, който ще бъде изграден на мястото на съборения паметник \"1300 години България\" пред Националния дворец на културата, обяви Здравков.", "date": "2018.05.21", "title": "Главният архитект на София е разбрал от медиите, че прокуратурата го разследва"}
{"url": "https://www.dnevnik.bg/biznes/2018/05/21/3182383_pristanishte_burgas_se_gotvi_za_kruizna_liniia_do/", "text": "Ръководството на пристанище \"Бургас\" работи по пускането на круизна линия до Истанбул, съобщава директорът на компанията Диян Димов, цитиран от БНР. Намерението е да има круизна връзка между двата града три пъти седмично и плаването да е през нощта. \"Идеята, която беше разработвана от февруари и към днешна дата, е три плавания в рамките на една седмица. Трябва да се копират големите круизни кораби – тръгват вечерта, пристигат сутринта, вечерта се връщат. Смятам, че в рамките на седмицата три плавания осъществени, нощни плавания между Бургас и Истанбул, е реалистично\", Диян Димов. Допълва, че компанията прави разчети плаванията да стават с кораби с капацитет от 100 или 200 пасажери. Обяснява, че за този проект пристанището разчита на държавата и общината. По думите му Турция от 2016 г. субсидира пътуванията на пасажери на круизни кораби с 30 долара при съдове с над 1000 пасажери. От тази година вече плащала по 45 долара за кораби и със 100 пасажери. Според него и от българска страна трябва да има сходна помощ, защото иначе цената на билета по трасето ще бъде около 200 лв. Тази държавна помощ от страна на Турция на практика покривала разходите на корабите за гориво. Не се разбира дали са водени разговори с някое държавно ведомство, което да е поемало финансов ангажимент. В допълнение България като член на Европейския съюз няма право да предоставя едностранно държавна помощ. Директорът на пристанището допълва, че от страна на пристанището може да се очаква да намали събираните от плавателните съдове такси.", "date": "2018.05.21", "title": "Пристанище \"Бургас\" се готви за круизна линия до Истанбул"}
{"url": "https://www.dnevnik.bg/sport/2018/05/21/3182391_falshivi_otzivi_-_kak_ruska_marketingova_kompaniia/", "text": "Световното първенство по футбол е свързано не само с битка на терена и съревнование между най-добрите отбори. Шампионатът на планетата е огромен източник на приходи за градовете домакини. Руска маркетингова компания решила да се възползва, като предлагала на ресторанти в градовете, които ще приемат мачове от световното първенство, да повишат по изкуствен начин рейтинга на заведенията си в сайта TripAdvisor, пише \"Ройтерс\". Маркетинговата компания Bacon Agency обясни, че може да заобиколи алгоритъма на платформата за откриване на измамни публикации чрез публикуване на рецензии на чужди езици. \"Какво можете да направите, ако нямате никакви рецензии, оставени от сърби или шведи? Пишете ги сами\", гласи една от брошурите, които са получили в ресторант в Екатеринбург. В града мачове ще имат отборите на Египет и Уругвай, от които се чака да имат много фенове. От агенцията предлагат да вкарат дадено заведение в топ 10 на  TripAdvisor  срещу 35 хиляди рубли (570 долара). \"Предлагаме ви да помогнете на туристите да ви намерят и да оставят парите си при вас\", пише още на брошурата. От TripAdvisor обясниха, че разследват случая. Платформата не за пръв път се сблъсква с подобни фалшиви рецензии, които изкачват заведения на челни позиции. В края на 2017 г.  несъществуващ ресторант в Лондон стана №1 в английската столица . Руската агенция потвърди пред \"Ройтерс\", че предлага подобна услуга, но твърди, че иска просто да действа като посредник и да помага на двете страни. \"Разбираме, че всичко това е незаконно, и TripAdvisor е против него\", каза собственикът на агенцията Роман Балданов. \"Просто проверявахме тази ниша, защото виждаме голямо търсене. Всички ресторанти знаят, че ревютата са поръчани и много от тях използват тази услуга.\" По думите на собственика на агенцията до момента никой не се е възползвал от предложението. Получихме много отговори, които гласяха: \"Благодаря, но ние вече го правим сами.\" \"Ройтерс\" добавя, че следи ресторанти в градовете домакини на световното първенство в продължение на шест месеца. В някои от тях се забелязва подозрителен скок на ревютата и публикациите от потребители. През последните няколко месеца се забелязва голям скок в шест ресторанта в Калининград, които са влезли в топ 30 на заведенията в града. Той ще бъде домакин на четири мача от груповата фаза, в които ще се изправят някои от отборите с най-голяма фенска маса: Хърватия – Нигерия, Сърбия – Швейцария, Испания – Мароко и  Англия  –  Белгия . \"Има няколко признака, по които да се разбере дали ревютата са фалшиви. Наблюдава се голям ръст, когато преди това дълго време не е имало рецензии от потребители, също така всички те са написани по сходен начин\", казва Джеф Ханкок, експерт по фалшиви рецензии от университета в Станфорд. От \"Ройтерс\" дават за пример \"Пеперончино кафе\" - заведение, което предлага италианска кухня и се намира на около 20 минути от стадиона в Калининград. Традиционно то има по един коментар седмично в TripAdvisor, но в последните две седмици ситуацията се променя драстично. Общо 45 профила, които са създадени през тази година, дават по пет звезди на \"Пеперончино кафе\", което го изкачва до 28-о място в списъка на заведенията в града. \"Всички наши отзиви са реални и са оставени от нашите клиенти\", обясниха от заведението. \"Просто имаме голяма система за лоялност, приложение за мобилни телефони и т.н.\"", "date": "2018.05.21", "title": "Руска фирма предлагала фалшиво вдигане на рейтинга на заведения в градовете за световното"}
{"url": "https://www.dnevnik.bg/zelen/2018/05/21/3182420_mestnite_vlasti_da_se_boriat_s_mrusniia_vuzduh_i_prez/", "text": "Министерството на околната среда и водите призова местните власти на общините с опасно мръсен въздух да прилагат ефективни мерки за справяне с проблема и през летния сезон.  Зам.-министърът на околната среда и водите Красимир Живков е изпратил писмо до кметовете на общини с проблемен въздух. В него ековедомството призовава за стриктно изпълнение на предвидените в общинските програми мерки за намаляване на нивата на фини прахови частици (ФПЧ10) и поддържането на ниско ниво там, където е постигнато съответствие, се казва в съобщение на страницата на МОСВ. Министерството настоява за мерки, приложими през летния сезон: редовно измиване на основните пътни артерии, благоустройство на крайпътните и междублоковите пространства, озеленяване на свободните площи, поддържане в добро състояние на пътната настилка, както и контрол на строителните дейности на територията на общината. Според решението на Съда на ЕС в Люксембург България не е спазила нормите за фини прахови частици на територията на страната. \"Като се има предвид, че по данните от мониторинга и анализа на общинските програми битовото отопление е основен източник на емисии на фини прахови частици, считаме , се казва в писмото с указания до кметовете. Важно за изпълнение на мерките от програмите срещу мръсния въздух е създаването на организация за последващ контрол, подчертават от МОСВ и цитират изискванията на чл. 41, ал. 2 от Наредба №12, в който се казва, че за нормите за серен диоксид, азотен диоксид, фини прахови частици (ФПЧ10), олово, бензен, въглероден оксид и озон във въздуха контролът по изпълнението на програмите (по чл. 27 от Закона за чистотата на въздуха) се осъществява от общинските органи, съгласувано със съответната екоинспекция. \"Предвид сериозността на проблема министерството разчита на добро сътрудничество и конструктивни действия от страна на общините и на РИОСВ за навременно и ефективно изпълнение на заложените в програмите мерки за намаляване нивата на замърсителите в атмосферния въздух\", пишат в съобщението си от МОСВ.", "date": "2018.05.21", "title": "Местните власти да се борят с мръсния въздух и през лятото, настояват от екоминистерството"}
{"url": "https://www.dnevnik.bg/evropa/2018/05/21/3182412_madrid_zasega_zapazva_priakoto_si_upravlenie_nad/", "text": "Испанският премиер Мариано Рахой изрази надежда, че Каталуня скоро ще сформира работещо правителство, способно на сериозен диалог и което да се подчинява на закона, за да се върне към институционалната, икономическа и социална нормалност, предаде \"Ройтерс\". Испанското правителство в понеделник призна правомощията на новоизбрания каталунски лидер Ким Тора, но възрази срещу посочената от него администрация, показват официални документи. Това според \"Ройтерс\" означава, че Мадрид ще продължи да налага пряко управление на областта. Член на твърдото крило  на движението за независимост, Тора  беше избран миналата седмица  за премиер на Каталуня от регионалния парламент и веднага обеща да \"изгради независима държава\". В събота той предложи за членове на кабинета си четирима политици, които или са в ареста, или живеят в самоналожено изгнание. Според условията на извънредното законодателство, което бе въведено, за да се поеме контрола върху каталунската администрация, Мадрид трябва да вдигне прякото управление, след като каталунското правителство бъде напълно сформирано и бъдат посочени имената на членовете на кабинета. Централното правителство обаче каза, че посочването на четиримата мъже, които са обвинени в престъпления, включително бунт и злоупотреба с държавни средства, се равнява на преднамерена провокация. Сега не е сигурно кога прякото управление на Мадрид ще бъде вдигнато. Испанските съдилища постановиха, че проведения на 1 октомври референдум и последвалата декларация за независимост на Каталуня са незаконни, защото противоречат на испанската конституция, според която нацията е неделима. Рахой е разговарял в събота по телефона с двамата опозиционни лидери – Педро Санчес на социалистите и Алберт Ривера на \"Граждани\" - за да обсъдят ситуацията и за да поиска подкрепа от тях. И двете партии, които заедно с дясноцентристката Народна партия на Рахой съставляват мнозинство в испанския парламент, са съгласни, че прякото управление на Каталуня трябва да се запази, докато не бъде сформирана регионална администрация. Тора бе посочен за премиер на Каталуня от бившия лидер на областта Карлес Пучдемон, който в момента  живее в Германия . Там той очаква да разбере дали ще бъде екстрадиран в Испания заради обвинения в злоупотреба с държавни средства във връзка с организирането на референдума за независимост на Каталуня през октомври.", "date": "2018.05.21", "title": "Мадрид засега запазва прякото си управление над Каталуня"}
{"url": "https://www.dnevnik.bg/politika/2018/05/21/3182424_gerb_poiskaha_ostavkata_na_tasko_ermenkov_i_go_dadoha/", "text": "Партия ГЕРБ поиска оставката на депутата от БСП Таско Ерменков, който предизвика паника със своя публикация във фейсбук, че  водата в София е отровена,  и подаде сигнал срещу него в прокуратурата. Надяваме се акцията на Таско Ерменков да не е координирана с БСП, но за да имаме доказателства, призоваваме опозицията да поиска оставката му, каза депутатът от ГЕРБ Тома Биков след внасяне на сигнала в прокуратурата. Биков смята, че постъпката на Ерменков нарушава базовото доверие между институциите и гражданите и ако има действителен проблем, хората няма да знаят на кого да вярват. \"Изискването към качеството политик е много голямо – не може Таско Ерменков за елементарни политически цели да употребява такива инструменти\", каза и председателят на правната комисия в парламента Данаил Кирилов (ГЕРБ). В сигнала до главния прокурор са посочени два състава – разпространение на неверни сигнали и твърдения за заплаха и за наличие на специална цел – смут и страх в населението, което е специална цел на престъплението тероризъм. Според Кирилов твърденията на Ерменков са предизвикали много сериозна обществена опасност. \"Справките на \"Софийска вода\" са публично достъпни\", заяви Кирилов. \"И за двата престъпни състава – престъпленията са тежки, т.е. престъпленията се преследват по общ характер, така че главният прокурор би могъл да поиска снемане на имунитета на народния представител съобразно конституцията\", допълни Кирилов. \"Всеки може да иска оставката на когото си иска, но работата на един народен представител е да пита дали има проблеми\", отговори на ГЕРБ заместник-председателят на БСП Кирил Добрев. \"Проведох личен разговор с Таско Ерменков. Прочетох поста му вчера. В този пост има само въпроси. Още повече Таско ме увери, че е сезиран от служители в Столичната община и РИОСВ. Вчера разбрах, че ДАНС и полицията имат такива сигнали. Смятам, че работата на един народен представител е да задава въпроси и да пита дали има някакви проблеми. Ако не бяха подобен тип въпроси, нямаше в Хасково да разберем, че има проблем с урана и водата\", каза още Добрев. Утре групата на БСП в парламента ще се събере, за да обсъди темата. По-късно говорителят на главния прокурор Румяна Арнаудова заяви пред \"Фокус\", че Софийската градска прокуратура започва проверка по сигнала. Ако данните потвърдят това твърдение, преписката ще се изпрати в Специализираната прокуратура, която пък е компетентна да проверява сигнали за тероризъм. БСП отговориха с контрасигнал за изборни нарушения на ГЕРБ в Галиче От БСП пък са сезирали прокуратурата за грубото изборно нарушение в Галиче. ГЕРБ са готови да обявят извънредно положение, за да прикрият изборните резултати, каза Добрев. Той обясни, че е сигналът е насочен срещу бащата на един народен представител от ПГ на ГЕРБ - Красен Кръстев. Той предположи, че от ГЕРБ искат оставката на Таско Ерменков, за да прикрият изборните резултати.", "date": "2018.05.21", "title": "ГЕРБ поиска оставката на Таско Ерменков и сезира прокуратурата, БСП го защити"}
{"url": "https://www.dnevnik.bg/photos/2018/05/21/3182373_fotogaleriia_nazad_vuv_vremeto_-_bulchinskite_rokli_na/", "text": "За сватбата си с британския принц Хари Меган Маркъл избра  , чийто главен акцент бяха деколтето тип \"лодка\" и дългият воал. Ето как са изглеждали роклите на други кралски булки във Великобритания. На снимката: американската актриса Уолис Симпсън и крал Едуард Осми, който абдикира, за да се ожени за нея през 1937 г. Заради това на трона се качва брат му Джордж Шести - бащата на настоящата кралица Елизабет Втора.", "date": "2018.05.21", "title": "Фотогалерия: Назад във времето - булчинските рокли на кралици и принцеси"}
{"url": "https://www.dnevnik.bg/gradska_sreda/2018/05/21/3182402_obshtinata_planira_produljeniia_na_mestroto_i/", "text": "В Столичната община има готови предложения за продължаване на метрото до различни части на града, както и удължаване до Симеоновския лифт близо до Околовръстното шосе. Проектите са свързани, като от общината имат и вариант за връзка между метростанция и продължението на лифта. Това каза главният архитект на София  Здравко Здравков пред журналисти днес . Продължения на метрото и нови станции може да има в районите на \"Студентски град\", през \"Гео Милев\" до \"Слатина\" и \"Сименово\" по Околовръстното шосе след район \"Младост\". Проектът за продължението е готов,  качен е на сайта на ръководеното  от Здравков направление и ще премине обществено обсъждане на 31 май от 18.30 часа на третия етаж в сградата на ул. \"Сердика\" 5. Здравков каза, че се водят преговори със собствениците на терените в подножието на планината Витоша след Околовръстното шосе, над които би преминавало продължението на лифта. Предвижда се в \"Люлин\" да бъде изграден и нов буферен паркинг за 1000 автомобила, както и станция при бул. \"Царица Йоанна\". Там е и една от зоните, които главният архитект беше предложил за подходяща за строителство на небостъргачи. В по-далечна перспектива се обмисля продължаването на метрото до \"Кремиковци\".", "date": "2018.05.21", "title": "Столичната община планира продължения на метрото и Симеоновския лифт, за да ги свърже"}
{"url": "https://www.dnevnik.bg/sport/2018/05/21/3182281_tvorecut_neimar_shte_poluchi_vuzmojnost_da_se_razgurne/", "text": "Звездата на ПСЖ Неймар е творец и отборът трябва да бъде изграден около него, за да може той да разгърне таланта си. Това заяви  новият треньор на френския шампион Томас Тухел  при представянето си. \"Срещнах се с Неймар миналата събота. Това беше важна среща. Той е творец, един от най-добрите играчи в света\", заяви Тухел. \"Ако намерим начин да изградим структура около него, така че да може да покаже пълния си талант на терена, мисля, че ще имаме ключов играч (който да ни помага) да печелим мачовете си\", добави треньорът. Неймар беше привлечен миналото лято с най-скъпия договор в историята на футбола. ПСЖ плати за бразилския нападател 222 млн. евро на \"Барселона\". Тухел описа Неймар като много приятелски настроен човек. \"Срещнах го за първи път. Започнахме да говорим за футбол и видях усмивка на лицето му, а това е, което искам да виждам\", добави той. Тухел дойде на поста с договор за две години. Той заменя Унай Емери, който се раздели с клуба наскоро.", "date": "2018.05.21", "title": "\"Творецът\" Неймар ще получи възможност да се разгърне в ПСЖ"}
{"url": "https://www.dnevnik.bg/bulgaria/2018/05/21/3182458_dete_zagina_sled_padane_v_neobezopasena_shahta_v_sliven/", "text": "Дете на три години е загинало, след като е паднало в необезопасена шахта за отпадни води в Сливен, съобщи Би Ти Ви. Момиченцето, което в неделя било с родителите си на гости в покрайнините на града, било оставено без надзор. В един момент родителите открили, че детето го няма, и подали сигнал до полицията. С помощта на следови кучета тялото на момиченцето било открито на километър от мястото, където паднало в шахтата – в пречиствателната станция до село Самуилово. По случая е образувано досъдебно производство.", "date": "2018.05.21", "title": "Дете загина след падане в необезопасена шахта в Сливен"}
{"url": "https://www.dnevnik.bg/razvlechenie/2018/05/21/3182401_vasil_mihailov_poluchava_askeer_za_cialosten_prinos_v/", "text": "Актьорът Васил Михайлов получава награда \"Аскеер\" за цялостен принос в театралното изкуство. Това са решили членовете на фондация \"А`Аскеер\" от трупата на театър \"Българска армия\". Церемонията ще се проведе на 24-ти май в театъра. \"Лисичета\" от Лилиан Хелман на Бина Харалампиева в Народния театър, \"Зимата на нашето недоволство\" на същата режисьорка в \"Зад канала\" и \"NeoДачници\" на Иван Пантелеев, отново в Народния, са представленията с най-много заявки за статуетки \"Аскеер\". Номинациите са подбрани след 100 разгледани кандидатури. Изгряваща звезда за ролите на Труфалдино и Панталоне в \"Кралят eлен\" по Карло Гоци, постановка Анастасия Събева, Театър \"Азарян\", Национален дворец на културата за режисурата на \"Три сестри\" от Антон П. Чехов, постановка Делян Илиев, Родопски драматичен театър \"Николай Хайтов\" – Смолян  за ролята на Варвара Петровна в Програма Достоевски \"Изгонването на бесовете\" – \"Бесове\" по Фьодор М. Достоевски, постановка Иван Добчев, Театрална работилница \"Сфумато\" Поддържаща мъжка роля  за ролята на М в \"Петел\" по пиесата \"Соск\" от Майк Бартлет, постановка Стайко Мурджев, Младежки театър \"Николай Бинев\" за ролята на Дани Тейлър в \"Зимата на нашето недоволство\" по романа на Джон Стайнбек, постановка Бина Харалампиева, Малък градски театър \"Зад канала\" за ролята на сицилианецът Микеле в \"Редки тъпанари\" по филма на Марио Моничели, постановка Стефан Москов, Драматичен театър \"Сава Огнянов\" – Русе Поддържаща женска роля  за ролята на Бърди в \"Лисичета\" от Лилиан Хелман, постановка Бина Харалампиева, Народен театър \"Иван Вазов\"  за ролята на Марджи Йънт Хънт в \"Зимата на нашето недоволство\" по романа на Джон Стайнбек, постановка Бина Харалампиева, и за ролята на Линда в \"Пияните\" от Иван Вирипаев, постановка Явор Гърдев, Малък градски театър \"Зад канала\"  за ролята на Ракел в \"След репетицията\" от Ингмар Бергман, постановка Валентин Ганев, Театър \"Българска армия\" Сценография  за \"Хенри IV\" от Луиджи Пирандело, постановка Лилия Абаджиева, Театрално-музикален продуцентски център – Варна, Драматичен театър \"Стоян Бъчваров\", и за \"Ако нямах лоши сънища\" по Уилям Шекспир, постановка Лилия Абаджиева, Театър \"Азарян\", Национален дворец на културата  за \"Франкенщайн\" от Ник Диър, постановка Стайко Мурджев, Театър \"София\"  за \"Лисичета\" от Лилиан Хелман, постановка Бина Харалампиева, Народен театър \"Иван Вазов\" Костюмография  за \"Хенри IV\" от Луиджи Пирандело, постановка Лилия Абаджиева, Театрално-музикален продуцентски център – Варна, Драматичен театър \"Стоян Бъчваров\"  за \"Лисичета\" от Лилиан Хелман, постановка Бина Харалампиева, Народен театър \"Иван Вазов\" за \"Калигула\" от Албер Камю, постановка Диана Добрева, и за \"Три високи жени\" от Едуард Олби, постановка Стефан Спасов, Народен театър \"Иван Вазов\" Театрална музика  за \"Зимата на нашето недоволство\" по романа на Джон Стайнбек, постановка Бина Харалампиева, Малък градски театър \"Зад канала\"  за \"Moderato cantabile\" от Маргьорит Дюрас, постановка Стилиян Петров, Театър \"Любомир Кабакчиев\" – Казанлък  за \"Франкенщайн\" от Ник Диър, постановка Стайко Мурджев, Театър \"София\" Водеща мъжка роля  за ролята на Калигула в \"Калигула\" от Албер Камю, постановка Диана Добрева, Народен театър \"Иван Вазов\", и за ролята на Хари в \"Палачи\" от Мартин МакДона, постановка Стоян Радев, Театър \"София\"  за ролята на Бай Славе в \"Чамкория\" по романа на Милен Русков, постановка Явор Гърдев, Театър 199 \"Валентин Стойчев\"  за ролята на Сергей Василиевич Басов, адвокат в \"NеоДачници\" по \"Дачници\" от Максим Горки, постановка Иван Пантелеев, Народен театър \"Иван Вазов\" Водеща женска роля  за ролята на Олга Алексеевна в \" NеоДачници\" по \"Дачници\" от Максим Горки, постановка Иван Пантелеев, Народен театър \"Иван Вазов\" за ролята на Регина в \"Лисичета\" от Лилиан Хелман, постановка Бина Харалампиева, Народен театър \"Иван Вазов\" за ролята на А в \"Три високи жени\" от Едуард Олби, постановка Стефан Спасов, Народен театър \"Иван Вазов\" Режисура  за \"Лисичета\" от Лилиан Хелман, Народен театър \"Иван Вазов\"  за \"Танцът Делхи\" от Иван Вирипаев, Народен театър \"Иван Вазов\"  за \" NеоДачници\" по \"Дачници\" от Максим Горки, Народен театър \"Иван Вазов\" Най-добро представление \"  от Реджиналд Роуз, постановка Пламен Марков, Общински културен институт Театър \"Възраждане\" \"  по \"Дачници\" от Максим Горки, постановка Иван Пантелеев, Народен театър \"Иван Вазов\" \"  от Иван Вирипаев, постановка Галин Стоев, Народен театър \"Иван Вазов\" Съвременна българска драматургия  \" , Пиеса в две действия от  (Университетски театър – НБУ, постановка Гергана Димитрова, 26 февруари 2018 г.) \" от  и  (Театър \"София\", постановка Неда Соколовска, 9 март 2018 г.) \"  от (Народен театър \"Иван Вазов\", постановка Бойка Велкова, 13 октомври 2017 г.) Съставът на журито, което ще определи носителите на престижната театрална награда, е Ангелина Славова, Асен Шопов, проф. д-р Атанас Атанасов, проф. д.н. Виолета Дечева, Жорета Николова, Илка Зафирова, Милен Миланов, Невена Калудова, Розалия Радичкова, Свежен Младенов и Станка Калчева. В гласуването не участват членове на журито, които са разглеждани за номинации и номинирани. Тази година това са Станка Калчева, която бе предложена за номиниране в категория Водеща женска роля и Жорета Николова, която бе предложена за номиниране в категория Поддържаща женска роля.", "date": "2018.05.21", "title": "Васил Михайлов получава \"Аскеер\" за цялостен принос в театралното изкуство"}
{"url": "https://www.dnevnik.bg/ot_vas/novini_ot_vas/2018/05/21/3182187_noshtta_na_muzeite_vuv_varna/", "text": "Археологически музей", "date": "2018.05.21", "title": "Нощта на музеите във Варна"}
{"url": "https://www.dnevnik.bg/bulgaria/2018/05/21/3182471_ot_moskva_radev_poiska_pravitelstvoto_da_produlji/", "text": "Президентът Румен Радев определи визитата си в Русия като пробив, защото е първото такова посещение след продължително прекъсване. Днес българският държавен глава се срещна с руския премиер Дмитрий Медведев в Москва, а утре ще посети колегата си Владимир Путин в Сочи. \"Визитата ми вече дава резултат. В последните седмици българското правителство излезе от летаргията по отношение на Русия. Вече има емоции за съживяване на проекта АЕЦ \"Белене\", което предполага и руско участие\", каза Радев. Той определи действията на правителството като похвални, но недостатъчни. \"Положителният импулс от тази среща трябва да бъде използван по най-добрия начин от българското правителство\", обяви Радев. В отговор на въпрос на журналисти той каза, че на срещата с Медведев не е поставяна темата за санкциите на ЕС срещу Русия. \"Санкциите не са повод за замразяване на отношенията. Моето мнение за санкциите го знаете, но това е въпрос от компетентността на Европейския съвет, в който България се представлява от министър-председателя\", каза още Радев. Той също обяви, че скоро ще има посещение на Бойко Борисов в Русия и каза, че иска да се използва импулса от срещите му тук. Българският президент призова правителствата на двете държави да работят за директна доставка на газ от Русия през Черно море за България, което било по-добре и за Европейския съюз, както и за други конкретни сфери за сътрудничество. Той каза още, че предстои 16-ата сесия на междуправителствената комисия по икономическо и научно-технологично сътрудничестово. Един от спорните въпроси между двете страни е за лицензионния режим за производство на военна техника. По думите му били неприемливи изискванията да се съгласува продажбата на произведена у нас техника в други страни.", "date": "2018.05.21", "title": "От Москва Радев поиска правителството да продължи \"пробива му\" в отношенията с Русия"}
{"url": "https://www.dnevnik.bg/evropa/2018/05/21/3182464_datski_ministur_iska_mjusjulmanite_da_sa_v_otpusk_prez/", "text": "Датският министър на имиграцията и интеграцията, чиито изявления за чужденците често предизвикват полемика, призова днес мюсюлманите да си вземат отпуск по време на Рамазана в името на безопасността на работното място, предаде \"Франс прес\", цитирана от БТА. \"Искам да кажа на мюсюлманите да си вземат отпуск по време на Рамазана, за да се избегнат негативни последици за останалата част от датското общество\", написа Ингер Стьойбер в таблоида ВТ (лат. букви - бел. ред.). \"Питам се дали религиозна заповед да се следва един от стълбовете на исляма отпреди 1400 години е съвместима с обществото и с пазара на труда в Дания през 2018 г.\", продължава министърът. Стьойбер е член на либералната дясноцентристка партия \"Венстре\" на министър-председателя Ларс Льоке Расмусен. Тя посочи, че се страхува от последиците върху \"сигурността и производителността\", тъй като например автобусните шофьори \"нито пият, нито ядат в продължение на повече от 10 часа\". \"Това може да е опасно за всички ни\", смята министърът. Четиридесет и пет годишната Ингер Стьойбер е спорна, но популярна политическа фигура. Тя ръководи от 2015 г. ограничителната миграционна политика на Дания. През март 2017 г. министърът предизвика бурни протести, след като публикува на страницата си във \"Фейсбук\" своя снимка с торта по случай \"петдесетата поправка за затягане на на закона\" за имиграцията, приета от правителството. Най-емблематичната мярка, гласувана в началото на 2016 г. от парламентаристите, беше конфискация на имуществото и на личните вещи на мигранти, за да се покрият разходите на престоя им, докато се разглеждат молбите им за убежище. Правителството обаче не прибягна до конфискация на бижута, включително годежни пръстени и брачни халки, заради огромния отзвук в чужбина и сравняването на тази мярка с нацисткото конфискуване на еврейски вещи, направено от в. \"Вашингтон пост\".", "date": "2018.05.21", "title": "Датски министър иска мюсюлманите да са в отпуск по време на Рамазана"}
{"url": "https://www.dnevnik.bg/razvlechenie/2018/05/21/3182395_koi_sa_purvite_pechelivshi_v_igrata_solo_istoriia_ot/", "text": "Ясни са двамата късметлии, които печелят двойни покани за специалната българска премиера на филма \"Соло: История от междузвездни войни\" на 23 май. В първото ниво на  играта, организирана от \"Икономедиа\" и \"Форум филм България\" , участваха 168 регистрирани потребители, като далите верен отговор са 161. След жребий, проведен днес, двете покани за галапремиерата отиват . На печелившите - честито. Днес започна  второто ниво на играта , което продължава до 23.59 часа на 27 май тази година. В него ще бъдат разиграни  флашки, тениски, тетрадки и несесери с героите или елементи, свързани с филма (вижте  тук ). \"Соло: История от междузвездни войни\" тръгва в българските кина на 25 май. Всички правила и условия за участие в играта можете да видите  тук .", "date": "2018.05.21", "title": "Кои са първите печеливши в играта \"Соло: История от междузвездни войни\""}
{"url": "https://www.dnevnik.bg/zelen/2018/05/21/3182478_v_denia_na_natura_2000_mrejata_vse_oshte_ne_e_dobre/", "text": "Европейският ден на екологична мрежа \"Натура 2000\", който се отбелязва днес – 21 май, цели да привлече вниманието към необходимостта от опазването на природните местообитания и на биоразнообразието в тях. За това напомнят от екокоалиция \"За да остане природа в България\". Мрежата от защитени зони има 26-годишна история със своите екологични, социални и икономически ползи, но същността ѝ все още не е достатъчно добре позната на голяма част от населението в Европа, смятат еколозите. Според тях именно тази липса на осведоменост е един от главните проблеми за нейното ефективно опазване. Какво е \"Натура 2000\" \"Натура 2000\" е общоевропейска мрежа от защитени зони, която цели да осигури дългосрочно оцеляване на най-ценните и застрашени видове и местообитания за Европа в съответствие с основните международни договорености в областта на опазването на околната среда и биологичното разнообразие. Целта на тази екологична мрежа е да поддържа биологичното разнообразие съвместно с устойчивото регионално развитие, включително в икономически, социален и културен контекст.  Местата, попадащи в екологичната мрежа, се определят в съответствие с две основни за опазването на околната среда директиви на Европейския съюз – Директивата за хабитатите и Директивата за птиците.  В момента европейската мрежа \"Натура 2000\" включва над 27 300 защитени зони, заемащи общо повече от 18% от територията на 28 европейски държави.  Националната мрежа \"Натура 2000\" в България обхваща 114 зони за опазване на дивите птици и 228 зони за опазване на местообитанията и видове, различни от птиците. Общо нашата мрежа обхваща 33.8% от територията на страната, с което се стремим да опазим биологичното разнообразие за настоящите и бъдещите поколения. \" Основните проблеми, пред които сме изправени във връзка с прилагането на \"Натура 2000\", са, първо, недостиг на специализирана администрация за управление на защитените зони. Налице са и редица липси: на заповеди за обявяване, липса на пълна транспозиция на изискванията на директивите в националното законодателство, липса на адекватна защита срещу заплахи (включително инвестиционни проекти или лоши земеделски практики, насърчавани с европейски фондове), лесни процедури за смяна ползването на земята и недостатъчен капацитет за оценка и мониторинг на планове за развитие на територията на зоните, изброяват природозащитниците.  Призив за Рила буфер От коалицията напомнят, че в края на април тази година Европейският съд осъди България отново за неспазване на европейското природозащитно законодателство за това, че не е обявила цялото орнитологично важно място\"Рила\", обхващащо Рила планина, за защитена зона от \"Натура 2000\" и не е класифицирала най-подходящите по брой и площ територии за опазването на видове птици според Директивата за птиците. От \"За да остане природа в България\" призовават българското правителство да предприеме спешни мерки за включването на тази територия в \"Натура 2000\".", "date": "2018.05.21", "title": "В деня на \"Натура 2000\": Мрежата все още не е добре позната в Европа"}
{"url": "https://www.dnevnik.bg/sport/2018/05/21/3182481_todor_nedelev_beshe_izbran_za_igrach_na_sezona_v/", "text": "Тодор Неделев от \"Ботев\" получи наградата \"Футболист на футболистите\" за изминалия сезон. Той беше определен за най-добър в българския професионален футбол след гласуване сред играчите. В тройката не попадна никой от шампиона \"Лудогорец\". Втори се нареди нападателят Мартин Камбуров, който започна сезона в \"Локомотив\" (Пловдив) и след това премина в \"Берое\". Трети стана бразилският голмайстор на ЦСКА Фернандо Каранга. Той беше отличен и с наградата за мъжество и характер \"Трифон Иванов\". Голмайсторът на Първа лига Клаудиу Кешерю от \"Лудогорец\" оглави класацията според индекса на \"Инстат\", отразяващ представянето на играчите. За втора поредна година Кирил Десподов от ЦСКА стана най-добър млад футболист. След него се наредиха Антонио Вутов от \"Левски\" и Серкан Юсеин от \"Ботев\". \"Канарчетата\" взеха и друга престижна награда - за треньор на годината. Там класацията беше спечелена от Николай Киров, а след него се наредиха Александър Томаш (\"Берое\") и Илиан Илиев (\"Верея\" и \"Черно море\"). Андреа Христов от \"Славия\" взе наградата за най-прогресиращ играч, а вратарят на белите Георги Петков получи приза за цялостен принос към футболната игра. Камбуров беше удостоен за \"постижение за историята\", след като през сезона мина границата от 200 гола в елита и измести Наско Сираков от второто място във вечната ранглиста. 1. Тодор Неделев (Ботев Пд) 2. Мартин Камбуров (Берое) 3. Фернандо Каранга (ЦСКА) Марселиньо, Вандерсон, Кешерю, Мисиджан (Лудогорец); Каранга, Бодуров, Десподов (ЦСКА); Яблонски, Обертан (Левски); Неделев, Балтанов (Ботев); Камбуров (Берое) 1. Николай Киров (Ботев) 2. Александър Томаш (Берое) 3. Илиан Илиев (Верея и черно море) Димитър Димитров (Лудогорец), Стамен Белчев (ЦСКА), Делио Роси (Левски), Александър Томаш (Берое), Николай Киров (Ботев), Илиан Илиев (Верея и Черно море) 1. Кирил Десподов (ЦСКА) 2. Антонио Вутов (Левски)  3. Серкан Юсеин (Ботев)  Фернандо Каранга (ЦСКА)  Мартин Камбуров (Берое)  Георги Петков (Славия)  Клаудиу Кешерю (Лудогорец)", "date": "2018.05.21", "title": "Тодор Неделев беше избран за играч на сезона в анкетата сред футболистите"}
{"url": "https://www.dnevnik.bg/sport/2018/05/21/3182510_fabregas_i_morata_ne_popadnaha_v_sustava_na_ispaniia/", "text": "Националният селекционер на Испания Хулен Лопетеги определи 23-мата си избраници за световното първенство в Русия. Баският специалист остави извън състава Франсеск Фабрегас и Алваро Мората, които са най-значимите отсъстващи от тима. Халфът на  \"Челси\"  е част от националния отбор от 2006 г. и до този момент игра на три световни и три европейски първенства. Фабрегас е световен шампион от 2010 и двукратен европейски (2008, 2012), като има 110 мача за Испания. През сезона той записа 48 мача с три гола и девет асистенции във всички турнири. Мората, който премина на \"Стамфорд бридж\" през миналото лято, започна силно при сините и вкара осем гола в първите си 12 мача във Висшата лига. След това формата му спадна и в останалите 19 мача, в които игра, се разписа само три пъти. Извън състава са и други двама от испанците в \"Челси\" - Маркос Алонсо и Педро Родригес. За сметка на това Сесар Аспиликуета е повикан. Най-много представители в тима на Испания има \"Реал\" (Мадрид) – шестима. От тях единствено Серхио Рамос е с опит на големи първенства, след като другите Иско, Марко Асенсио, Начо Фернандес, Даниел Карбахал и Лукас Васкес за пръв път са сред 23-мата. \"Барселона\" има четирима сред повиканите – Андрес Иниеста, за когото това ще бъде последен шампионат, Жерар Пике, Жорди Алба и Серхио Бускетс. Сред избраниците на Лопетеги попаднаха вратарят на \"Атлетик\" (Билбао) Кепа Арисабалага и централният защитник на \"Реал сосиедад\" Алваро Одриосола, които имат съответно два и един мача за националния. В атаката направилите силни сезони за \"Валенсия\" и \"Селта\" Родриго Морено (16 гола) и Яго Аспас (22 гола) са предпочетени пред Мората и Фернандо Торес. Преди световното първенство Испания ще изиграе контролни мачове с Швейцария на 3 юни и Тунис на 9 юни. \"Фурия роха\" е в група с Португалия, Иран и Мароко.", "date": "2018.05.21", "title": "Фабрегас и Мората останаха извън състава на Испания за световното първенство"}
{"url": "https://www.dnevnik.bg/v_pamet/2018/05/21/3182541_pochina_reporterut_na_bnt_cvetelina_atanasova/", "text": "Днес почина репортерът на БНТ Цветелина Атанасова, съобщи телевизията. \"Цветелина Атанасова се гмуркаше в морето, за да ни разкаже за неговото опазване и подводните обитатели. Водеше ни към фаровете и тяхната \"Светлина в безкрая\". Изкачваше планините и даваше личен пример за опазването им. Смелостта и любопитството на Цвети я отведоха и на Антарктида. С филмите за Белия континент ни направи съпричастни към изследванията на полярниците и ни показа красивите залези \"на края на света\", пишат колегите й. \"Дневник\" изказва съболезнования на близките й.", "date": "2018.05.21", "title": "Почина репортерът на БНТ Цветелина Атанасова"}
{"url": "https://www.dnevnik.bg/sviat/2018/05/21/3182502_britanskiiat_medien_regulator_zapochna_oshte_tri/", "text": "Британският медиен регулатор \"Офком\" (Оfcom)  обяви , че започва три нови проверки по повод конкретни предавания на телевизия RT, финансирана от руската държава и смятана за основен рупор на задграничната пропаганда на Кремъл. С изричното уточнение, че проверката не означава установено нарушение, от \"Офком\" посочват две новинарски емисии и публицистичното предаване Crosstalk, излъчени между 20 април и 4 май 2018 г. Става дума за проверка за възможно нарушение на стандартите за съдържание. Това е десетото разследване от регулатора след покушението срещу Сергей Скрипал на 4 март в Солсбъри. В предишните седем случая се проверява не е ли нарушена обективността на излъчените репортажи и коментари, което може да се окаже в нарушение на лиценза. Ако се докаже нарушаване на безпристрастността, като крайна мярка може да бъде отнет лицензът за Великобритания. \"Имаме предвид новите проверки на \"Офком\" и ще сътрудничим с регулатора в този процес\", заяви говорител на RT, цитиран от \"Ройтерс\". Реакцията на Маргарита Симонян - главният редактор на RT и МИА \"Россия сегодня\", бе доста по-емоционална. \"Все не могат да открият нещо, за което да се хванат, но не губят надежда\", написа тя в \"Туитър\". Мария Захарова, говорителката на руското външно министерство, каза пред руски медии, че е очевиден политическият контекст.", "date": "2018.05.21", "title": "Британският медиен регулатор започна още три проверки на руската телевизия RT"}
{"url": "https://www.dnevnik.bg/sport/2018/05/21/3182419_manchestur_siti_se_celi_v_dominaciia_vuv_visshata_liga/", "text": "Манчестър сити\" току що спечели титлата във Висшата лига, но вече мисли за следващия сезон. Президентът на \"гражданите\" Халдун ал Мубарак даде едно от редките си интервюта, като използва клубния сайт, за да начертае посоката, в която ще се движат небесносините занапред. Със спечелването на титлата \"Сити\" подобри куп рекорди в английския футбол. \"Гражданите\"  станаха първият отбор, който достига до 100 точки . Освен това тимът завърши с рекорден брой победи (32) и вкарани голове (106), както и стъпи на върха с 19 точки пред втория \"Манчестър юнайтед\". Освен титлата \"Сити\" спечели и Купата на лигата след 3:0 срещу \"Арсенал\". Според Ал Мубарак \"Сити\" се цели в доминация във Висшата лига през следващите сезони. Заради това  беше удължен договорът на мениджъра на тима Хосеп Гуардиола , който подписа до 2021 г. \"Имаме мениджър като Пеп, който е безмилостен. Няма да има никакво отпускане тук, мога да ги уверя в това. Моите очаквания, а и тези на мениджъра са, че този отбор ще продължи да се развива. Не се съмнявам, че след лятната пауза играчите ни ще се върнат по-гладни за успехи и много по-агресивни. Всички ще се развиваме и подобряваме\", каза президентът на \"гражданите\". От \"Сити\" искат да задържат Гуардиола възможно най-дълго на \"Етихад\" и вярват, че с него начело ще могат да доминират дълго в английския футбол. \"Гражданите\" вече мечтаят за това, което направи  сър Алекс Фъргюсън  в градския съперник \"Юнайтед\". За 10 години в треньорската професия начело на \"Барселона\", \"Байерн\" (Мюнхен) и \"Манчестър сити\" Гуардиола има спечелени 23 трофея. Именно каталунецът привлече много от младите играчи в \"Сити\", които впечатлиха през сезона. Триото в атака Лерой Сане, Габриел Жезуш и Рахийм Стърлинг комбинира за 41 гола във Висшата лига. \"Нашият отбор е много млад. Много голяма част от момчетата са под 26 години\", каза още Ал Мубарак. Основният въпрос пред \"гражданите\" е дали ще привличат нови попълнения на \"Етихад\" през лятото при силния отбор, който имат. През изминалия сезон тимът купи футболисти за 285 милиона паунда. \"Това е въпрос, който така и не мога да коментирам еднозначно. От една страна, имаме много силен отбор, който ни показа победната формула. Когато си на върха, трябва да взимаш играчи много внимателно, за да си сигурен, че пасват на отбора. Няма обаче отбор, който да не може да бъде подсилен\", добави президентът на \"гражданите\". Наскоро Гуардиола заяви, че \"Сити\" няма да харчи огромни средства, както през миналото лято.", "date": "2018.05.21", "title": "\"Манчестър сити\" се цели в доминация във Висшата лига с \"безмилостния Гуардиола\""}
{"url": "https://www.dnevnik.bg/bulgaria/2018/05/21/3182509_zaradi_abv_sdvr_iskalo_protest_sreshtu_aec_belene_da/", "text": "СДВР е поискало от \"Демократична България\" да промени мястото, деня и часа на планиран протест срещу възобновяването на работата по проекта за АЕЦ \"Белене\", съобщи политическата формация. Причината била, че лявата партия АБВ организирала по същото време контрапротест в защита на проекта. От \"Демократична България\" са обявили в общината, че ще протестират утре, 22 май 2018 г., пред сградата на Министерския съвет. Общината не е възразила, но СДВР е извикало представител на политическата формация и е отправило искане за пренасрочване на събитието. \"Забрана за провеждането на протеста, може да бъде наложена само от кмета на Столична община, в 24 часов срок от уведомлението за провеждането му. Такава забрана няма\", се казва в съобщението на \"Демократична България\" \"Няма да позволим на слугите на енергийната мафия - ГЕРБ, БСП и АБВ, да попречат на свободните граждани да изразят своето несъгласие с това милиарди левове да бъдат излети в корупционния гьол \"Белене\" и в джобовете на сателитите на Путин\", се посочва в декларация на политическата формация. \"Изплашеният Борисов очевидно се крие зад гърба на Румен Петков (бел. ред. -  новоизбраният лидер на АБВ ), когото изпраща да защити кражбата Белене. Никъде в публичното пространство (в медиите, на сайта на АБВ и в социалните мрежи) няма информация за подобно събитие на ПП АБВ. Напомняме на Бойко Борисов, че годината е 2018 и с милиционерски и тоталитарни методи няма да наложи на свободните граждани поредния корупционен проект от руския енергиен шлем\", завършват от \"Демократична България\". По-късно през деня Петков заяви пред БНТ, че партията е направила заявление в Столична община за протеста и явно това е станало преди искането на \"Демократична България\". \"Ако в нечий горен завършек на тялото му се е въртяла идеята за подобен протест, да си го е направил по съответния ред. Не са спазили обаче процедурите\", каза Румен Петков.", "date": "2018.05.21", "title": "Заради АБВ СДВР искало протест срещу АЕЦ \"Белене\" да бъде отложен"}
{"url": "https://www.dnevnik.bg/sport/2018/05/21/3182780_balkan_oburna_levski_lukoil_sled_goliama_drama_v/", "text": "Балкан\" (Ботевград) спечели драматична победа със 71:69 като гост на \"Левски Лукойл\" в първия мач от финала на Националната баскетболна лига. Гостите изоставаха с 11 точки в средата на третата четвърт, но показаха много по-здрави нерви в инфарктните последни минути на двубоя. \"Левски Лукойл\" влезе в последната четвърт с аванс от седем точки - 52:45. Сините обаче започнаха кошмарно финалните десет минути и \"Балкан\" направи серия от 14 поредни точки, за да поведе с 59:52. Трябваше да минат цели пет минути и пет секунди от последната част, преди домакините да отбележат кош. Той обаче беше последван от още два и \"Левски Лукойл\" стопи пасива си само до една точка при 59:60. В следващите минути \"Балкан\" няколко пъти се откъсваше с три-четири точки, но \"Левски Лукойл\" отново се доближаваше на една. Девет секунди преди края сините съумяха да изравнят резултат при 69:69. Последва нарушение в полза на \"Балкан\", а Дивон Уошингтън не сбърка от наказателната линия за 71:69. В оставащите пет секунди Станимир Маринов опита да донесе победа на \"Левски\" със стрелба от тройката, но пропусна. Венцислав Петков беше най-резултатен за победители с 20 точки. Той се включи от пейката за 26 минути, в които вкара три тройки от шест опита и общо седем коша от игра от 12 стрелби. Друга резерва - Дейвид Хоутън, добави 12 точки. Уошингтън се отчете с дабъл-дабъл от 13 точки и 11 борби. За \"Левски Лукойл\" Станимир Маринов отбеляза 19 точки. Божидар Аврамов записа 14 точки, но вкара само пет от 18-те си стрелби от игра и направи няколко решаващи грешки в заключителните минути. С днешния успех \"Балкан\" отне домакинското предимство, което \"Левски Лукойл\" си спечели след първото място в редовния сезон. Следващият мач от серията отново е в столичната зала \"Универсиада\" - на 23 май. След това серията се мести в Ботевград. Играе се до три победи от максимални пет двубоя.", "date": "2018.05.21", "title": "\"Балкан\" обърна \"Левски Лукойл\" след голяма драма в първата битка за баскетболната титла"}
{"url": "https://www.dnevnik.bg/bulgaria/2018/05/21/3182777_ot_dnes_vlizaneto_s_avtomobil_v_stariia_grad_na/", "text": "От днес влизането на автомобили в стария град на Созопол ще е безплатно за първите два часа. След това на всеки 60 минути престой ще се заплаща такса от един лев, съобщава Нова телевизия. Общината предприе мярката, за да се избегне хаосът в тесните улички на малкия град. Новият режим ще действа само през туристическият сезон, за да облекчи придвижването. Кметът на Созопол Панайот Рейзи уточни, че всяко такси с туристи, спирайки на бариерата, ще получава електронен билет за безплатен престой от два часа. Ограничението няма да засегне хората, които имат имоти в тази част на града.", "date": "2018.05.21", "title": "От днес влизането с автомобил в стария град на Созопол ще е безплатно за първите два часа"}
{"url": "https://www.dnevnik.bg/sport/2018/05/21/3182726_mark_markes_shte_napravi_test_s_bolid_na_red_bul_ot/", "text": "Световният шампион в MotoGP ще тества болид от Формула 1, съобщи \"Аутоспорт\". Испанецът ще седне зад волана на \"Ред бул\" на пистата \"Ред бул риг\" в Австрия през следващия месец. Пилотът от Сервера е спонсориран от австрийския концерн и ще бъде поредното лице на енергийните напитки, който ще се пробва във Формула 1 след  Себастиен Ожие . Тестът ще се проведе на 5-6 юни на австрийската писта и в него участие ще вземат още съотборникът на Маркес Дани Педроса, както и шампионът по мотокрос Тони Кайроли. Тримата испанци ще пътуват до базата на \"Ред бул\" в Милтън Кийнс, за да им се направят отливки на седалките, както и да прекарат малко време в симулатора на \"Ред бул\". Най-вероятно тримата ще пилотират болида на тима от 2013 г., когато машините във Формула 1 бяха задвижвани от двигатели V8. Маркес и Педроса няма да са първите пилоти от MotoGP, които ще тестват болиди във Формула 1. Преди години Валентино Роси направи изпитания за \"Ферари\" и дори имаше съмнения, че през 2006 г. ще се насочи към шампионатите на четири колела. През 2014 г. настоящият пилот на \"Дукати\" Хорхе Лоренсо направи тест за \"Мерцедес\" на \"Силвърстоун\". В момента Маркес е лидер в MotoGP, след като  спечели последните три старта  и има 95 точки. Испанецът води уверено с 36 точки повече от Маверик Винялес, а трети е Йоан Зарко с 58 точки.", "date": "2018.05.21", "title": "Марк Маркес ще направи тест с болид на \"Ред бул\" от Формула 1"}
{"url": "https://www.dnevnik.bg/sport/2018/05/21/3182796_unai_emeri_e_blizo_do_menidjurskiia_post_v_arsenal/", "text": "Унай Емери е много близо до мениджърския пост в \"Арсенал\", съобщава Би Би Си. Според информацията след проведени разговори с ръководството на клуба той се е превърнал във фаворит да наследи Арсен Венгер начело на отбора. Досега  в тази позиция беше Микел Артета . Емери беше начело на ПСЖ през миналия сезон, като изведе парижани до титлата в Лига 1. Въпреки това  той се раздели с клуба . По-рано под негово ръководство \"Севиля\" спечели в три поредни сезона Лига Европа. Испанецът не говори перфектен английски, но езиковата бариера не би била проблем, посочва Би Би Си. Очаква се по-късно през седмицата \"Арсенал\" да излезе със становище и да има пресконференция. Подборът на следващия мениджър се води от екип, начело на който е изпълнителния директор Айвън Газидис.", "date": "2018.05.21", "title": "Унай Емери е близо до мениджърския пост в \"Арсенал\""}
{"url": "https://www.dnevnik.bg/photos/2018/05/21/3182710_fotogaleriia_svetovnite_snimki_na_denia_-_21_mai_2018_g/", "text": "Гладиоли на изложението за цветя \"Челси\" в Лондон, Великобритания.", "date": "2018.05.21", "title": "Фотогалерия: Световните снимки на деня - 21 май 2018 г."}
{"url": "https://www.dnevnik.bg/sport/2018/05/21/3182799_etur_se_spasi_i_shte_igrae_v_purva_liga_i_dogodina/", "text": "Етър\" се спаси и запази мястото си в елита на българския футбол. Търновци постигнаха нова победа срещу \"Дунав\" - този път с 2:1 в Русе и  след 2:0 в първата среща постигнаха целта си . Воденият от Красимир Балъков състав направи обрат от 0:1 и отпразнува оставането си в Първа лига. \"Дунав\" ще има нова възможност да защити мястото си в елита, като ще играе с втородивизионния \"Царско село\". По-рано  с втората си победа за сезона \"Витоша\" съхрани надеждите си за оцеляване  и изпрати \"Пирин\" във Втора лига. През първата част русенци имаха превъзходство и владееха повече топката. Опасностите пред двете врати обаче липсваха. В 57-ата минута домакините поведоха с гола на Мухамаду Н'Диайе. Той се възползва от центриране от ъглов удар и с глава даде преднина на отбора си. Десет по-късно \"Етър\" получи дузпа, след като Мартин Луков спъна играч на съперника в наказателното поле. Велко Батрович изпълни точно и изравни. Самб Бадара получи директен червен картон в 76-ата минута след единоборство край тъча. Тогава Милчев от \"Дунав\" също беше отстранен за втори жълт картон. \"Етър\" стигна до пълен обрат в добавеното време, когато Иван Стоянов отбеляза от фаул. При нарушението Луков можеше да бъде изгонен, но получи само жълт картон.", "date": "2018.05.21", "title": "\"Етър\" се спаси и ще играе в Първа лига и догодина"}
{"url": "https://www.dnevnik.bg/sviat/2018/05/21/3182789_bulgariia_tursi_gazova_proshka_-_purvite_komentari_v/", "text": "\"България опитва да си заслужи \"газова прошка\" от Русия\" ,  \"Президентът на България временно заобича Русия заради газа\"  и  \"Газово дежа вю\"  - това са част от първите коментари в руските медии по повод предложението на гостуващият от днес в Русия български президент Румен Радев да се съживи идеята за преки доставки на руски газ през Черно море до българския бряг. Тонът на коментарите се движи от унизително отношение към България до припомняне, че в парламентарна република със силна роля на правителството Радев няма почти никаква дума за изпълнителната власт и че ходовете му в Москва приличат повече на опит да се представи в родината си като някаква политическа алтернатива на мнозинството. Освен това подкрепата му за АЕЦ \"Белене\" (\"защото няма как да се построи без участието на Русия\") и лансирането на идея за \"Български поток\" през Черно море идват малко след съобщението на енергийното министерство в София, че от 2020г. България може да започне да получава първия природен газ от Азербайджан (на 13 юни министър Теменужка Петкова ще е в Баку за конференция \"Южния газов коридор и енергийната сигурност на Югоизточна Европа) и малко преди очакваното за 24 май съобщение от Брюксел, че след 7 години разследване има споразумение с \"Газпром\" да направи отстъпки от досегашната си политика и ценообразуване в Източна Европа. Изданието \"Взгляд\" използва силно саркастичен тон в коментара си като заявява, че \"българите опитват да скочат на потеглящия руски газопровод\". В текста се говори, че е ирония на съдбата фактът, че \"именно такъв газопровод Русия искаше да строи преди броени години, но София предаде Москва и под натиска на САЩ забрани строителството\". \"При какви условия Русия би простила на България и би дала разрешение за подобен газопровод?\", пита \"Взгляд\", където определят думите на Радев като \"откровено анекдотични\" и твърдят, че България щяла да получава по 3 млрд. долара всяка година от транзит на газ. (Бел. ред. - това прилича на думите на Путин в България от 2010г., за 2.4 млрд. долара приход от транзит, но тогава ставаше дума за невероятните 63 млрд. куб. м газ годишно и за 15 години период от началото на експлоатацията, в който българите нямаше да получават нищо; никой не е оповестявал официално колко би бил приходът на България, но за близки до реалността се сочеха газови обеми поне 4 пъти по-малко и суми в рамките на не повече от 60-70 млн. долара годишно). \"Взгляд\" възниква преди 13 години като опит да се конкурира с авторитетни издания като \"Ведомости\" и \"Комерсант\", но бързо се превръща - по признание на бившия му главен редактор Александър Шмельов - в един от най-активните рупори на пропагандата на Кремъл. През 2007-2008г. името на \"Взгляд\" става нарицателно за този тип употреба на медиите, включително защото в планирането на работата му участва и Алексей Чеснаков, зам.-ръководител на управлението за вътрешна политика към президента Путин. От август 2017г. изданието е под контрола на Експертния институт за социални изследвания, свързван с администрацията на президента на Русия. София да даде гаранции, че няма да стане като с \"Южен поток\" След като изрежда различните несигурни варианти за руски доставки до България по сега известните проекти, \"Взгляд\" заключава, че \"шансовете Русия да промени маршрута [на втората тръба от \"Турски поток] са крайно малки дори заради негативния опит от участието на България в \"Южен поток\". \"България се демонстрира като несамостоятелна страна. Преди 4 години се договорихме за всичко по \"Южен поток\", българите издадоха разрешение за строителство... И изведнъж пристигат американски сенатори, преговарят с българите, те оттеглят решението си и целият проект се закрива\", припомня Игор Юшков от Фонда за национална енергийна сигурност (ФНЭБ) на Русия. Според него докато ръководещите проекта от българска страна не дадат гаранции, че един нов проект няма да бъде провален, Русия едва ли серизоно ще обсъжда \"Български поток\". \"Естествено, с американците сега никой няма да разговаря, но ще трябва да има поне гаранции от ЕС, че няма да пречи на такъв проект\", допълва Юшков. Той смята, че Радев сега повдига въпроса, защото има минимален шанс за възраждане на \"Южен поток\" заради умишлено - според него - бавното строителство на втората тръба на \"Турски поток\". Все още не е определено къде ще излезе тя на турския бряг и не е премината точката, отвъд която не може маршрутът в Черно море да завие към България. В момента гигантската платформа, която полага тръбите, не е в Черно море и ще се върне да продължи работа след няколко месеца. Но София трябва много да се постарае, пише \"Взгляд\", за да се включи Русия отново в цялата тази история. \"Българите трябва политически да играят на страната на Русия. Например,  . Но те няма да го направят. Самата България не иска нищо да прави\", смята Юшков. България може да чака каква ще е съдбата на \"Северен поток 2\" Според него по-вероятно е България да изчака да приключи спорът за \"Северен поток 2\", за да получи свой газопровод с усилията на германците. \"Когато стане ясно, че \"Северен поток 2\" ще бъде реализиран, българите ще започнат да преговарят с Брюксел с аргументите, че, виждате ли, щом германците си построиха директен газопровод, значи това не е политическо оръжие на Русия, а икономически проект. Следователно, тръба може да се строи към всяка страна в рамките на общото законодателство на ЕС, включително към България. Ако Брюксел приеме тези доводи и даде формално одобрение за българска тръба, това ще е сигналът за Русия, че може да поднови преговорите с България.\" Алексей Гривач, колега на Юшков от ФНЭБ, припомня на руската аудитория, че думите на Радев не са достатъчни и са необходими действия на правителството в София. Пред РИА \"Новости\" заместникът на генералния директор на ФНЭБ по газовите проекти заявява, че \" , който навремето под натиска на Брюксел и Вашингтон отказа да даде разрешение за \"Южен поток\". България щеше да бъде осигурена не само с преки доставки, но и щеше да повиши транзитния си статут.\" \"Не съм уверен стигат ли на българските власти сила и воля да се противопоставят на външен натиск, за да се договорят с Москва и да предоставят всички необходими решения и гаранции за развиването на инфраструктурата на своя територия. Определени крачки в тази посока изглежда все пак се правят\", допълва Гривач. Това е опит за алтернативен дневен ред за България Политологът Юрий Квашнин също коментира пред телевизионния канал РЕН ТВ, че основната власт в парламентарната република България е на премиера, а той не се е изказвал в подкрепа на \"Български поток\" и се придържа към антируски позиции. \"Ще излезе ли нещо от всичко това е голям въпрос.\" Квашнин твърди, че на Балканите са изнервени от несигурността около транзита през Украйна след изтичането на договорите между Киев и Москва в края на следващата година и продължаващата неяснота около втората тръба на \"Турски поток\". Думите на Радев не изразяват някаква консолидирана позиция на цялото българско ръководство. Той е в своеобразна опозиция на кабинета и трябва да предложи на българите някакъв дневен ред, алтернативен на този на правителството, следващо фарватера на Брюксел, допълва политологът, завеждащ сектор издледвания на Европейския съюз към Института за световна икономика и международни отношения на Руската академия на науките. РЕН ТВ принадлежи (82%) на Националната медийна група (НМД), а вторият акционер е имотното дружество на СОГАЗ - застрахователната компания на \"Газпром\". Председател на Управителния съвет е бившата прочута гимнастичка и руски депутат Алина Кабаева. Телевизионният канал твърди, че има над 113 милиона зрители предимно в бившия СССР. Репутацията му е на разпространител на псевдонаучни, сензационни и конспиративни истории.", "date": "2018.05.21", "title": "България търси \"газова прошка\" - първите коментари в Русия за идеите на Радев"}
{"url": "https://www.dnevnik.bg/sviat/2018/05/21/3182800_jurist_bez_opit_v_politikata_e_predlojen_za_premier_na/", "text": "Джузепе Конте, който е юрист, преподавател по право и новак в политиката, е предложен от популистката коалиция за премиер на Италия. Това съобщи лидерът на \"Пет звезди\" Луиджи Ди Майо след среща с президента Серджо Матарела, съобщава БТА. Ди Майо каза, че другата партия в популистката коалиция също подкрепя Конте. По конституция Матарела е този, който взима решението на кого да възложи мандат за съставяне на правителство. Той ще направи това утре след срещи с председателите на двете парламентарни камари - Роберто Фико и Мария Елизабета Казелати, които ще бъдат по обед местно време. В случай че след тези консултации Матарела се съгласи да връчи мандат на Конте, правителството съставено от него, ще премине през вот на доверие в парламента. Джузепе Конте е роден през 1964 г. в Волтура Апула, малка община с 500 жители в областта Пулия в Южна Италия. Той е следвал право в Рим. Биографията му от 12 страници е публикувана в сайта на Движение \"Пет звезди\". В нея се споменава, че той е бил на стажове и изследователски дейности в едни от най-престижните университети в света. Конте е преподавал в университетите в Сардиния, Рим, Флоренция и Малта. Сега води курсове по частно право във Флоренция и в Свободния международен университет за социални науки \"Гуидо Карли\" в Рим и има също адвокатска кантора в столицата. Конте бе член на административния съвет на Италианската космическа агенция. Той е бил и юрист-консулт на Търговската камара на Рим, както и член на комитета по надзор на няколко застрахователни дружества във фалит.", "date": "2018.05.21", "title": "Юрист без опит в политиката е предложен за премиер на Италия"}
