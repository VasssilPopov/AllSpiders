{"url": "https://www.dnevnik.bg/sport/2019/06/07/3922414_s_kup_debjutanti_bulgariia_se_prepuna_sreshtu_chehiia/", "text": "Българският национален отбор загуби с 1:2 при гостуването си на Чехия в квалификация за Евро 2020. С променен облик съставът, воден от Красимир Балъков, поведе рано чрез Исмаил Иса, но с два гола на Патрик Шик съперникът направи обрат. В първия си мач Балъков подходи смело и избра куп дебютанти и играчи с малък опит в националния отбор. Сред титулярите бяха 18-годишният Мартин Минчев, Кристиан Димитров и Исмаил Иса, а като резерва влезе Янис Карабельов. В другия двубой от групата Черна гора и Косово завършиха 1:1. България заедно с тези два отбора имат по две точки, докато Чехия излезе на второто място с три. Убедителен водач след две победи е Англия. Срещата започна отлично за българите, които поведоха още в третата минута. Тогава Ивелин Попов центрира от дясно, а Иса с глава преодоля Вацлик. След гола българският отбор се прибра, а чехите започнаха да натискат. В 19-ата минута домакините използваха грешка на Димитров в защитата и изравниха чрез Патрик Шик. До почивката те продължиха да атакуват и да създават възможности, но не ги оползотвориха. След почивката Балъков пусна Кирил Десподов на мястото на Минчев. По-късно в играе се появиха Карабельов и Цветелин Чунчуков. Чехите почти непрестанно създаваха опасности и притеснения за съперника си, но не успяваха да се възползват. Единственият точен удар на българите беше депо на Георги Сърмов от разстояние в 70-ата минута. Четири по-късно домакините вкараха след центриране от фаул, но беше отсъдена засада. Те имаха още няколко много опасни атаки и центрирания, но нападателите не успяваха да завършат. В последните мигове на добавеното време България можеше и да изравни след заключителен натиск, но Димитров не успя да засече подаване пред вратата. В понеделник България приема Косово на Националния стадион \"Васил Левски\" от 21.45 ч.", "date": "2019.06.07", "title": "С куп дебютанти и промени България се препъна срещу Чехия"}
{"url": "https://www.dnevnik.bg/sviat/2019/06/07/3922147_ne_holandiia_ne_e_evtanazirala_17-godishno_momiche/", "text": "Не, Холандия не е евтаназирала 17-годишно момиче – макар че тази история обиколи световните и българските медии в последните дни. Истината е в нея е, че 17-годишна холандка поискала да бъде евтаназирана. И ѝ е било отказано, защото лекарите са сметнали, че е прекалено млада и има шанс да се излекува, пише Би Би Си. Ноа Потхонен е починала в неделя, след като е отказала да приема храни и течности, а родителите и лекарите ѝ са се съгласили да не я хранят принудително. Дни преди смъртта си тя публикува в \"Инстаграм\" пост, цитиран от \"Политико\", в който пише: \"До максимум десет дни ще умра. Това е краят след години на усилия и борба. Спрях да ям и пия от известно време. След много разговори и преценки бе решено, че ще ме оставят да си ида, защото страданията ми са непоносими. Това е краят. Отдавна не живея, а само оцелявам. Дори и това не съвсем.\" На 11 години Ноа е била сексуално насилена по време на училищно празненство; три години по-късно двама мъже са я изнасилили. Момичето развива посттравматично стресово разстройство,  депресия  и  хранителни разстройства . Тя издава дневника си като автобиография с надеждата да разбие табутата в помощ на други хора, преживели същото. Но в това време собственият ѝ живот става все по-ужасен. \"От страх и срам преживявам този страх, тази болка всеки ден. Винаги белязана, винаги нащрек. До ден днешен усещам тялото си омърсено. Домът ми, тялото ми е било разбито. Това никога не може да бъде върнато назад\", пише тя. В крайна сметка Ноа решава да спре да приема храна и известно време е хранена насилствено, докато родителите не приемат решението ѝ да умре и спрат да я принуждават да приема храна, пише Би Би Си. Какво е евтаназия Някои хора могат да се аргументират, че макар технически Ноа да не е била евтаназирана – което изисква лекар да я снабди с вещества, които да я убият – решението на семейството ѝ да не я принуждава да живее по същество не е много по-различно. Въпросът е спорен и засяга както медицината, така и етиката и нормите по света, сочи \"Политико\". В Холандия  евтаназията  е изрично дефинирана като активна намеса, водеща до смърт. Според Кралската медицинска асоциация - \"активното прекратяване на живота по доброволно и добре информирано искане на пациента\". Има строги правни ограничения за това кога може да бъде извършено това – дори случаи като упояване на терминално болни в края на живота им са спорни, но обикновено се смятат за евтаназии. Тя е разрешена от 2002 г. и сред критериите са страданието на пациента да бъде непоносимо и да няма надежда състоянието му да се подобри. Искането трябва да бъде доброволно и да бъде изразявано неколкократно, и то без човекът да е под влиянието на други хора, на психически болести или на лекарства. Поне един различен от лекуващия лекар трябва да потвърди решението.", "date": "2019.06.07", "title": "Не, Холандия не е евтаназирала 17-годишно момиче"}
{"url": "https://www.dnevnik.bg/razvlechenie/2019/06/07/3921956_fotogaleriia_moda_vduhnovena_ot_mik_djagur/", "text": "След като сезонът за представяне на новите колекции на големите марки за пролет - лято 2020 г. започна с шоуто на \"Прада\" в Шанхай, модна къща \"Сен Лоран\" пък отведе публиката си на ревю на плажа в Малибу.", "date": "2019.06.07", "title": "Фотогалерия: Мода, вдъхновена от Мик Джагър"}
{"url": "https://www.dnevnik.bg/sviat/2019/06/07/3922154_vkarvaneto_na_huauei_v_cherniia_spisuk_nosi_riskove_za/", "text": "Ръководството на американската корпорация \"Гугъл\" (Google) предупреди администрацията на прeзидента на САЩ Доналд Тръмп за рисковете за националната сигурност, които могат да нараснат, ако ограничителните мерки срещу \"Хуауей\" (Huawei) не бъдат отменени. Това съобщи днес  в. \"Файненшъл таймс\" , позовавaйки се на три източника и цитиран и от БТА. Министерство на търговията на САЩ постави на 17 май \"Хуауей\" в черния списък на страните, които заплашват националната сигурност. След това \"Гугъл\" спря достъпа на \"Хуауей\" до актуализирането на операционната система \"Андроид\" (Android). По-късно \"Гугъл\" заяви, че обновяването за устройствата на \"Хуауей\" ще бъде достъпно 90 дни в съответствие с временния лиценз, издаден на 20 май от властите в САЩ. Основният проблем на \"Гугъл\" е възможността китайската компания да разработи собствена версия за програмно обезпечаване. Това ще направи \"Андроид\" по-уязвим към хакерски атаки, посочва изданието. \"Според \"Гугъл\" прекратяването на сътрудничеството с \"Хуауей\" е опасно за САЩ заради вероятността от създаване на две операционни системи \"Андроид\": оригинал и копие\", цитира вестникът думите на източника. Китай и САЩ водиха преговори няколко месеца за регулиране на търговските спорове. Последният кръг от тези консултации беше през май във Вашингтон, след това обаче разговорите изпаднаха в задънена улица. От 10 май бяха увеличени американските мита за китайски стоки на стойност 200 млрд. долара от 10 до 25 процента. Властите в Китай въведоха от 1 юни ответни мита за над 5000 американски стоки за общата сума 60 милиарда долара. /БТА", "date": "2019.06.07", "title": "Вкарването на \"Хуауей\" в черния списък носи рискове за сигурността на САЩ, предупреди \"Гугъл\""}
{"url": "https://www.dnevnik.bg/razvlechenie/2019/06/07/3922158_ruskata_televiziia_shte_izluchi_svoia_patriotichna/", "text": "Руската държавна телевизия ще излъчи своя продукция за инцидента с ядрената централа в Чернобил през 1986 г., но, за разлика от минисериала на HBO, който покори зрителите по света, нейната версия ще твърди, че при една от най-лошите ядрени катастрофи в световната история е имало и шпионин на ЦРУ, разказва \"Гардиън\". \"Чернобил\", който ще бъде излъчен по руския канал NTV, изглежда, ще отговори на настояванията от страна редица автори в таблоидите, както и на телевизионните новинарски емисии за по-патриотично пресъздаване на историята. Продуцентът и сценарист на американската поредица Крейг Мазин успя да впечатли публиката не само с начина на пресъздаване на събитията, но и с факта, че е обсебен от мисълта да го направи възможно най-автентично, като обръща внимание и на най-дребните детайли като връзките на обувките, униформите и телефонните апарати. За целта той провежда множество разговори с оцелели, за да може Съветският съюз от 80-те години в сериала да е възможно най-близък до реалността. Това бе и част от причините  минисериала да се нареди на първо място  в класацията на IMDb за телевизионни продукти още след третия от общо пет епизода, а след излъчването на финала той вече имаше най-високия рейтинг за жанра в историята на филмовата база данни - максималния 10. \"Чернобил\" на NTV е заснет в Беларус, но си позволява малко повече свобода, твърди \"Гардиън\". Описанието на сюжета гласи, че се развива около агент на ЦРУ, изпратен в Припят, за да събира сведения за ядрената централа в Чернобил, както и около руския агент от контраразузнаването, изпратен да го следи. Ако звучи като измислица, това е така, защото е измислица. Но режисьорът Алексей Мурадов твърди, че продукцията \"ще разкаже на зрителите какво наистина се е случило тогава\". \"Има теория, че американците са проникнали в ядрената централа в Чернобил, и много историци не отричат, че в деня на експлозията агент на вражеските разузнавателни служби е бил в централата\", споделя Мурадов пред вестник \"Комсомолская правда\", който пише, че сериалът ще предложи \"алтернативен поглед върху трагедията в Припят\". Държавната телевизия и руските таблоиди обвиниха минисериала HBO в пристрастност, описвайки героичните подвизи на съветските отряди, или т.нар. \"ликвидатори\". \"Чернобил\" не показа най-важната част - нашата победа\", гласи едно от заглавията в един от най-известните ежедневници в Русия - \"Комсомолская правда\". Друга статия от известния военен кореспондент Дмитрий Стешин в същото издание твърди, че минисериалът е бил заснет, за да саботира задокеанските продажби на технологията за ядрена енергия на руската държавна компания \"Росатом\". Русия почита военните си ветерани като малцина други държави, но на ликвидаторите в Чернобил се отделя далеч по-малко внимание. За Moscow Times руският журналист Иля Шепелин пише: \"Фактът, че един американски, а не руски телевизионен канал ни разказва за нашите собствени герои, е повод за срам, с който прокремълските медии явно не могат да живеят.\"", "date": "2019.06.07", "title": "Руската телевизия ще излъчи своя патриотична версия на \"Чернобил\""}
{"url": "https://www.dnevnik.bg/bulgaria/2019/06/07/3922157_prokuratura_razporedi_zalichavane_na_markata_na/", "text": "Софийската районна прокуратура (СРП) е разпоредила на Патентното ведомство да заличи марката на всекидневника \"Телеграф\". Това потвърди пред \"Дневник\" говорителят на СРП Невена Зартова. Разпореждането на прокурора Тодор Тодоров е изпратено за инстанционен контрол до Софийската градска прокуратура, т.е. решението за заличаване не е окончателно. До казуса се стигна, след като преди около месец главният редактор на \"Телеграф\" Васил Захариев е сезирал компетентните органи от МВР за наличие на сайт с наименование  www.telegraf.bg , в който се публикуват статии на български език. Статиите нямат нищо общо с редакционната политика на вестника, подчертават от \"Телеграф\". В сайта е публикувана информация от различни източници, включително и от \"Дневник\". На онлайн платформата няма посочена информация за това кой е собственик, кой е издателят и каква е редакционната политика. Записано е единствено, че \"Telegraf е сайт за актуални новини от България и света, бизнес новини, новини от политиката, спорт, криминални, регионални, лайфстайл, технологии и други\". Посочва се също, че \"новините и снимките в Telegraf са собственост на техните автори / издатели, които са посочени под всяка статия\". От \"Телеграф\" посочват, че адресът на въпросния уебсайт се различава от този на вестника единствено по една буква (f вместо ph). \"За да се избегне объркване от страна на читателите ни, които могат да сметнат, че фалшивият сайт е официален такъв на вестника, беше поискано от компетентните органи извършването на проверка. Съвсем стандартна процедура при подобни случаи\", посочват в позиция издателите на вестника. Вместо заличаване на анонимния сайт, във вестника е получено съобщение от Патентното ведомство с приложено прокурорско постановление, в което е разпоредено председателят на Патентното ведомство да заличи търговската марка \"Телеграф\" (регистрирана още през 1999 г.), както и незабавно да уведоми прокуратурата за предприетото действие. Според районния прокурор, основанието е, че търговската марка \"Телеграф\" (на български език) противоречала на закона, защото може да създаде заблуда на потребителите, че има общо със \"световноизвестния английски вестник с дългогодишна популярност в страната The Telegraph. \"Оставаме безмълвни пред постановеното правно безумие\", пише в коментарен текст вестника и допълва, че редакцията е изпратила протестна позиция до главния прокурор Сотир Цацаров и Инспектората на Висшия съдебен съвет.", "date": "2019.06.07", "title": "Прокуратура разпореди заличаване на марката на вестник \"Телеграф\""}
{"url": "https://www.dnevnik.bg/analizi/2019/06/07/3922194_radan_kunev_podkrepiam_parada_no_ne_i_gei_brakovete/", "text": "Минаха 11 години от деня, в който за сефте подкрепих провеждането на \"София прайд\" и правото на участниците да заявят и защитят позициите си. Какво ли не се изсипа на главата ми оттогава, но нищо не се промени - нито позицията ми, нито - за съжаление - атмосферата на напрежение и нетърпимост. Атмосфера, която възпрепятства и заглушава всеки опит за смислен, спокоен и умерен разговор. И под този статус няма да е различно. И все пак ще изразя позицията си, с надежда разговорът някога да започне:  Включително и най-вече поради факта, че той има социални и политически искания. Всеки гражданин трябва да бъде свободен да изразява позициите си, а и защитен, когато го прави. Всяка позиция, която не призовава към насилие, трябва да бъде изразена и изслушана. . Обществото ни е дълбоко консервативно в това отношение (макар - парадоксално - да е твърде освободено в отношението си към съжителство без брак, например). Подобна законодателна инициатива има потенциал единствено да изостри обществените отношения до опасни крайности.    и без съответна конституционна промяна. Убеден съм, че в основата на модерното общество стои ненакърнимостта на индивидуалните права и свободи, която често е антитеза както на дискриминацията по групов признак, така и на стремежа към групови привилегии. Още веднъж напомням, че отношенията между гей двойките не са предмет на европейското, а на вътрешното законодателство. И обратно - всяка форма на накърняване на лични права и дискриминация е общоевропейски проблем. Оставам си консервативен по светоусещане, семеен хетеросексуален мъж и баща. И пожелавам на участниците в София Прайд свобода и кураж при отстояването на позициите. Всеки опит за възпрепятстване на тяхното събитие е както неморален, така и противоконституционен.", "date": "2019.06.07", "title": "Радан Кънев: Подкрепям парада, но не и гей браковете"}
{"url": "https://www.dnevnik.bg/bulgaria/2019/06/07/3922218_prezidentut_radev_poiska_globalen_konsensus_sreshtu/", "text": "На Петербургския международен икономически форум президентът Румен Радев призова за глобален консенсус срещу корупцията, която е придобила трансграничен характер, срещу прането на пари и укриването на доходи и данъци, както и за ограничаване на офшорните зони. Той обяви, че тези проблеми са познати на всички политически лидери и призова за политическа воля. Българският държавен глава се обърна и към представителите на бизнеса на форума и ги призова да дойдат да инвестират в България, като даде за пример добрите резултати от българо-германскато парньорство и добрите условия за развитие на стартиращ бизнес в София. В президентския панел на Международния икономически форум днес участваха Владимир Путин, китайският му колега Син Дзинпин, Румен Радев, генералният секретар на ООН Антониу Гутериш, премиерите на Словакия и Армения и др. На него бе обсъдена изпълнението на програмата за устойчиво развитие на Организацията на обединените нации до 2030 г. Путин и Дзинпин говориха преди Радев, но не обърнаха внимание на теми като корупция, пране на пари и офшорни зони. Руският президент се обяви за демилитализация на икономическата сфера и даде за пример стоките от първа необходимост. Той поиска нови договорености и засилване на икономическата роля на ООН. Китайският лидер поиска благоприятна бизнес среда за честна конкуренция, толерантно общество и мерки срещу измененията на климата. Владимир Путин каза, че присъствието на президентите да форума доказва взаимни интереси и доверие. Румен Радев обяви, че от България Русия е получила своята писменост, от нашите страни дошла и христианската вяра. \"От Русия България получи свободата си, за която дадоха живота си хиляди руски войници. Това ние, българите, никога не забравяме\", каза българският президент. След като в речта си пред форума обяви, че планетата се задъхва от свръхексплоатацията на богатствата й, населението расте, а ресурсите не достигат, президентът Румен Радев каза, че за преодоляването на предизвикателствата е нужен нов, наднационален мироглед на граждани на планетата, който младите вече имат, а политиците още не могат да си позволят. Той каза, че след като преди години с помощта на ООН е установен мир, днес е ред да се прояви мъдрост в името на оцеляването на планетата. От думите на Радев се разбра, че новата икономическа парадигма трябва да компенсира ограничеността на ресурсите с възможностите на човешкия гений, като включи \"зелена\" икономика, базирана на концепцията за \"отворена наука\", на ново потребителско съзнание и нова производствена етика. Според българския президент устойчивото развитие изисква по-ефективен механизъм за глобална сигурност, който не обуздава силовите действия, а залага на диалога и дипломацията. По думите му то предполага предотвратяването на финансови кризи и е невъзможно без сигурност, социален мир и доверие. Според Румен Радев културните различия имат ефект върху сигурността, а липсата на комуникация води до възприемането на \"другия\" като противник. След като цитира маестро Валерий Гергиев, който му казал, че силата на музиката е важна, но хармонията и мелодията са още по-важни, българският държавен глава призова политиците да намалят децибелите. По думите му за да има устойчиво развитие, са нужни ясни правила за петолинието и нотите. Той призова политиците да пишат заедно музиката.", "date": "2019.06.07", "title": "От Русия президентът Радев поиска глобален консенсус срещу корупцията"}
{"url": "https://www.dnevnik.bg/razvlechenie/2019/06/07/3922219_taliana_striit_fest_shte_se_suttoi_v_subota_i_ndelia/", "text": "Артисти от България, Южна Африка и Великобритания ще участват във фестивала на уличното изкуство Talyana Street Art Fest във Варна. Той ще се състои продължение на два дни - 8 и 9 юни, в района около т.нар. Дупка на бул. \"Княз Борис I\" в града и е част от програмата, организирана в различни градове на страната от фондация \"Пловдив 2019\". Фестивалът, организиран от сдружението Beehive, ще събере на едно място няколко десетки улични артисти, музиканти и приложници. В програмата на фестивала са включени кинопрожекции и театрални представления, ще бъде предлагана храна, приготвена на място, организирани са работилници и демонстрации на технологични джаджи. Няколко дни преди началото на фестивала оградата на Дупката (строителен изкоп, останал в центъра на Варна от средата на 80-те години) беше предоставена на художници – участници във фестивала, за да я декорират с графитите си. Темата, която обединява рисунките, е как технологиите променят изкуството. Фестивалът на уличното изкуство Talyana Street Art Fest се организира от Beehive и е част от програмата на ОФ \"Пловдив 2019\". \"Таляна\" е и името, с което преди няколко години неофициално беше наречен най-романтичният варненски квартал. Той е заключен в триъгълника между гаровия площад, улиците \"Преслав\" и \"Цар Симеон\" - някогашното сърце на града. Там са се намирали банките, канторите на големите търговци, модерните магазини, Търговско-индустриалната   и стоковата борса, синагоги, църкви, най-скъпите градски хотели \"Париж\" и \"Лондон\". Сега \"Таляна\" е смела идея за връщането на бизнеса в квартала, за превръщането му в място за култура, за общуване и за забавление.", "date": "2019.06.07", "title": "\"Таляна стрийт фест\" ще се състои в събота и неделя във Варна"}
{"url": "https://www.dnevnik.bg/sport/2019/06/07/3922228_s_neochakvan_oblik_voleibolnite_nacionali_zagubiha/", "text": "Българският национален отбор по волейбол допусна  третата си загуба  от четири мача в Лигата на нациите. Воденият от Силвано Пранди състав отстъпи с 0:3 (24:26, 20:25, 17:25) от домакина на минитурнира Китай. Голяма част от българските волейболисти се появиха с изненадващ външен вид, като си бяха пуснали мустаци. Съставът имаше изморително пътуване след мачовете си в Аржентина преди седмица. В следващите два дни им предстоят срещи със световния шампион Полша и с Франция. Поражението дойде в момент, в който волейболната федерация постави висока оценка на завършилия сезон в Суперлигата. От българската федерация обявиха, че с цел развитието на български състезатели от есента в мачовете от елита при мъжете ще може да има не повече от двама чужденци едновременно на полето. \"Идеята е ясна - да се залага основно на българските играчи\", каза президентът на Националната волейболна лига (НВЛ) Мина Николова. \"В тази връзка, за да се развиват школите, каквато е и политиката на БФВ, от новия сезон всеки клуб в Суперлигата е задължен да участва в първенствата при подрастващите - младежи, кадети и прекадети. Това са трите възрасти под представителните отбори. Миналата година изискването бе за две селекции, но сега разширяваме \"пирамидата\", добави тя. В мача срещу Китай българските национали не успяха да се справят с блокадата на съперника. Домакините направиха забележителните 18 блокади срещу седем за България. Китайците имаха 38 успешни атаки спрямо 22 за България. Националният отбор е без някои от основните си играчи, които са с контузии или получиха почивка.", "date": "2019.06.07", "title": "С неочакван облик волейболните национали загубиха тежко от Китай"}
{"url": "https://www.dnevnik.bg/evropa/2019/06/07/3922145_nai-mnogo_bulgari_smiatat_che_evroto_bi_imalo/", "text": "Броят на българите, които не одобряват въвеждането на еврото, е нараснал с два процента за една година, показват данни на Евробарометър. Над половината (54 на сто; +3%) очакват еврото да доведе до отрицателни последици за страната. В Чехия процентът е същият и е най-високият сред анкетираните държави по този въпрос. Че лично за тях ще има отрицателни последици, смятат 54% от анкетираните българи (най-високият процент сред държавите), а положителни в лично отношения очакват да са последиците 38% (най-ниският процент от всички). В проучване, извършено през април, се отчита нарастване с един процент на твърдите привърженици на общата европейска валута в България (11 на сто). Със седем процента спада делът на онези, които са по-скоро \"за\" приемането на еврото (36 на сто), 28 на сто са \"по-скоро против\" (+2 на сто), 20 на сто са твърдо против (без промяна), пет на сто нямат мнение (3 на сто преди година). Сумарно почти равен е делът на онези, които заявяват, че подкрепят (47%; -4% спрямо 2018 г.) или не (48%; +2%) въвеждането на еврото в България. Че са информирани за еврото казват 40% (-4% спрямо 2018 г.), а че не са - 59% (+4%).  Едва една четвърт (+3% спрямо 2018 г.) от българите са на мнение, че страната е готова да приеме еврото. Че не е готова, казват 71% от анкетираните (-3%). Най-голям е делът на българите (39 на сто), които биха искали еврото да бъде прието след известно време, на второ място (22 на сто) са онези, които никога не биха искали това да се случи; възможно най-скоро да влязат в еврозоната желаят 18 на сто, а 17 на сто са отговорили \"възможно най-късно\". Най-много българи (49%) смятат, че еврото ще бъде въведено в рамките на пет години, следвани от отговора \"В рамките на 10 години\" (24%), \"Никога\" (20%) и \"Не знам\" (7%). Само в Хърватия е по-висок процентът на хората, според които еврото ще бъде въведено до пет години - 58%. Данните от проучването в останалите държави извън еврозоната (Хърватия, Чехия, Унгария, Полша, Румъния и Швеция) сочат загуба на два процента подкрепа в последната година за въвеждането на еврото. Приемането на еврото се подкрепя от 66 на сто от гражданите в Унгария, 61 на сто в Румъния, 49 на сто в Хърватия. В Чехия против са 60 на сто, в Швеция - 60 на сто, в Полша - 51 процента. Подкрепата се е повишила най-много през последната година в Унгария (със седем на сто), а най-много намалява в Румъния (спад от осем на сто). На въпроса дали страната им е готова за общата валута отрицателно отговарят 82% от поляците, 65 на сто от унгарците, 56 на сто от румънците, а 72 на сто от хората във всички държави, включени в допитването, са на мнение, че тяхната страна не е готова за въвеждането на еврото. Общо 58 на сто от хърватите, 49 на сто от българите и 41 на сто от румънците очакват приемане на еврото до пет години. В Унгария 44 на сто очакват това да се случи след 10 години, в Полша този отговор дават 41 на сто, а в Чехия - 38 процента. Още изводи Почти половината от респондентите във всички посочени страни са информирани за еврото, най-голям е делът им в Чехия. Явно мнозинство в България и Унгария (59 и 57 процента) не се чувстват информирани. Само в Унгария е намалял делът на хората, които не знаят, че в еврозоната има 19 страни. В останалите държави се е увеличил. България и Полша са последни - по 34% в двете страни са информирани за това. Общо 71% от българите казват, че са използвали евро. Такъв е процентът и в Унгария и Румъния, като трите страни са последни в това отношение. Най-малък процент поляци (38 на сто) знаят, че банкнотите евро са еднакви във всички държави, в които се използват. Общо почти половината от анкетираните знаят това. В България са 46%. Че монетите имат частично различен дизайн знаят най-нисък процент хора знаят в Румъния (16 на сто). В България са 32%. В България са интервюирани 1005 души между 10 и 12 април 2019 г. Проучването е проведено от \"Кантар\".", "date": "2019.06.07", "title": "Най-много българи смятат, че еврото би имало негативни последици лично за тях"}
{"url": "https://www.dnevnik.bg/sport/2019/06/07/3922200_nadal_otkaza_federer_i_produlji_uvereno_kum_12-iia_si/", "text": "Рафаел Надал се класира за своя 12-и финал на \"Ролан Гарос\" след безапелационна победа над големия си съперник Роджър Федерер 6:3, 6:4, 6:2. Класиката в тениса предложи интригуващи моменти и много качествен тенис, но Надал беше по-добър от съперника си. Надал запази и перфектния си баланс в полуфинали в Париж и същевременно записа 22-а поредна победа на турнира. Срещата на корт \"Филип Шатрие\" продължи 2.25 часа. Успехът е и първи за Надал срещу Федерер от 2014 г., с което прекъсна серия от пет поредни загуби срещу Маестрото. Краля на клея надви Маестрото осем години след последната им среща в Париж, като не остави никакво съмнение в превъзходството си. За Федерер това беше първо участие в Париж от 2015 г. Той не беше стигал до полуфиналите от 2012 година. Надал постигна 24-а победа в своя 39-и мач срещу Маестрото. Само на клей кортове мачът беше 16-и между тях, в които Федерер остава с едва две победи. Двамата се срещнаха за шести път в Париж и общо за 13-и в турнир от Големия шлем, като балансът е 10-3 в полза на Надал. Испанецът е непобеден във френската столица срещу Федерер. За последно двамата бяха играли на корта през 2017 г. - във финала в Шанхай, когато Маестрото победи. Двубоят им в Индиън Уелс тази година не се състоя заради отказване на испанеца заради травма. Швейцарецът беше в серия от пет поредни победи срещу Надал, като за последно испанецът победи в полуфинал на Australian open през 2014 г. Съперничеството между двамата е третото най-голямо по броя на мачове след това между Надал и Джокович (54 мача), и Джокович – Федерер (47 мача). \"Големият ми опит играе роля в момента. Знам, че дори да не съм в най-добрата си форма, мога да спечеля даден мач. Смятам обаче, че играта ми се подобрява в турнира. Чувствам се отлично и нещата се развиват перфектно, като се радвам много, че отново съм на финал\", каза Надал след срещата. Според него пробивът във втория сет срещу Федерер се е оказал ключов и е обърнал срещата в полза на 11-кратния шампион. \"Роджър играеше много добре и неговият план сработваше, но успях да го пречупя и да взема предимство. И двамата изпитвахме проблем с вятъра, понякога беше въпрос просто кой ще удари топката по-чисто и беше важен един удар\", добави испанецът. Надал беше на изключително ниво в срещата с 81% първи сервис и спечелени близо 70% от точките, разиграни при него. При Федерер високото ниво беше само в първата част, но в целия двубой процентът на първи сервис беше едва 59. Испанецът завърши двубоя с 33 уинъра и само 19 непредизвикани греши, а при Федерер – 25 уинъра и 34 непредизвикани грешки. Разликата в реализираните точки също беше осезаема – 102 срещу едва 79. Във финала испанецът ще чака победителя от втория полуфинал между Новак Джокович и Доминик Тийм. Двубоят се игра при много трудни условия заради силни пориви на вятъра, които се появяваха и създаваха проблеми на двамата тенисисти. Срещата започна с маратонски гейм, в който Федерер стигна до точка за пробив, но все пак Надал съумя да вземе своето подаване. Следващите два гейма бяха много по-различни и испанецът ги взе без особени проблеми, за да поведе с 3:0. Първоначалните затруднения на Федерер бяха овладени и той също успя да открие сметката си. Маестрото върна пробива, като намали при 2:3, но още в следващия гейм беше пробит отново. Швейцарецът пет пъти спасяваше точка за пробив, но в шестия случай Надал се справи и взе подаването на съперника си. До края на сета 11-кратният шампион даде само гейм на Маестрото и затвори първата част с 6:3 след 55 минути. Нивото и на двамата беше изключително високо в първия сет, като Федерер вкара 80% първи сервис, а Надал – 81%. Маестрото спечели съответно 61% от разиграните точки при него, а при Надал успеваемостта беше дори по-висока – 66%. Разликата в първия сет дойде от 17-те непредизвикани грешки на Федерер срещу само осем от Надал за девет гейма. Вторият сет започна по коренно различен начин, като Федерер взе първите два гейма. Маестрото проби Надал, но испанецът отново не се остави да бъде дълго време в догонваща позиция, като веднага върна пробива. След това 11-кратният шампион го затвърди и изравни резултата – 2:2. Последваха четири гейма, в които сервиращият не допускаше грешки и лесно взимаше подаването си. Ситуацията се промени в деветия гейм, когато Надал успя да обърне от 40:0 за Федерер и проби. Испанецът спаси няколко невероятни топки и пречупи съпротивата на съперника си. Надал веднага затвърди пробива с експресен гейм на нула и след само 50 минути спечели втория сет. Във втория сет Федерер отбеляза голямо отстъпление в играта си, като не направи нито един ас срещу три в първата част. Маестрото свали и процента на вкаран първи сервис, при това драстично – само 53%. При Надал високото ниво се запази, като той сервираше 82%, дори по-добро от първата част. Испанецът намали броя на непредизвиканите си грешки, които бяха едва четири. При Федерер грешките бяха осем при 10 уинъра. Третият сет започна със сервис гейм за Федерер, който Маестрото макар и трудно успя да вземе. Това обаче се оказа началото на серия за Надал, като испанецът два пъти проби съперника си, за да поведе комфортно с 4:1. Той затвърди пробива и поведе с 5:1, което принуди Маестрото да сервира за оставане в турнира. Швейцарецът взе един гейм, но изненада нямаше и след 2.25 часа Надал стигна 12-ия си финал.", "date": "2019.06.07", "title": "Надал отказа Федерер и продължи уверено към 12-ия си финал на \"Ролан Гарос\""}
{"url": "https://www.dnevnik.bg/sport/2019/06/07/3922302_manchestur_junaited_zapochna_selekciiata_s_napadatel/", "text": "Манчестър юнайтед\" привлече първи нов футболист за лятото, след като обяви, че е постигнал договорка със \"Суонзи\" за нападателя Даниел Джеймс. Футболистът е на 21 години и преминава на \"Олд Трафорд\" срещу 18 милиона паунда, уточняват от Sky Sports. Сумата, която \"червените дяволи\" ще платят, е 15 млн., а останалите три са вписани под формата на бонуси. Джеймс вече е постигнал договорка за личните си условия с \"Юнайтед\", а срокът на договора му е пет години. Според медиите в Англия крилото е считан за играч, около който мениджърът Оле Гунар Солскяр иска да гради бъдещето на тима си. Нападателят вече е преминал медицински прегледи, но трансферът му ще бъде обявен по-късно. В момента Джеймс се готви за европейските квалификации на Уелс срещу Хърватия и Унгария. През януари футболистът беше близо до трансфер в \"Лийдс\", след като обяви, че иска да напусне \"Суонзи\". Той дори премина медицински прегледи, но в последния момент трансферът му пропадна. Джеймс е роден в Англия, но играе за националния отбор на Уелс, след като неговият баща е родом от страната. Той премина в академията на \"Суонзи\" през 2014 г. срещу едва 72 хиляди паунда. За първия тим на \"лебедите\" той има 33 мача и четири гола.", "date": "2019.06.07", "title": "\"Манчестър юнайтед\" започна селекцията с нападател от \"Суонзи\""}
{"url": "https://www.dnevnik.bg/kultura/2019/06/07/3922226_avstriici_praviat_film_po_bulgarska_piesa/", "text": "Българската пиеса \"Паякът\", написана и поставена от режисьорите Димитър Касабов и Йордан Славейков, служи като основа за сценария на новия австрийски пълнометражен филм Egomania. Проектът е дело на известната австрийска актриса и писател Марлен Шацингер. В случая тя влиза в ролята на продуцент и режисьор. С текста Шацингер се запознава през лятото на 2018 г., когато се запознава с Йордан Славейков на уъркшоп по творческо писане в Косово. Нещата се развиват бързо - откупуване на авторски права, кастинг. И тъй като както в пиесата, така и във филма главните герои са сиамски близнаци, условието на продуцентите е актьорите да са приятели от детство. Така те искат да постигнат по-пълноценното изграждане на образа. Изборът се спира на младите актьори Йохана Зайтингер и Харуин Кравиц. В момента се водят преговори с водеща австрийска актриса, която да се превъплъти в майката на близнаците. Премиерата на пиесата \"Паякът\" в Театрална работилница \"Сфумато\" е преди цели 8 години. На 14 юни (петък) от 19.00 часа тя ще се играе за 85-и път от актьорите Пенко Господинов и Анастасия Лютова. През 2017 г. пиесата е поставена на английски език в рамките на театралния фестивал Summer Alternative Theatre festival в Маями.  За пиесата Йордан Славейков казва, че нейната основна тема никога не са били сиамските близнаци. По неговите думи водещи са любовта и трудностите, които всяка двойка изпитва и преодолява (или не преодолява), докато хората са заедно. \"Темата е любовта и какво ни коства да останем заедно с този, с когото сме избрали или не сме избирали да сме свързани. Сиамските близнаци са метафора на тази адски трудна близост\", разкрива той.", "date": "2019.06.07", "title": "Австрийци правят филм по българска пиеса"}
{"url": "https://www.dnevnik.bg/sviat/2019/06/07/3922192_zapadut_e_gotov_da_pomogne_na_zelenski_za_donbas_no/", "text": "Западните лидери очакват от новия президент на Украйна Володимир Зеленски да изясни своите позиции и конкретни решения по ключови въпроси, включително по уреждането на конфликта в изтока на страната. При това и Западът, и Русия разбират, че разговорът по същество ще бъде възможен само след юлските избори за Върховната рада в Киев и в зависимост от бъдещото разположение на силите. Първото посещение в чужбина на новия президент, който се срещна на 4 и 5 юни в Брюксел с ръководството на ЕС и НАТО и потвърди курса на Украйна за пълноправно членство в тези организации, може да бъде сметнато за успешно, твърдят европейски медии. Според тях председателят на Европейската комисия Жан-Клод Юнкер, председателят на Европейския съвет Доналд Туск, генералният секретар на НАТО Йенс Столтенберг и други официални лица са приели топло Зеленски и не е останала следа от напрегнатото отношение към президента новак. Фактът, че новият украински лидер направи първото си пътуване в чужбина именно до Брюксел, стана важен сигнал за Европа, каза Туск след срещата. Но все пак западни експерти, запитани от \"Ведомости\", призовават да не се бърза с изводите за нов импулс в евроинтеграцията на Украйна. С идването на Зеленски, който поне засега изглежда по-гъвкав политик от предшественика му Петро Порошенко, са свързани определени макар и крехки надежди за възраждане на минския процес, смята Арно Дюбиен, директор на френско-руския аналитичен център \"Обсерво\". Според него Франция иска да запази ролята си на посредник - след визитата в Брюксел Зеленски ще замине за Париж, където за втори път ще се срещне с президента Еманюел Макрон. \"Мнозина казват, че между френските и украинските лидери те често биват сравнявани\", пояснява експертът. Но до изборите за Радата нищо съществено не може да се случи, не е ясен съставът на правителството и съответно позицията на Украйна, отбелязва Дюбиен и добавя: \"И Русия, и Франция очакват това. Русия със сигурност няма да разговаря с президент, чиито пълномощия още не са ясни докрай. А Франция няма да взема никакви решения без Германия, Русия и САЩ.\" Въпреки че САЩ не участват официално в минския процес, е разбираемо, че те играят значителна роля в уреждането, отбелязва експертът: \"За това свидетелства и последното предложение на Конгреса на Украйна да бъде даден статут на съюзник извън НАТО. Такова едностранно решение може да погребе целия мински процес.\" Освен това някои сили в Европа и САЩ се опитват да смесят темите за Крим и Донбас, а тяхното разграничаване през 2014 г. е огромно постижение на ОССЕ, напомня Дюбиен: \"В Париж и Берлин разбират, че такова смесване поставя под заплаха минския процес, и Париж ще настоява в рамките на Минск да продължи да се обсъжда само Донбас.\" На официално ниво ЕС никога не е признавал за законно присъединяването на Крим към Русия, но в действителността се налага да има работа с това, което е налице: в близките години Русия няма да върне Крим, сега тече активна кампания по интеграцията на полуострова към руската политическа и икономическа система, разяснява експертът по постсъветското пространство от Германското дружество за външна политика Щефан Майстер. \"На Европа се налага неофициално да приема тази действителност. Но това означава също, че регионът ще остане в изолация и ще последват нови европейски санкции\", казва той. Майстер изразява увереност, че Германия и Франция със сигурност ще запазят своите роли на посредник за уреждане на конфликта и ще настояват за спазване на минските споразумения и и подходи сериозно към преговорния процес за Донбас, Берлин ще го подкрепи категорично. \"Но засега не мисля, че Германия и Западът като цяло ще бъдат въвлечени в по-голяма степен в процеса за решаване на кризата при управлението на Зеленски. Съществува известно недоволство от политическия стил на новия президент и някои негови коментари. Освен това Зеленски има съвсем малко пространство за маневриране, особено до произвеждането на парламентарни избори\", казва той. С идването на Зеленски ситуацията на неконтролираните от Киев територии не се е изменила и Русия продължава да оказва натиск, като сега издава руски паспорти на жителите на Донбас, отбелязва Майстер и добавя: \"Но Русия също очаква от Зеленски конкретен план, а Западът - промени в позицията на Русия.\" Настоящата позиция на Русия е обезкуражаваща, признава старшият сътрудник в американския Съвет по международни отношения Стивън Сестанович, бивш съветник на държавния секретар Мадлин Олбрайт. \"Операцията в Източна Украйна бе пълен провал и само задълбочи изолацията на Русия. И въпреки това Путин не направи буквално нито един опит, за да прекрати тази авантюра. Разбира се, той не е най-креативният държавен деец, но даже за него това е доста неуспешна дипломатическа история\", казва той. Визитата на Зеленски в Брюксел показа на Путин, че и затова всички опити на Русия да уреди положението в изтока на Украйна ще зависят от готовността на Путин да приеме компромис, убеден е експертът. \"Както всички знаем, той [Путин] не обича да прави това. Освен това един от стимулите за Путин да отиде на компромис за Украйна беше евентуалното подобряване на отношенията със САЩ. Но сега той едва ли вярва в това - правителството на Доналд Тръмп работеше толкова зле по руското направление, че да си представим принципни изменения в двустранните отношения е съвсем трудно, поне до момента на изборите в самите САЩ през 2020 г.\", заключава Сестанович.", "date": "2019.06.07", "title": "Западът е готов да помогне на Зеленски за Донбас, но той трябва да е гъвкав"}
{"url": "https://www.dnevnik.bg/sport/2019/06/07/3921842_holandiia_izpolzva_detinskite_greshki_na_anglichanite/", "text": "Холандия достигна финала в Лигата на нациите. \"Лалетата\" направиха пълен обрат за 3:1 срещу Англия след продължения. Воденият от Роналд Куман отбор се възползва отлично от няколко много груби грешки на защитата на съперника. Във финала \"лалетата\" ще се изправят срещу  домакина Португалия, който се наложи с 3:1 срещу Швейцария . Двубоят в Гимараеш беше вълнуващ, като премина през различни интересни моменти. Първото полувреме беше равностойно, като двата отбора се стремяха да атакуват често, а англичаните успяха да поведат. В 30-ата минута Матайс де Лихт извърши нарушение в наказателното поле и Маркъс Рашфорд изпълни точно дузпата, за да даде преднина на отбора си. След почивката холандците заиграха много по-добре и създадоха много възможности. В 73-ата минута Де Лихт засече с глава центриране от дясно, за да изравни. Десет по-късно Джеси Лингард беше изведен пред вратата и вкара. След намеса на  системата за видеоповторенията  попадението не беше зачетено заради засада. Секунди по-късно технологията отново имаше роля заради съмнения за дузпа за Холандия, но такава не беше дадена. В продълженията \"лалетата\" бяха по-дейни и продължиха да атакуват. Те получиха неочаквана подкрепа от разсеяните действия на защитата на съперника. Най-напред в 97-ата минута Джон Стоунс сбърка, Мемфис Депай пое топката и стреля, но Джордан Пикфорд спаси. Топката обаче се насочи към Куинси Промес и след рикошет в хвърлилия се да изчисти Кайл Уокър тя влезе във вратата на англичаните. В средата на второто продължение картината се повтори. След нова грешка на англичаните Депай се възползва и подаде към Промес, който вкара. Първият шампион в Лигата на нациите ще бъде определен в неделя в Порто.", "date": "2019.06.07", "title": "Холандия използва детински грешки на англичаните и е на финал в Лигата на нациите"}
{"url": "https://www.dnevnik.bg/politika/2019/06/07/3921768_prezidentut_radev_shte_uchastva_v_peterburgskiia/", "text": "Президентът Румен Радев е на работно посещение в Санкт Петербург, където днес ще участва в Международния икономически форум. Това е първо участие на български държавен глава във форума, който се провежда от 22 години. В последни години от българска страна на международното събитие е била енергийният министър Теменужка Петкова. В четвъртък Румен Радев се срещна с руския си колега Владимир Путин и обяви, че  Русия  има място в изграждането на АЕЦ \"Белене\" . Той поиска още  българското правителство да се мобилизира за преговори с \"Газпром\" за по-ниски цени на доставка на руски газ у нас . Днес Румен Радев ще направи изказване по време на президентския панел на Международния икономически форум, който е посветен на изпълнението на целите за устойчиво развитие на Организацията на обединените нации (ООН) до 2030 г. В него освен Владимир Путин ще участва и китайският президент Си Дзинпин. Преди това българският държавен глава ще проведе срещи с генералния секретар на ООН Антониу Гутериш, както и с министър-председателя на Армения Никол Пашинян. Петербургският международен икономически форум започна вчера и ще продължи до 8 юни включително. Събитието се провежда от 22 години, а от 2006 г. е под патронажа на руския президент Владимир Путин. В списъка с участниците тази година са премиерите на Армения Никол Пашинян и на Словакия Петер Пелегрини. Според руските власти ще присъстват президентите на Молдова Игор Додон и признатата само от Русия и няколко държави Южна Осетия, председателят на босненското президентство Милорад Додик и вицепремиерите на Беларус, Белгия, Ирак, Казахстан, Катар, Киргизстан, Куба, Люксембург, Монголия, Сърбия и Узбекистан. По същото време западните лидери отбелязват годишнината от десанта на антихитлеристките съюзници в Нормандия през 1944 г.", "date": "2019.06.07", "title": "Путин, Радев и китайският президент ще обсъдят устойчивото развитие на Петербургския форум"}
{"url": "https://www.dnevnik.bg/analizi/2019/06/07/3921685_odit_na_edin_totalen_sriv/", "text": "Европейската комисия отправи в доклада си от 5 юни множество  препоръки  към предвиденото за следващите 12 месеца в българската национална програма за реформи и програмата за конвергенция. Това не е изненадващо за страна, която над 10 години след като е станала член на Европейския съюз продължава и да е една от най-слабо развитите. Но обсегът на констатациите и препоръките този път е разширен и спрямо инвестициите в държавната политика. Ако човек чете този документ и слуша оптимизма на управляващите, ще си помисли, че Европейската комисия и българското правителство живеят в различни реалности. Ако използваме подхода за одит на управлението, лесно се установяват цели 54 несъответствия. Изводът от това, което те описват, е тотален срив на управлението и организацията:  В България са налице макроикономически дисбаланси.  Недекларираният труд и незаконната търговия с горива продължават да са предизвикателство.  Държавните предприятия страдат от слабо корпоративно управление, което се отразява в голяма степен на техните икономически показатели.  Още няма национална оценка на риска, свързан с изпирането на пари и финансирането на тероризма. Недостатъчен национален надзор върху международните финансови сделки.   който е предикатно престъпление за изпирането на пари. Няма конкретни и трайни резултати, демонстрирани чрез окончателни решения по дела за корупция по високите етажи на властта. Използването на финансовите разследвания и финансовото профилиране е ограничено. Секторът на автомобилното застраховане представлява \"известна уязвимост\".  Няма ясно определени правила за обезщетяване. Инфраструктурата страда от сериозен недостиг на инвестиции.  Трансевропейската транспортна мрежа не е завършена. Емисиите на парникови газове от автомобилния транспорт са се увеличили значително през последните 5 години.  Равнището на свързаност и пречистване на градските отпадъчни води е ниско. .  Делът на рециклиране е значително по-нисък от средния в ЕС. Недостатъчни инвестиции за устойчиво управление на водите.  Значителен недостиг на инвестиции в енергетиката и в смекчаване изменението на климата и адаптирането към него. Висока енергоемкост на икономиката и бавния напредък по изпълнението на целите за енергийна ефективност. В тази връзка - ниска конкурентоспособност на предприятията в страната. Недостиг на целенасочени инвестиции в промишлеността, транспорта и сградния сектор.  Бавни темпове на изпълнение на реформите и голяма разпокъсаност на системата за научни изследвания, развойна дейност и иновации не позволяват на инвестициите да допринесат за производителността и растежа.  Голям брой университети и научно-изследователски институти все още се представят слабо в сферата на висококачествените научни изследвания.  Сътрудничеството между науката и бизнеса е ограничено и с недостиг на човешки капитал в сферата на научно-изследователската и развойна дейност, а това буди сериозно безпокойство  Клъстерите са недоразвити. Бавни реформи в публичната администрация и електронното управление.  Институционални недостатъци, регулаторна несигурност, корупция, недостатъчно предлагане на работна ръка – всичко това отблъсква инвестициите.  Непрозрачно управление в публичния сектор. Недостатъци в изпитването и безопасността на продуктите, включително заради недостатъчни финансови и човешки ресурси. Липса на мониторинг, контрол и оценка на обществените поръчки.  Пряко възлагане и единични оферти, което е заплаха за прозрачността и ефективността на системата за обществени поръчки. Слаб административен капацитет на сектора на обществените поръчки.  Значително забавяне на въвеждането на електронни обществени поръчки, което не позволява по-нататъшно подобряване на прозрачността и ефикасността на процедурите за обществени поръчки.  Въпреки ратифицирането на конвенцията на МОТ за минималната заплата, все още не е решено прилагането ѝ и няма консенсус. Образователните резултати са ниски.  България инвестира недостатъчно средства в образование и обучение. Висок процент на преждевременно напуснали училище. Все още недостатъчни са приложимостта на професионално образование и обучение за пазара на труда и наличието на дуално професионално образование и обучение.  Високо равнище на неравенство на доходите и висок риск от бедност или социално изключване.   Системата за социална сигурност не обхваща всички заети лица и е недостатъчна за справяне със значителните социални проблеми. Ниско равнище на социалните разходи, неравномерна наличност на социалните услуги. Доходите на най-богатите 20% са 7.7 пъти по-високи от тези на най-бедните 20%, което все още е сред най-високите равнища в ЕС. Адекватността и обхватът на минималните доходи остават ограничени и няма механизъм за актуализиране.  Предоставянето на социални услуги е възпрепятствано от ниското качество и липса на интегриран подход към активното приобщаване. Ниски публични разходи в здравеопазването.  Ограничен достъп до здравеопазване поради неравномерно разпределение на ограничените ресурси и слабото покритие на здравното осигуряване. Значителни преки плащания от страна на пациентите.  Ниска степен на наличност на общопрактикуващи лекари. Недостиг на медицински сестри – броят им на глава от населението е сред най-ниските в ЕС. При одит и оценка на фирмите, ако има 5-6 основни несъответствия, заключението е, че системата за управление е нефункционираща. Ако има над 10 несъответствия, системата за управление е в срив. За 20 години одиторски опит по света, включително и на мултинационални компании за милиарди долари, съм имал случай с най-много 39 несъответствия, довели до констатация за разпад на управлението - като се започне от липсващото лидерство и се продължи по веригата надолу.", "date": "2019.06.07", "title": "Одит на един тотален срив"}
{"url": "https://www.dnevnik.bg/photos/2019/06/07/3917689_fotogaleriia_toaletite_na_melaniia_trump_v_evropa/", "text": "Президентът на САЩ Доналд Тръмп бе на държавно посещение във Великобритания тази седмица, като мина през Ирландия и Франция за празнуването на Деня на десанта в Нормандия.", "date": "2019.06.07", "title": "Фотогалерия: Тоалетите на Мелания Тръмп в Европа"}
{"url": "https://www.dnevnik.bg/sviat/2019/06/07/3921755_tereza_mei_-_edna_diavolski_trudna_jena_koiato_nikoi/", "text": "На 5 юли 1945 г. - по-малко от два месеца след капитулацията на нацистка Германия и два месеца преди края на войната с Япония, сър Уинстън Чърчил, героят на Британската империя от Втората световна война, губи парламентарни избори. На 14 ноември 1990 г. - година след разпадането на съветската система от сателити в Източна Европа и падането на Берлинската стена и само 6 седмици след появата в сърцето на Европа на обединената отново Германия - премиерът Маргарет Тачър е принудена да подаде оставка заради вътрешни раздори в Консервативната партия. Тя си тръгва от \"Даунинг стрийт\" със сълзи на очи и убедена до края на дните си, че е предадена. Премиерът Тереза Мей, която ще подаде днес оставка, не е от ранга на тези две големи личности в британската и световната политика. Но и тя преживя безпрецедентна за Европа ситуация - да изведе страната си от Европейския съюз и да напусне премиерския пост преди това реално да се е случило, безсилна да се справи с една раздирана от вътрешни несъгласия политическа класа и общество, което три години след референдума за Брекзит не знае съвсем ясно какво иска. Тереза Мей пое смело една трудна задача и не успя да се справи. Всички бяха недоволни от нея, но никой не успя да я свали от власт. Тя си тръгва днес от \"Даунинг стрийт\" 10 така, както влезе – без блясък, без успехи, но с достойнство. Тя се опитваше да управлява Великобритания в продължение на три години – през които собствената ѝ партия я изправяше пред по-сериозни предизвикателства, отколкото разделените под ръководството на Джеръми Корбин опозиционни лейбъристи. Приятели от университета я описват пред Би Би Си като висока, интересуваща се от мода млада жена, която не е криела амбицията си да стане първата жена премиер. Първата – не, но стана втората. Възходът ѝ сред торите не е нито бърз, нито лесен – тя влиза в политиката през 1992 г., но първото си депутатско място печели едва през 1997 г. В следващите години работи в кабинетите в сянка, но успява да ядоса съпартийците си, като ги предупреждава, че хората още ги смятат за \"гадната партия\" и това трябва да се промени. Като вътрешен министър при Дейвид Камерън Мей бе освиркана и от полицаите по време на годишната им конференция, когато ги нахока да приемат реформите ѝ и да \"не се преструват\", че правителството ги тормози. По същото време тя бе заела и твърда позиция против миграцията. Стресната от източноевропейците, залели страната след присъединяването на първите държави от Източния блок през 2004 г., Великобритания си издейства изключение от правилата на ЕС и забрани на българи и румънци да влязат на трудовия ѝ пазар в първите шест години от еврочленството на двете държави. Мей прекара шест години като вътрешен министър и си спечели репутацията на твърд политик, който отстоява мнението си. След поредния си сблъсък с нея лидерът на либералдемократите и тогавашен вицепремиер Ник Клег казва на свой колега: \"Тя си пада малко ледена девица и не си губи времето в любезни приказки. Изобщо\". Съпартиецът ѝ Кен Кларк пък я описа като \"дяволски трудна жена\", подготвяйки се за интервю по телевизията, без да осъзнава, че го записват. \"Тя не е от малкото нехайни лунатици, които си мислят, че извън единния пазар ни очаква бляскаво икономическо бъдеще\", каза още той. \"След като разбира това, значи няма да направи някои от изключително глупавите неща, които приказва.\" Мей стана лидер на торите седмици след референдума за Брекзит. Камерън подаде оставка заради поражението си от евроскептиците; а лицата на кампанията за напускане на ЕС – Найджъл Фараж и Борис Джонсън, се изпокриха. (Фараж каза, че ще се завърне в политиката, ако има изгледи Брекзит да не се случи и удържа на думата си. Джонсън не се кандидатира за лидер на торите след оставката на Камерън и стана външен министър в кабинета на Мей.) След като влезе на \"Даунинг стрийт\", Мей мълча за намеренията си до началото на 2017 г. и подаде официална молба за напускане на ЕС едва на 29 март – девет месеца след референдума. Тогава двегодишният срок, предвиден в правото на съюза, изглеждаше достатъчно време за определяне на условията по \"развода\" и дори за бъдещите отношения между Обединеното кралство и ЕС. Преговорите обаче се проточиха, а Мей се оказа притисната от две страни. Многобройните ѝ изисквания към континента затрудниха преговорите с ЕС-27, а вътрешната опозиция – както от евроскептиците, така и от разочаровните еврофили я остави без широка обществена подкрепа. Тя самата допълнително влоши положението си, като обяви предсрочни избори с надеждата да увеличи мнозинството си в парламента и да демонстрира, че народът я подкрепя в исканията ѝ за Брекзит. Оказа се, че не е така – торите загубиха преимуществото си и се наложи да разчитат на подкрепата на ирландските юнионисти, за да създадат правителство. Късметът на Мей се състоеше в това, че крайният Джеръми Корбин така и не успя да обедини лейбъристката партия и да спечели на своя страна разочарованите британци. В продължение на две години тя беше очевидно нехаресван лидер на когото нямаше алтернатива. Корбин, самият той евроскептик, не успя да прокара вот на недоверие през парламента. Партията на Мей също се опита да я свали през декември миналата година и не успя. В крайна сметка, Мей си тръгна сама – след като стана ясно, че ЕС няма да отстъпва повече по споразумението за развода и след като тя неуспешно се опита със заплахи, отлагания и преговори да принуди парламента да я одобри. Разпокъсаният парламент гласува седмици наред противоречиви решения, отхвърляйки всички възможни опции за продължаване напред. Не свърши работа дори обещанието на Мей да подаде оставка в замяна на одобрение на споразумението. Под въпрос е до какво ще доведе оставката ѝ – новият лидер ще бъде избран през лятото, а ЕС даде отсрочка на Брекзит до октомври. Всички кандидати за нейни наследници искат \"твърд\" Брекзит, което ще вкара Лондон в конфликт с Брюксел. Три години след референдума, нищо не се е променило и все пак нищо във Великобритания не е същото.", "date": "2019.06.07", "title": "Тереза Мей - една дяволски трудна жена, която никой не можа да събори"}
{"url": "https://www.dnevnik.bg/sport/2019/06/07/3921690_futbolnite_nacionali_se_protiagat_kum_poredno_novo/", "text": "Българският национален отбор по футбол е на прага на поредното си ново начало. То ще бъде поставено при гостуването на Чехия, където дебют ще запише селекционерът  Красимир Балъков , който идва на мястото,  освободено от Петър Хубчев . Българският отбор ще изиграе третия си мач от квалификациите за Евро 2020. Двубоят е тази вечер от 21.45 часа и ще се излъчва по БНТ1. До момента България е без победа след две равенства в срещите си с Черна гора и Косово. Убедителен водач е Англия с максимума от шест точки. \"Целта пред отбора е една-единствена – класиране за европейското първенство. Знам, че това мое изказване може да ми забие три-четири ножа след квалификациите. Аз винаги съм бил оптимист, не мога да бъда друг. Знам, че имаме шансове и ще дадем всичко от себе си\", каза Балъков преди дни. По думите му освен Англия останалите отбори са на сходно ниво. \"Нашият минус е, че дълго време не сме се класирали на такива форуми. Трябва сега така да обработим нещата, така да се опитаме заедно със състезатели и ръководители, че да можем да грабнем този шанс и да го използваме\", добави селекционерът. Той направи изненадващи ходове, като  повика в разширения състав трима играчи на вече бившия си отбор \"Етър\" . Освен това в подготовката за мачовете  Балъков остави в групата според първоначалния си план и двама от освободените футболисти на \"Черно море\" . Георги Илиев и Виктор Генев заедно с още четирима състезатели бяха отстранени от варненския клуб в  скандала, съпътствал решителния мач с \"Лудогорец\"  в последния кръг на Първа лига.", "date": "2019.06.07", "title": "Футболните национали се протягат към поредно ново начало"}
{"url": "https://www.dnevnik.bg/analizi/2019/06/07/3921757_cenata_na_bezdeistvieto_pogled_kum_2035_g/", "text": "България все още е страната с най-нисък БВП на човек от населението в ЕС, независимо от значителното скъсяване на дистанцията в последните две десетилетия. Сближаването – ако не с най-богатите страни в общия пазар, то поне до успешните икономики на Централна и Източна Европа – е възможно само с постигане на по-бърз икономически растеж за продължителен период от време. Устойчив източник на такъв растеж е единствено нарастването на производителността на труда. За да се създава повече добавена стойност от заетите в икономиката, са нужни значителни инвестиции във физически капитал, технологичен трансфер, предприемачески открития, които да подкрепят преструктурирането към стопански дейности с по-висока производителност. Тази трансформация обаче е Ето само един лек щрих, който често не попада във фокуса на внимание, изместен от други теми като дигитални умения, адекватност на висшето образование или връзка бизнес-професионални гимназии – ролята на намаляване на дела на рано отпадащите от училище и тези, които излизат от образователната система без дори базова грамотност, знания и умения. Казано иначе, каква е макроикономическата цена на бездействието, създало до момента значитителен брой изключително слабообразовани граждани? Обратно, какво би се случило, ако в бъдеще тези деца остават по-дълго в училище и излизат поне с прилични способности за четене, разбиране, писане и смятане? •  ; това са около 680 хил. души. Дори в най-добрите години от икономическия цикъл, малка част от тях са пригодни за заетост дори при сегашната структура на българската икономика, доминирана все още от много дейности, предполагащи по-ниски умения за сметка на ръчен труд. При населението на възраст между 25 и 34 години около 17% - 160 хил. души - нямат завършено средно образование, или всяка година в последното десетилетие 15-16 хил. младежи навлизат в работната сила с основно или по-ниско образование. Лицата между 18-24 г. с основно и по-ниско образование, които не са в училище или друго обучение, са близо 13%. Това се илюстрира както от резултатите в националното външно оценяване в 7-ми клас, така и с още по-голяма яснота от данните в международнто изследване ПИЗА. България е сред страните с ниски средни стойности по отношение на четивната грамотност, математиката, природните науки и способността за решаване на практически задачи. През 2015 г. делът на учениците с постижения под ниво 2 – т.е. с изключително ниски или отсъстващи базови способности за четене и писане – е 41.5%, около 4 пъти по-висок от най-успешните страни в света, или над два пъти по-висок от средната стойност за страните от ЕС. Около 6.2% попадат в групата на тези, които не могат изобщо да прочетат елементарен текст, а около 11.5% имат умение за четене и разбиране само на най-просто представена информация. Около 42% е и делът на учениците под ниво 2 по математика – като това ниво изисква знания за използване на елементарни алгоритми и изчисления. Средният резултат по четене за 25-те процента ученици с най-слабо представяне в България е близо 80 точки по-нисък от този средно за ЕС, и над 100 точки по-нисък от страни като Естония, Полша, Словения. И сега отново да си зададем въпросът какво би се променило в икономиката, ако тази тенденция се обърне. Нека за момент допуснем, че поне 2/3 от децата, попадащи в незавидната група на най-слабообразованите, останат поне 3 до 5 години по-дълго в училище, а там получат малко по-добри знания – например дотолкова, че да се свали делът на децата със слаби постижения в изследването на ПИЗА наполовина, т.е. до средното за страните от Централна Европа. – обратно, без промяна част от тези младежи биха останали незаети. Към 2035 г. това ще означава допълнителни 2.5-3% заети лица, което поне частично ще компенсира демографските тенденции, сочещи значително свиване на хората в трудоспособна възраст в този период. Не може да се игнорира факта, че България е изправена пред сериозно демографско предизвикателство - лицата в трудоспособна възраст ще намалеят с около 13% до 2035 г. Това означава повече възможности за увеличаване на производителността на труда в съществуващи предприятия, но и по-важно – позволява в дългосрочен план преструктуриране на заетостта от дейности, предимно базирани на неквалифициран труд, към дейности, които имат по-високи изисквания за уменията на дори най-ниските работни позиции.  Ако в България в автомобилната индустрия, машиностроенето, електрониката и електротехниката заемат работят 19% от заетите и допринасят за 21% от износа, в Чехия, Словакия и Унгария тези сектори имат два пъти по-висок дял в заетостта и генерират близо 60% от износа. Потенциалната промяна в тази посока би засегнала около 140-150 хил. работни места в индустрията , които в следващите 15 години ще се \"преместят\" към предпрития, генериращи по-висока добавена стойност. по-висока от отраслите, разчитащи в най-голяма степен на евтин нискоквалифициран труд. Намаляването на дела на най-слабо образованите ще спомогне за описаната по-горе промяната в структурана на икономиката и заетостта. Какво може да е количественото измерение на ползите от успех в задържането в училище и насочване на фокуса на политиките към подобряване на качеството на образование именно за децата с най-големи затруднения и слаби постижения? Ако се доверим на редица международни сравнителни изследвания с данни за различни страни по света, които откриват връзка между годините в училище, резултатите на учениците в ПИЗА и иконмическия растеж в дългосрочен план, то ръстът на БВП може да бъде с 0.2 и 0.35 процентни пункта по-висок за годините до 2035 г., като към тази година БВП би бил с до 6% по-висок от сценария на статуквото. Отвъд този макропоглед, при една стъпка по-детайлно разглеждане на ефектите от описаната възможна промяна в структурата на икономиката, отчитайки стартовата позиция на България към момента, вероятно годишният ръст може да бъде с 0.3 до 0.5 процентни пункта по-висок, като Разликата ще зависи от скоростта на преструктурирането, която пък, освен от промяната в качеството на човешкия капитал, е силно зависима от успеха на на привличане на подходящи нови инвестиции, предприемаческите умения и иновативността в бизнеса.", "date": "2019.06.07", "title": "Цената на бездействието – поглед към 2035 г."}
{"url": "https://www.dnevnik.bg/evropa/2019/06/07/3921610_niama_lesni_varianti_za_germaniia_sled_kato_kriza/", "text": "Внезапната оставка на лидера на Германската социалдемократическа партия (ГСДП) след катастрофалните европейски и местни избори постави под съмнение  бъдещето на \"голямата коалиция\"  с канцлера Ангела Меркел. Правителството, изглежда, ще може да изкара някак до изборите в три бивши комунистически източни провинции през септември и октомври. Но ако ГСДП и консервативният Християндемократически съюз (ХДС) се представят зле, рискът от падане на правителството силно ще се увеличи. ГСДП, водена през следващите няколко месеца от временен триумвират, по-късно през годината ще избира нов лидер и ще преразгледа ролята си в коалицията. За да се преоткрие като опозиция и отново да привлече избирателите, отишли при възраждащите се Зелени, ГСДП може под ръководството на новия си лидер да се откаже от съюза си с Меркел. Следва преглед на основните сценарии, ако коалицията между консервативния блок и ГСДП се разпадне. Нови избори Вариантът, за който говорят повечето анализатори - предсрочни избори преди предстоящите редовни през 2021 г., е огромен риск за консерваторите и ГСДП. Меркел обяви, че няма да се кандидатира за пети мандат като канцлер. Консервативният блок, съставен от ХДС и баварската й сестринска партия Християнсоциален съюз (ХСС), събира в социологическите проучвания 26-29 процента, което е по-малко от резултатите им на изборите през 2017 г. Най-вероятният приемник на Меркел Анегрет Крамп-Каренбауер не успя да повиши рейтинга на ХДС, откакто стана неин лидер през декември. Доверието в ГСДП се стопи до 12-17 процента в анкетите и партията плаща цената за участие във властта като младши партньор на Меркел през последните шест години и като цяло през 10 от последните 14 години. ГСДП, която нямаше желание да става част от управляващата коалиция, беше убедена от президента да влезе отново в правителството на Меркел след изборите през 2017 г., в които партията падна до най-ниското си ниво от възстановяването на демокрацията след Втората световна война. Зелените,  които допитване през уикенда определи като  най-силната партия с доверие от 27 процента, може да се окажат големите печеливши. Те изпревариха ГСДП на евроизборите през май, въпреки че могат да се представят по-зле на федералните избори. Крайнодясната \"Алтернатива за Германия\" (АзГ), чиято популярност достигна върха си по време на мигрантската криза през 2015-2016 г., получава в допитванията близо 12-13 процента, приблизително колкото бе резултатът й на изборите през 2017 г. Меркел остава в правителство на малцинството Опасенията на германците от нестабилност - наследство на фрагментацията, характерна за годините, предшестващи възхода на нацистката партия на Хитлер, прави това нежелан вариант и Меркел, известна с предпазливостта си, каза след изборите през 2017 г., че не го подкрепя. Това обаче може да е начин за запазване на правителството до изборите през 2021 г. и Меркел вероятно би могла да получи подкрепа за отделни политики от ГСДП, Зелените и подкрепящата свободния пазар Свободна демократическа партия (СДП). Алтернативни коалиции За да се избегне несигурността, свързана с нови избори, президентът Франк-Валтер Щайнмайер може да насърчи партиите да съставят различна коалиция, която да задържи Меркел на власт до 2021 г. Консерватори и Зелени Общественото мнение показва, че това е възможен вариант, но той няма да събере мнозинство в Бундестага (долната камара на германския парламент), защото Зелените спечелиха само 8.9 процента на последните парламентарни избори. Това ще направи взимането на решения трудно, дори ако партиите успеят да се споразумеят за по-екологичен и проевропейски дневен ред. Зелените дадоха да се разбере, че предпочитат нови избори, които според тях ще им осигурят повече влияние. Консерваторите, СДП и Зелените Този трипартиен вариант, наричан \"Ямайка\" заради партийните цветове, повтарящи знамето на карибската страна с черна, жълта и зелена ивица, изглежда малко вероятен след провала на преговорите за коалиция през 2017 г. Остават големите различия в политиката между защитаващата свободния пазар СвДП и Зелените. Подобен алианс обаче би получил мнозинство в Бундестага и затова не може да бъде изключван. ГСДП, Левите и Зелените Левите, които са наследник на бившата управляваща комунистическа партия в Източна Германия, а привличат и разочаровани избиратели на ГСДП от Западна Германия, никога на са били включвани в национална коалиция, но могат да бъдат хипотетични партньори в левоцентристко правителство, което изключва Меркел. Това изглежда малко вероятно, при положение че ГСДП вероятно ще поискат да се укрепят в опозиция, ако напуснат голямата коалиция. Зелените вероятно ще са начело и ще трябва да се нагодят към радикалнолявата програма на левите като повишаване на максималните ставки на данъците. Това е по-вероятно да стане вариант в дългосрочен план. /БТА", "date": "2019.06.07", "title": "Няма лесни варианти за Германия, след като криза разклати коалицията на Меркел"}
{"url": "https://www.dnevnik.bg/sport/2019/06/07/3921733_vreme_e_za_tenis_klasika_shte_ima_li_sili_federer_v/", "text": "Рафаел Надал срещу Роджър Федерер. Повече едва ли е необходимо да се каже, когато на корта излизат двамата най-успешни съвременни тенисисти. Спечелили общо 37 титли от Големия шлем, днес те излизат в полуфинал на \"Ролан Гарос\". Мачът се очаква да започне в 13.50 часа българско време. Това ще е 39-ия дуел помежду им. Надал, който е спечелил 11 от всичките си 17 титли от шлема именно в Париж, влиза в ролята на абсолютен фаворит. Статистиката подкрепя този му статут - испанецът е бил победител във всеки от петте си мача с Федерер на \"Ролан Гарос\". Той е спечелил и 13 от 15-те им мача на червени кортове, а общо в съперничеството има 23 победи срещу 15 загуби. Федерер може да се осланя на добрата си серия. Рекордьорът по титли от Големия шлем спечели последните пет мача помежду им (в актива му се брои и шеста победа - тази от  несъстоялия се полуфинал в Индиън Уелс този сезон ). Швейцарецът заяви, че вече е надминал очакванията си за турнира, и каза ясно, че ще търси своите възможности срещу Надал. \"Както срещу всеки играч, винаги има шансове. В противен случай никой нямаше да дойде да гледа мача, защото би знаел резултата предварително. Това е спортът - всеки мач трябва да бъде изигран, преди да бъде решен\". Според Федерер всеки тенисист трябва да се бори до последно, дори и срещу Надал. \"Може да има някакъв проблем. Може да е болен - не знаеш. Може да направиш страхотен мач, а неговата игра да не върви. Може да има силен вятър, дъжд, да има десет отлагания заради лошо време. Не знаеш какво може да се случи. Просто трябва да опиташ да се поставиш в ситуацията\", каза носителят на 20 титли от Големия шлем. В другия полуфинал ще играят Новак Джокович и Доминик Тийм.", "date": "2019.06.07", "title": "Време е за тенис класика: ще има ли сили Федерер в \"дома\" на Надал"}
{"url": "https://www.dnevnik.bg/tehnologii/2019/06/07/3921784_maikrosoft_iztri_ot_internet_baza_danni_s_10_mln_lica/", "text": "Американският гигант \"Майкрософт\" тихо е премахнал от интернет база данни с 10 млн. лица, която твърди, че е най-голямата публично достъпна в света, предаде \"Файненшъл таймс\". Компанията вече е заявявала, че базата данни се използва за обучение на системи за лицево разпознаване по цял свят, сред тях - военни изследователи и китайски компании като  SenseTime  и Megvii (доставящи  технологии за наблюдение на групи като уйгурите  в района Синцзян). Хората, чиито снимки бяха в нея, никога не са били търсени за разрешение. От \"Майкрософт\" заявиха за корпоративната употреба на базата данни, че тя е била използвана единствено за \"академични цели\" и е била поддържана от служител, който вече не работи за \"Майкрософт\". Според \"Файненшъл таймс\" тя е била свалена дни след материал на вестника за употребата ѝ за корпоративни цели. Изследвания в областта на изкуствения интелект сочат, че данни от нея са използвани от компании като Ай Би Ем, \"Панасоник\", \"Алибаба\", \"Енвидия\", \"Хитачи\" и други. Достъпна за всички, които са я свалили Още два масива с такива данни - Duke MTMC и Brainwash (последният - събиран с камери в кафене в  Сан Франциско  и използван от Станфордския университет) - са били премахнати. Те за пръв път бяха разкрити от живеещия в Берлин изследовател Адам Харви. Той обяви, че с основната база данни, MS Celeb (кръстена така основно защото лицата са били взети от снимки на публични личности), са били обучавани алгоритми за лицево разпознаване на \"Майкрософт\", но списъкът съдържа и имена на хора, които не попадат в тази категория (включително журналисти, пишещи за дигиталната сигурност). Експерти казват, че \"Майкрософт\" може да е нарушавала европейската директива за защита на данните (GDPR) и това да е причина за свалянето на Celeb. Според Майкъл Вийл от института \"Алан Тюринг\" решаваща може да е била употребата на данните - вече отвъд \"чиста изследователска дейност\" и за \"нещо, с което се изграждат продуктите\" - за каквато компанията едва ли може да получи разрешение. Базата данни обаче остава достъпна за изследователи, които вече са я свалили.", "date": "2019.06.07", "title": "\"Майкрософт\" изтри от интернет база данни с 10 млн. лица"}
{"url": "https://www.dnevnik.bg/sport/2019/06/07/3917616_jenskiiat_futbol_otvaria_nova_stranica_s_nai-vajnoto/", "text": "Осмото световно първенство по футбол за жени е определяно за най-важното в историята. Турнирът, който започва днес в Париж, създава очаквания да бъде най-вълнуващият досега. Никога досега не е имало толкова много претенденти за титлата, нито пък специалистите са забелязвали подобно качество. Броят на продадените билети за надпреварата във Франция надхвърли 720 хиляди, което разби всички рекорди. В допълнение всички пропуски за откриващия мач, полуфиналите и финала бяха изкупени в рамките на 48 часа. \"Продажбите на билети показват, че хората са развълнувани от надпреварата, и с нетърпение очакваме да видим стадионите във Франция, пълни със страстни фенове\", каза директорът на търговския отдел във ФИФА Филип льо Флок. Успоредно с повишаващото се качество на спортния продукт интересът на зрителите и медиите се увеличи и заради набиращата скорост тема за разликите между половете и стремежът на жените да се докажат във футбола. Съвкупността от всичко това отвори отлични възможности за бизнеса и големите компании се постараха да заемат позиции на развиващ се пазар. Много спонсори побързаха да се обвържат с националните отбори в опит да уловят вълната от нарастващата популярност на женския футбол. С най-агресивен подход се показа \"Найки\", която облича 14 от отборите на шампионата. Американската компания за производство на спортни стоки представи екипи с уникален и различен дизайн спрямо представителните тимове при мъжете и поде рекламна кампания за окуражаване на жените в спорта. \"В световен мащаб пазарът за обувки и облекло за жени е 1.5 пъти по-голям от този при мъжете, но приходите образуват по-малко от една четвърт. Затова \"Найки\" насочва по-агресивно ресурсите си към възможностите при жените\", заяви финансовият директор на \"Найки\" Андрю Кемпиън. Вечният спор за равенство Равенството между половете във футбола е сред водещите теми в последните години. С награден фонд от 30 милиона долара световното за жени все още е далеч от нивото при мъжете. На шампионата на планетата в Русия през 2018 г. бяха раздадени общо 400 милиона долара, а само шампионът Франция заслужи 38 милиона. За сравнение - победителят в надпреварата при жените ще получи 4 милиона долара, като увеличението в сумата е двойно спрямо преди четири години. Заплащането е в основата на  спора между състезателки от женския национален отбор на САЩ и местната футболна асоциация . От тима са недоволни, че мъжете получават в пъти повече пари въпреки по-големите успехи на жените в последните години. \"Адидас\" обяви своята съпричастност към проблема, като обяви еднакви бонуси за отборите, които подкрепя. Глас надигнаха германките, които в рекламен клип за световното отправиха призив за по-голяма разпознаваемост и отхвърляне на дискриминацията. \"Играем за нация, която дори не знае имената ни\" и \"Нямаме топки, но знаем как да ги използване\" са водещите послания във видеото. Постепенно женският футбол започва да намира своето място под слънцето. Показателно е въвеждането на еквивалент на наградата \"Златна топка\" при жените. От своя страна стратегията за развитие на ФИФА включва през 2026 г. жените, които играят футбол, да са 60 милиона. Да влязат дамите Световното ще бъде открито днес с мача между домакина Франция и Южна Корея от 22.00 ч. Турнирът ще продължи до 7 юли, когато е финалът в Лион. Мачове ще приемат още столицата Париж, Реймс, Валансиен, Льо Авър, Рен, Монпелие, Ница и Гренобъл. Отборите са разделени в четири групи по шест. Напред продължават първите два от всяка група и четирите най-добри трети. Най-евтините билети са с цена 9 евро, а най-скъпите за финала струват 84. В ролята на фаворит влиза защитаващият титлата си отбор на САЩ. Традиционната сила Германия ще опита да свали американките от трона, а сребърният медалист отпреди четири години Япония е в състояние за нов подвиг. За Франция ще бъде сбъдната мечта страната да е едновременно на световния връх във футбола при мъжете и жените. Тимът ще се опита да стигне до първата си титла, като двигателят на \"петлите\" са състезателките на \"Лион\", който е хегемонът в европейския клубен футбол в последните години. На 33 години колоритната Марта ще поведе Бразилия на поредно световно първенство. Дълги години тя е лицето на съвременния женски футбол, като шест пъти е избирана за най-добър играч и е водещият голмайстор на световни финали с 15 гола. Норвегия ще бъде без голямата си звезда  Ада Хегерберг , която няма да участва в знак на протест срещу местната федерация по проблема с неравенството между половете.", "date": "2019.06.07", "title": "Женският футбол отваря нова страница с най-важното световно първенство в историята"}
{"url": "https://www.dnevnik.bg/evropa/2019/06/07/3921870_namaliavaneto_na_danucite_e_prioritetno_za_podema_na/", "text": "Двамата вицепремиери на Италия - Матео Салвини, лидерът на крайнодясната партия \"Лига\", и Луиджи Ди Майо, лидер на антисистемното Движение \"Пет звезди\", увериха вчера, че намаляването на данъците е приоритетно за подема на страната, предаде \"Франс прес\", цитирана от БТА. След целите, които трябва да се постигнат, намаляването на данъците е тема, която и двамата вицепремиери смятат за приоритетна за подема на страната, се казва в съвместно изявление на вицепремиерите след тяхна среща в Рим. В него не се уточнява как ще постигнат те това, след като държавните финанси са на червено. Целта на правителството е да съживи конструктивния диалог с Европа, се казва в изявлението, разпространено ден след предложението на Европейската комисия да започне наказателна процедура срещу Италия  заради растящия й дълг . Заседанието между двамата вицепремиери е сигнал за успокояване на напрежението между тях, белязало предизборната кампания за евровота. То се засили до такава степен, че в понеделник премиерът Джузепе Конте  заплаши да подаде оставка , ако двамата вицепремиери не намерят начин да работят заедно. Комюникето от срещата им днес посочва, че тя е била \"полезна, позитивна и сърдечна\". В сряда Салвини каза, че  Италия би могла да свие дълга си , намалявайки данъците. Според зам.-председателя на Европейската комисия Валдис Домбровскис планираното намаление на данъците може да бъде много скъпо и допълнително да влоши италианските финанси.", "date": "2019.06.07", "title": "Намаляването на данъците е приоритетно за подема на Италия, казаха вицепремиерите й"}
{"url": "https://www.dnevnik.bg/biznes/2019/06/07/3921869_taneva_vse_pak_shte_uvolni_slujitelia_s_kushtata_za/", "text": "Новият земеделски министър Десислава Танева е наредила да бъде уволнен служителят във фонд \"Земеделие\" Янаки Червеняков, станал известен в медиите чрез къщата за гости, ползвана от тъща му като лична вила, но изградена с пари от еврофондовете. Това съобщи Танева в интервю за Нова телевизия. Четвърта година продължава случаят с уволнения уж за злоупотреба с власт ръководен кадър на фонда, после върнат на работа от съда. Червеняков беше уволнен през 2016 г., след като бе уличен в злоупотреба с власт и облагодетелстване, после възстановен от съда през декември 2017 г. и оттогава – по твърденията на фонд \"Земеделие\", е в неплатен отпуск. Като началник-сектор в дирекция \"Договориране по прилагане на мерки по Програмата за развитие на селските райони\" той е демонстрирал благосъстояние, което не отговаря на доходите му - карал скъпи автомобили и живеел в луксозен комплекс от затворен тип край Витоша. Неговата тъща е спечелила два европроекта, одобрени от ДФЗ, като единият е за къща за гости в село Попина Лъка, община Сандански, която не се ползва по предназначение, а като лична резиденция, показа разследване на \"Биволъ\". Тогавашният министър на земеделието Румен Порожанов заяви, че го уволнява за дисциплинарно провинение, но впоследствие се оказа, че освобождаването е станало заради промяна в длъжностната характеристика и с куп нарушения. Днес, без да посочва името на Червеняков, Танева каза, че е наредила експертът с къщата за гости с тъща да бъде освободен. Тя добави, че междувременно във ведомството е постъпила заявка от същото село за изграждане на басейн към къща за гости, но не беше сигурна дали новият проект има връзка със семейството на Червеняков. В  списъка на къщите за гости , финансирани с евросредства, публикуван в сайта на фонда, няма къща за гости в село Попина Лъка.", "date": "2019.06.07", "title": "Танева все пак ще уволни служителя с \"къщата за тъщи\""}
{"url": "https://www.dnevnik.bg/na_put/2019/06/07/3921622_etura_predstavia_mujki_vremena_i_nevidimata_sila_na/", "text": "В изложбените зали над Шарланджийската работилница в националния музей на открито \"Етъра\" може да бъде разгледана изложбата \"Мъжки времена\", съобщиха от музея. Експозицията представя живота във времената, които днес наричаме \"мъжки\" и невидимата сила на жената, която според народните умотворения \"мъж прави и мъж разваля\". Посетителите могат да си направят снимка, приближавайки лицето си към стъклото с изобразени очила и мустаци и така да се пренесе в епохата, когато тези атрибути са били не само модни, но и въпрос на престиж. \"Мъжът е като кучето – все е навън. Жената е като котката – стои си при огнището\". \"Мъжът и жената са двете части на едно цяло\". \"Жена ражда мъжа, жена го прави мъж, жена ражда децата му, включително и синове. \"Женската сила е невидима, но присъства зад всяко едно действие на мъжа\", коментира кураторът на изложбата Румяна Денчева. Представеното е плод на дългогодишни проучвания, по различни теми, които не са пряко свързани с темата за мъжете. \"Идеята да представим \"Мъжки времена\" дойде напълно естествено, след като събрахме достатъчно предмети по време на проучвания по други теми. Изложбата обхваща периода от края на ХІХ до 40-те години на ХХ век. В нея може да се видят различни етапи от живота на мъжете. и жените. Когато в семейството се ражда момче, казват – \"Булката доби дете\". Когато е момиче – \"Булката доби момиче\". Гадаенето за пола на бебето започва още при ранната бременност на булката. Тайно поръсват със сол главата й, за да я наблюдават. Ако се пипне по носа – момче ще роди. Докосне ли устата си – момиче ще е. Хората наблюдават и помнят какво казва предходното дете. Ако първите му думи са насочени към мъжете в семейството – следващото ще е момче. Ако са към жените – ще е момиче. Децата растат. Момичетата учат-недоучват. За момчетата е различно. Изпращат ги да усвоят занаят, а в по-нови времена дори във висши училища в чужбина. Целта е да имат по-добър шанс в живота си. На момчето се възлага да успее на общественото поприще. Ролята на жената е в семейството, където е водещ фактор. Румяна Денчева разказва, че до 40-те години на ХХ век, когато хората питат за една жена, въпросът е: \"На кого е тази жена?\". Отговаря се с името на мъжа й, например \"Колювица Минчовата\", тъй като е съпруга на Колю Минчев. Изследователят пресъздава и действителен случай: \"Момче е запитано в училище за името на майка си. То се замисля за кратко и отговаря: \"Иваница Ангеловата\". А името й е Николина.\" От изложбата \"Мъжки времена\" може да се разбере защо допреди двадесетина години все още широко разпространено е разбирането, че който не е ходил войник, не е станал мъж. Кураторът разказва: \"През период на турското робство границата между момчето и мъжа е коледуването. Когато стане коледар, момчето вече се смята за мъж. След Освобождението, когато България има своя армия, нещата се променят. Момчето е мъж, отбивайки военната си служба\". Част от изложбата е бръснарницата - едно от най-демократичните места, там са позволени свободни мъжки разговори, обсъждане на светски теми. \"На бръснарския стол сяда всеки – и беден човек, и министър. И получават еднакви услуги. Българинът не е много придирчив към своя външен вид. В масовия случай се бръсне веднъж-два пъти в месеца, а косата си подстригва рядко. Най-редовните са държавните чиновници, тъй като положението им в обществото го изисква. Предприемачите също.\" Някои от предметите в бръснарницата постъпват в \"Етъра\" преди доста години, други са част от дарителската кампания, свързана с 55-та годишнина на музея, която продължава и сега. показани са ръчни машинки за подстригване, които се движат на принципа на ножиците. Може да се види и старо радио. Вълните, на които може да се слуша, отдавна не се използват. Кураторът насочва вниманието към бръснача, който е ползван от мъжете до 60-те години на ХХ век. \"Не случайно се казва, че бръснарят учи занаята си на сиромашки глави. Едно трепване и човекът може да го няма. Да си бръснар е много отговорна професия. Не случайно в средните векове бръснарите са ползвани и като хирурзи. Бръснарницата е информационната служба на обществото. Водят се разговори, четата се вестници, слуша се радио, дори може да се изпие по едно кафе там.\"", "date": "2019.06.07", "title": "\"Етъра\" представя \"Мъжки времена\" и невидимата сила на жената в тях"}
{"url": "https://www.dnevnik.bg/politika/2019/06/07/3921875_karakachanov_prizova_siderov_da_misli_5_dni/", "text": "Волен Сидеров не може да преживее разгрома на европейските избори, ако трябва, нека се затвори сам 5 дни и да помисли. Това заяви министърът на отбраната и лидер на ВМРО Красимир Каракачанов в ефира на Би Ти Ви. Повод за коментара му е изказването на Сидеров преди дни, че  р езултатът на ВМРО (7%) на изборите  е \"една голяма сделка и ще струва на българския народ 3 млрд. лв., колкото струват самолетите, които ни натресоха да купим от САЩ\". \"Аз отдавна казвам, че има проблеми в \"Обединени патриоти\" и те се отразяват на мнозинството в парламента. Шансът \"Обединени патриоти\" да оцелеят като коалиция не е голям. Не искаме да го отстраняваме Сидеров като председател на парламентарната група, но той не я събира\", каза военният министър. По думите му евентуално напускане на лидера на \"Атака\" няма да застраши правителството. \"Ще искаме да разгледаме програмата на управление и да видим кое изостава като реализация\", добави министърът. Той заяви, че \"не е сериозно да се вкарват заговори\" и че не е имало предложение групата да се разцепва, но Сидеров не можел да преглътне еготото си и обиждал колегите си. \"Ще искаме да разгледаме програмата на управление и да видим кое изостава като реализация\", добави министърът, но отбеляза, че няма как да седне на една маса с някой, който се е \"упражнявал 40 дни върху гърба на ВМРО\". Министърът на отбраната коментира и сделката за изтребителите. По думите му над 1.6 млрд. долара е сума, на която България няма да се съгласи. \"Те дават таван, до който американското правителство може да сключи договор. Това не означава, че България ще се съгласи или ще плати такава цена.\" \"Още се преговаря, но компромис с въоръжението и поддръжката няма да се прави\", добави министърът. Вчера след заседанието на парламентарната комисия по отбрана Каракачанов заяви , че м аксималната нормална сума, която България може да си позволи за 8 изтребителя F-16, е 2 млрд. лв .", "date": "2019.06.07", "title": "Каракачанов призова Сидеров да мисли 5 дни"}
{"url": "https://www.dnevnik.bg/evropa/2019/06/07/3921877_v_germaniia_medicinski_slujitel_be_osuden_dojivot_za/", "text": "Германски медицински специалист получи вчера доживотна присъда за убийството на 85 негови пациенти. Това е най-тежкото престъпление от този род в следвоенната история на Германия, съобщиха местни медии, цитирани от \"Ройтерс\". Нилс Хьогел , който инжектирал болните със смъртоносни лекарства и след това се правел на герой, като се опитвал да ги съживи, вече е осъден през 2015 г. за две други убийства. Миналата година прокурорите повдигнаха допълнителни обвинения за десетки други убийства, за които Хьогел е обвинен. 42-годишният Хьогел, който е направил признания за убийството на пациентите със смъртоносни инжекции, вече излежава доживотна присъда за първите две убийства, посочва ДПА. Той избирал наслуки жертвите си в болници в северните германски градове Олденбург и Делменхорст. Лекарствата, които им инжектирал в периода 2000-2005 г., предизвиквали сърдечна недостатъчност и други усложнения. Според прокуратурата, Хьогел го правел от скука и от желание да се изтъкне пред колегите си, като демонстрира професионализъм при опитите да съживи жертвите си. Полицията подозира, че Хьогел е причинил смъртта на близо 200 души, но някои от случаите не могат да бъдат разследвани, защото починалите са били кремирани, предаде \"Франс прес\". /БТА", "date": "2019.06.07", "title": "В Германия медицински служител бе осъден доживот за убийството на 85 пациенти"}
{"url": "https://www.dnevnik.bg/evropa/2019/06/07/3921873_preduprejdenie_za_merkel_zelenite_opipvat_pochvata_za/", "text": "Партията на Зелените в Германия предложи разговори за управляваща коалиция на социалдемократите и на крайната левица (Левите) в Бремен - град със статут на федерална провинция. Това е предупредителен сигнал към консерваторите на канцлера Ангела Меркел, че дори и да се класират първи в каквито и да са избори, оставането им на власт не е гарантирано, отбелязва \"Ройтерс\". Намерението на Зелените да създадат лява коалиция в Бремен има важно значение, защото партията, която зае второ място в изборите за Европарламент, иска провеждане на федерални избори, ако коалицията на Меркел със социалдемократите се разпадне. Подобен сценарий  става все по-вероятен след последните отчайващи изборни резултати на Германската социалдемократическа партия на евроизборите, които  накараха техния лидер да се оттегли . При последните национални избори ГСДП, Зелените и Левите получиха повече депутатски места от консервативния блок на Меркел, но политически различия - най-вече по външната политика - не им позволиха да съставят федерално правителство. Макар че Бремен е малка провинция, която дълго време в исторически план е била управлявана от левицата, една т.нар. червено-червено-зелена коалиция там би била първа от този тип в западната част на Германия, и би показала способността на Зелените да си търсят коалиционни партньори и наляво, и надясно според това кой вариант им се струва най-подходящ. \"Един червено-червено-зелен съюз предлага възможност, при наличие на стабилно мнозинство, да се вземат смели новаторски стъпки в политиката в провинция Бремен\", се казва в декларация на ръководството на Зелените в Бремен. Национално социологическо проучване, поръчано от телевизия Цет Де Еф и оповестено вчера, показва рекордно висока популярност на Зелените - 26 процента, в национален мащаб, откакто те бяха включени в анкетите през 1991 г. Взети заедно, Зелените, ГСДП и Левите събират общо 43 процента подкрепа, сочи последната анкета. При положение, че някои по-малки партии не успеят да прескочат 5-процентната бариера за влизане в Бундестага, този съюз би бил на ръба на парламентарно мнозинство на национално равнище, отбелязва \"Ройтерс\". Офертата на Зелените е спасителен пояс за социалдемократите, ако те искат да се задържат на власт в Бремен, където за първи път от 73 години  загубиха мнозинството си миналия месец , победени, макар и с малко, от ХДС на Меркел. \"Съставянето на коалиция в Бремен е интересно заради последствията, което това може да има на федерално равнище, особено във връзка с вероятността Голямата коалиция (между консерваторите и ГСДП) да се разпадне още тази година\", каза Муджтаба Рахман - шеф на консултантската група \"Евразия\". Предсрочни избори Мнозинството германски гласоподаватели подкрепят произвеждането на предсрочни избори, сочи допитване, осъществено след изборите за Европейски парламент миналия месец, предаде ДПА. Общо 52 процента от анкетираните в допитването на базираната във Великобритания международна компания за пазарни проучвания и анализи на данни \"ЮГав\" (YouGov) се обявяват за предсрочни избори. Само 27 на сто са за запазване на голямата коалиция между съюза на Меркел (ХДС/ХСС) и социалдемократите. Според проведеното от понеделник до сряда допитване, в което са участвали 2042 души, подкрепа за голямата коалиция са заявили едва 9 на сто анкетираните. Най-популярен вариант с 25 на сто одобрение е коалиция между зелените, социалдемократите и крайнолевите. Коалиция между ХДС/ХСС, зелените и либералната Свободна демократическа партия има 15 на сто подкрепа, а коалиция само между ХДС/ХСС и зелените - 14 процента. /БТА", "date": "2019.06.07", "title": "Предупреждение за Меркел: Зелените опипват почвата за лява коалиция в Бремен"}
{"url": "https://www.dnevnik.bg/detski_dnevnik/2019/06/06/3912054_zanimalni_na_vitosha_i_krai_moreto/", "text": "Лятна занималня на Витоша Цял ден игри и приключения на Витоша за деца от 4 до 12-годишна възраст предлага екипът на  \"Марина спорт\" съвместно с \"Детска архитектурна работилница\" . Заниманията започват на 17 юни и продължават до септември, разпределени в 12 седмици. \"Малкият индианец\", \"Планетата и нейните континенти\" и \"Аз обичам природата\" са някои от дванайсетте различни тематични седмици на занималнята. Децата ще се забавляват с градинарство и зелена архитектура, ще майсторят с различни материали като глина, пръст и дърво и ще се запознаваят с традиционни техники на строителството. Освен това в програмите са включени и леки преходи до местността Бистришко бранище и Голи връх. Туроператорската агенция \"Мачирски спорт\"  ще забавлява децата с тематични седмици, свързани с опознаване на професиите. Малчуганите ще бъдат в ролята на космонавти, търсачи на съкровища, метеоролози, ще изучват растенията като ботаници, ще бъдат зоолози, лесничеи, експериментатори, еколози, архитекти и археолози. Всичко това ще бъде придружено с преходи из Природен парк Витоша, катерене, яздене и други предизвикателства.", "date": "2019.06.07", "title": "Занимални на Витоша и край морето"}
{"url": "https://www.dnevnik.bg/biznes/2019/06/07/3921868_kandidatite_za_kushti_za_gosti_s_evropari_shte/", "text": "Кандидатите за финансиране на къщи за гости по европрограми ще подават занапред декларации за конфликт на интереси и за свързаност с хора от управлението. Това съобщи през Нова телевизия земеделският министър Десислава Танева. Така властта се опитва да предотврати бъдещи съмнения за изразходването на еврофондовете след като поредица журналистически разследвания показаха, че хора, свързани с управлението, са получавали безвъзмездно пари, за да си строят лични вили. Между тях е по-алият оставка зам.-министър на икономиката  Александър Манолев , доскорошният зам.-шеф във фонд \"Земеделие\"  Иванка Багдатова - Мизова ,  \"Биволъ\"  установи, че такива проекти развиват близки на лидера на ДПС Мустафа Карадайъ, а \"Пик\" - за семейството на вече избраната за евродепутат от БСП Елена Йончева. Прокуратурата проверява всички проекти. Министърът каза, че европейският регламент изисква да се проверява 1% от проектите, в България са проверени около 17%, но и това се е оказало недостатъчно. \"При нас мисленето е такова, че проверките по европейския регламент не са достатъчни при подобен вид инвестиции, каквито се дават в цяла Европа. Това е нашият манталитет, мисленето как да се спазва законът, но да не постига целите, е нашият проблем\", каза тя. В същото време Танева подчерта, че не може да се забранява на роднините на политици от второ, трето, четвърто коляно да се занимават със земеделие, особено ако живеят в земеделски райони. \"Хора - втори, трети, четвърти братовчеди, които си живеят по селата, освен със земеделие с какво да се занимават? Да си напуснат селата?\" попита риторично тя. Затова увери, че целта е да има общи правила и гаранции, че никой няма да се облагодетелства извън тях. Помолена да коментира отмяната от съда на методиката за санкциониране на нарушители, от която следва, че държавата ще връща пари на злоупотребилите, Танева уточни, че с методиката се определя само размерът на санкцията, но не и наличието на нарушение. \"Европейското законодателство е точно, че нарушителят плаща\", успокои тя. Предстои да бъдат обявени нови правила, по които изпълнителният директор на фонд \"Земеделие\" ще налага санкциите. Танева съобщи, че при встъпването си в длъжност като министър преди по-малко от месец е заварила 14 договора за одобрение, постъпили от края на миналата година, с които се предлага допълнително финансиране на туристически атракции към къщи за гости - басейни, джакузи, ресторант, детски площадки и кътове. Едно от предложенията е в същото село, в което е и станалата известна в медиите \"къща за тъщи\". (   ). Всички тези дейности са допустими по европравилата. Тя предложи на медиите да участват в проверките по места, за да установят дали въпросните къщи за гости се използват по предназначение и дали парите ще бъдат похарчени смислено.", "date": "2019.06.07", "title": "Кандидатите за къщи за гости с европари ще обявяват свързани ли са с политици"}
{"url": "https://www.dnevnik.bg/bulgaria/2019/06/07/3921878_kratki_novini_kamionite_shte_budat_spirani_vseki_petuk/", "text": ". Около 17.15 часа днес автопатрул на полицията в София спрял за проверка микробус \"Мерцедес\", движещ се бавно в аварийната лента на магистрала \"Тракия\" в района на 40 км в посока София. При поискване на документите му, шофьорът побягнал към гората, съобщи пресцентърът на МВР. В микробуса са открити 15 чужди граждани, като тепърва ще се изяснява тяхната самоличност. Продължава издирването на шофьора. Камионите ще бъдат спирани всеки петък и неделя до септември Постоянната мярка за ограничаване на тежкотоварните превозни средства над 12 тона по главните пътища влиза в сила от днес до септември, съобщава Би Ти Ви. За различните трасета часовият диапазон е различен във всеки от дните, но обхваща предимно следобедните часове, когато трафикът от леки коли е най-натоварен. Вчера пък започна ремонт на фугите на началните 3 километра след София на магистрала \"Хемус\". Очаква се това в съчетание с останалите ремонти там също да доведе до затруднения в движението.", "date": "2019.06.07", "title": "Кратки новини: Камионите ще бъдат спирани всеки петък и неделя"}
{"url": "https://www.dnevnik.bg/razvlechenie/2019/06/07/3921880_fotoakademika_pravi_pregled_na_bulgarskata_fotografiia/", "text": "Претендентите за приза в двадесетия поред ежегоден конкурс за фотография \"Фотоакадемика\" ще бъдат представени днес в Мраморното фоайе на НДК. Събитието е част от Месеца на фотографията, който пък отбелязва своята десета годишнина и по повод двойния юбилей организаторите от Фотографска академия \"Янка Кюркчиева\" подготвят по-специална програма. Тя ще почете и друга годишнина - на 180 години фотографско изкуство. В юбилейното издание на \"Фотоакадемика\" най-добрите фотографии ще се борят за фотографски приз – статуетката \"Академика\". Творбите на млади автори до 18-годишна възраст в раздела \"Фотоакадемика учащи\" ще получат стипендии от Министерство на културата. Организаторите на фестивала ще връчат още медали и дипломи на най-успешно представилите се български автори през периода 2018-2019 г.. Изложбата на \"Фотоакадемика\" се открива в 19 ч. днес и ще продължи до 19 юни, всеки ден от 11 до 19 ч. в Мраморно фоайе на НДК. Входът е свободен.", "date": "2019.06.07", "title": "\"Фотоакадемика\" прави юбилеен преглед на българската фотография"}
{"url": "https://www.dnevnik.bg/sviat/2019/06/06/3921529_v_afrika_moje_da_ima_1_mlrd_nedohraneni_deca_i_mladeji/", "text": "Един милиард деца и младежи може да са недохранени или гладни до 2050 г. Същевременно девет от десет деца в Африка не покриват минималните изисквания на Световната здравна организация за приемливо количество и разнообразие на хранителни продукти. Това сочи  изследване  на Африканския форум за политики за децата, цитирано от \"Гардиън\". Организацията, базирана в Адис Абеба, казва, че две от пет деца не се хранят редовно въпреки бурния ръст на континента в последните години. Според изпълнителния директор на форума Асефа Бекеле проблемът е най-вече \"политически\", тъй като е резултат от съчетанието между \"политическо безразличие, безотчетно управление и лошо икономическо управление\". Тази трагедия мълчаливо се \"търпи, основно, защото е проблем на бедния човек\", казва тя. \"Неприемливо е, че децата все още гладуват в Африка... Въпреки че Африка сега произвежда повече храна от всякога.\" Почти 17% от БВП Проблемът, който създава тази ситуация, е и икономически - гладът при децата може да струва до 17% от брутния вътрешен продукт на някои от държавите, средно 10% само заради проблемите в израстването, породени от недохранването. Всяка година гладът сред децата струва на Етиопия, най-динамичната африканска икономика, 16% от БВП, на Руанда - 11.5 на сто. Освен това проблемите в развитието не са в пряка връзка с икономическия растеж - в Кения например случаите са се увеличили с 2.5% годишно за период, когато средният ръст на БВП е 2%. Прогнозата за милиард деца, засегнати от проблема, отразява сценарий, при който няма промяна в сегашната статистика. Над половината от страните на континента няма да се справят с регионалната стратегия за изхранването в сила от 2020 до 2025 г. В някои от страните като Мавриций и Южна Африка проблемът е по-слабо застъпен, а Централноафриканската република и Чад е с най-слаби показатели.", "date": "2019.06.07", "title": "В Африка може да има 1 млрд. недохранени деца и младежи до 2050 г."}
{"url": "https://www.dnevnik.bg/sviat/2019/06/06/3921568_bulgarite_upotrebiavat_nai-mnogo_kanabis_no_se_lekuvat/", "text": "Младите българи са употребявали най-много канабис в последната година, но хероинът праща най-много хора в клиники – това показва ежегодният доклад на Европейския център за мониторинг на наркотици и наркомании (EMCDDA). Канабис са опитвали 10.3% от хората на възраст между 14 и 34 години; следват го MDMA с 3.1% и амфетамини с 1.8%. Процентът расте в последните години, започвайки от около 3% през 2005 г. Сред влезлите в клиники за рехабилитация българи обаче 58% използват основно хероин, 13% амфетамини и 10% - канабис. Хероинът – по-малко нови наркомани, но по-голяма опасност Броят на новите случаи на търсене на лечение за  употреба на хероин  е малък в сравнение с миналото, равнищата на инжекционна употреба намаляват, а през последното десетилетие броят на новите случаи на ХИВ инфекции, свързани с инжекционна употреба на наркотици, намалява всяка година с около 40%. Но в редица държави, особено в Източна Европа, предоставянето на ефективни мерки за намаляване на вредите и лечението е все още недостатъчно. Освен това през последните 5 години се наблюдава общо нарастване на броя на смъртните случаи, свързани с употреба на наркотици, като това нарастване засяга всички възрастови групи над 30 години. Показателите за предлагането на наркотици разкриват, че заплахата вероятно се задълбочава, сочи докладът за цяла Европа. Откритите през последните години в България, Чехия, Испания и Нидерландия лаборатории за производство на хероин от морфин с използване на оцетен анхидрид, заедно с нарастването на броя на конфискациите на морфин и опиум показват, че известни количества хероин вече се произвеждат по-близо до потребителските пазари в Европа. Повече синтетични опиоиди Развиващата се понастоящем  опиоидна епидемия  в Съединените щати и Канада е свързана основно с употребата на синтетични опиоиди, и по-специално на производни на фентанил. Това не е така в Европа, но в тази област съществуват поводи за загриженост, предупреждава агенцията. Около 50 нови синтетични опиоида са били докладвани чрез системата на ЕС за ранно предупреждение за нови психоактивни вещества. Много от тези вещества се свързват с остри отравяния и смъртни случаи. Някои от тях, като например карфентанилът, имат изключително голяма сила на действие, което означава, че могат да бъдат пренасяни незаконно в много малки количества, които са трудни за откриване, като същевременно са достатъчни за производството на хиляди дози. Освен това има данни, че синтетични опиоиди, които обикновено се използват като лекарства, придобиват по-голямо значение за проблема с наркотиците в много части на Европа; тези вещества включват медикаменти, използвани за субституираща терапия и като болкоуспокояващи средства. Пазарът на кокаин расте Както броят на конфискациите, така и конфискуваните количества от наркотика понастоящем са на рекордни нива. Кокаинът влиза в Европа посредством многобройни маршрути и способи, но сред тях изпъква нарастването на трафика на големи пратки, пренасяни с контейнери през големите пристанища. За повишената достъпност на наркотика говорят и най-високите за последното десетилетие оценки за чистотата на кокаина на нивото на разпространението на дребно. На пазара са навлезли по-малки групи, използващи различни информационни технологии като криптиране на данни, уебсайтове за анонимна продажба, социалните медии за разпространение и криптовалути. Предприемчивостта на участниците в конкурентния пазар на кокаин намира отражение в наблюдаваните иновативни стратегии за разпространение, като например центрове за обслужване по телефона, ангажирани изключително с разпространението на кокаин. Тези нови методи, изглежда, отразяват в известна степен технологичните промени, наблюдавани в други области, засегнати от масовата употреба на смартфони: потенциална \"юберизация\" на търговията с кокаин — конкурентен пазар, на който продавачите се конкурират, като предлагат допълнителни услуги като гъвкави възможности за бърза доставка От 2014 г. насам броят на новите пациенти, постъпили на лечение за проблеми, свързани с употреба на кокаин, макар и все още относително малък, е нараснал с повече от 35 %, като увеличение е отчетено в около две трети от държавите. Канабисът Канабисът е един от най-утвърдените наркотици в Европа. Това е най-широко употребяваният незаконен наркотик, като почти 20 % от лицата във възрастовата група между 15 и 24 години съобщават, че са използвали канабис през последната година. В международен мащаб и в рамките на Европа канабисът продължава да е тема на значителен интерес от страна на органите, определящи политиката, и обществеността, а наблюдаваните нови тенденции са повод за дебати относно това как обществото трябва да противодейства на това вещество. Участието на пазара на канабис често е движещ фактор за младежката престъпност, както и източник на приходи за организираната престъпност. Наред с това се разви нашето разбиране за потенциалните рискове за здравето, свързани с употребата на канабис, особено сред младите хора. Понастоящем канабисът е веществото, което се посочва най-често от постъпилите за първи път в специализирани центрове за лечение за употреба на наркотици като основна причина да търсят помощ.", "date": "2019.06.07", "title": "В България се употребява най-много канабис от всички наркотици"}
{"url": "https://www.dnevnik.bg/ot_vas/novini_ot_vas/2019/06/07/3921890_delta_na_dunav/", "text": "От 1991 г. делтата на Дунав е част от световното природно наследство на ЮНЕСКО.", "date": "2019.06.07", "title": "Делта на Дунав"}
{"url": "https://www.dnevnik.bg/sviat/2019/06/07/3921899_sasht_shte_sprat_priema_na_turski_piloti_za_obuchenie/", "text": "Съединените щати са взели решение да преустановят приема на нови военни пилоти от Турция за обучение по пилотиране на изтребителите бомбардировачи F-35, съобщи \"Ройтерс\". Агенцията отбеляза, че това е явен признак за разрастващ се спор заради плановете на Анкара да закупи руски зенитно-ракетни комплекси. Двете членки на НАТО влязоха в пререкания, след като Турция поръча от Русия системи С-400, които според Вашингтон представляват заплаха за самолетите F-35, каквито Анкара също планира да купи. САЩ казват, че Турция не може да има и двете, но досега не са предприемали стъпки за изваждане на турските пилоти от тренировъчната програма. В момента четирима турски пилоти се обучават във военновъздушна база в Аризона. Още двама турски пилоти са в базата и работят като инструктори. Освен шестимата пилоти там има още 20 турци, получаващи обучение по поддръжката на самолетите, показват данни на американските въоръжени сили. Турция изрази интерес да закупи 100 самолета на обща стойност 9 млрд. долара. /БТА", "date": "2019.06.07", "title": "САЩ ще спрат приема на турски пилоти за обучение по пилотиране на F-35"}
{"url": "https://www.dnevnik.bg/sviat/2019/06/07/3921900_peru_shte_vuvede_vizov_rejim_za_venecuelci/", "text": "Перу ще въведе визов режим за гражданите на Венецуела, които досега пътуваха безвизово, съобщи вчера министерството на външните работи, цитирано от \"Франс прес\". Над три милиона венецуелци, една десета от цялото население на страната, емигрираха от 2015 г. заради тежката икономическа и политическа криза във Венецуела. От януари 2017 г. досега Перу прие около 800 хил. от тях. От 15 юни венецуелците, искащи да отидат в Перу, ще трябва да получат \"хуманитарна виза\" в перуанските консулства във Венецуела, Колумбия или Еквадор. Министерството мотивира това решение с необходимостта от \"уредена, редовна и сигурна миграция\". /БТА", "date": "2019.06.07", "title": "Перу ще въведе визов режим за венецуелци"}
{"url": "https://www.dnevnik.bg/bulgaria/2019/06/07/3921916_prezidentut_politicheskata_konjunktura_ne_moje_da/", "text": "Между България и Русия има толкова здрави и дълбоки духовни връзки, които никоя политическа конюнктура не може да промени. Затова отношения ни са важни и наш дълг е да ги развием във всички измерения, каза снощи при срещата си с представители на българската общност в Санкт Петербург президентът Румен Радев, цитиран от своя прессекретариат.  Той е в Русия  за участие в Петербургския международен икономически форум. Вчера  президентът разговаря  с руския си колега Владимир Путин. \"Всички ние имаме общ дълг и отговорност да пазим езика, културата и традициите си, независимо колко далеч от родината се намираме. Много е важно децата да не прекъсват връзката с България, защото ако следващото поколение не познава езика, културата, традициите и обичаите, ние ще загубим тези млади хора като българи\", каза още държавният глава. Румен Радев отбеляза и че през 2019 г. предстои да се отбележат 140 години от установяване на дипломатически отношения между България и Русия, и призова за общи усилия тези връзки да стават все по-пълноценни. \"Инвестициите от Русия са много важни за нашата икономика и инвеститорът трябва да бъде убеден, че влага на сигурно място. Вие сте хората, които давате примера за България в Русия, и ви благодаря, че представяте достойно страната ни със своите постижения във всяка сфера, в която се занимавате\", заяви още Радев.", "date": "2019.06.07", "title": "Президентът: Политическата конюнктура не може да промени дълбоките връзки с Русия"}
{"url": "https://www.dnevnik.bg/analizi/2019/06/07/3921901_spravedlivoto_finansirane_na_partiite_se_postiga_s/", "text": "Дебатът за партийните субсидии не може да се води така. Преди да приеме решение, парламентът е добре да се запознае с отчетите на партиите. И спокойно да каже на хората за какво партиите трябва да плащат: политическата реклама струва пари - клипове, плакати, билбордове, съдържание в социалните медии, в пресата, в радио и в телевизия, експерти в най-различни области - комуникации, изследвания, анализи и т.н., транспорт, застъпници, разнообразни услуги - наеми на зали и др. - за него също се изисква значителен ресурс  - високо експертна работа    - наемане на хора, плащане на наеми и консумативи   Вижте таваните на предизборните кампании - тази, която се задава за местните избори, е от 8 милиона максимум нормативно. Да, има партии, които не правят много от изброените дейности. Взимат субсидии и ги държат на влог. Явно са им в повече. Но ако искаме качество в политиката, конкуренция на идеи, информирани избиратели - това изисква значителни бюджети. Да кажеш като премиера - Има различни подходи, дисциплиниращи партиите - отчетност; възстановяване на разходи за присъщи дейности; таван на субсидията, която една партия може да получи; обвързване на субсидията с привлечените средства от дарения и членски внос - например за всеки привлечен лев държавата дава също толкова или половината, за да балансира частните и публичните средства, получавани от партиите. Начини има за справедливо определение на размера - без да е 11 лева на глас. Но става с дебат и мисъл - не с чалга популизъм.", "date": "2019.06.07", "title": "Справедливото финансиране на партиите се постига с мисъл, не с популизъм"}
{"url": "https://www.dnevnik.bg/sviat/2019/06/07/3921921_zad_atakata_sreshtu_tankeri_krai_oae_veroiatno_stoi/", "text": "Международно разследване на саботажа, извършен на 12 май срещу четири петролни танкера, стигна до извода, че за него вероятно е отговорна държава, но няма доказателства на този етап, че става дума за Иран. Това съобщиха вчера Обединените арабски емирства, цитирани от \"Франс прес\" и БТА. Разследването бе извършено от ОАЕ с помощта на Саудитска Арабия и Норвегия. Предварителните резултати от него бяха представени на държавите - членки на Съвета за сигурност на ООН, на неформална среща, организирана от постоянното представителство на ОАЕ в ООН. Четирите кораба - два, плаващи под саудитски флаг, един под норвежки и един под флага на ОАЕ - пострадаха при експлозии, станали в териториални води на ОАЕ. САЩ  обвиниха Иран, че е \"твърде вероятно\" да стои  зад атаките, като целта била да предизвика скок в цените на петрола. Иран отрича да е замесен по какъвто и да било начин и настоява за международно разследване. Би Би Си цитира експерти, според които възможна цел на подобна атака би била да се покажат способности за създаване на проблеми в корабоплаването, без да се стига до война.", "date": "2019.06.07", "title": "Зад атаката срещу танкери край ОАЕ вероятно стои чужда държава, обяви Абу Даби"}
{"url": "https://www.dnevnik.bg/analizi/2019/06/07/3921762_riskovete_pri_oriazani_partiini_subsidii/", "text": "Бойко Борисов се е ядосал и сваля партийната субсидия на глас от 11 на 1 лев. \"Заиграване с популизъм\" е обяснението за този гняв, но който и да го е предизвикал, отговорът е несъразмерен на предизвикателството. Тя е необходима публична подкрепа от държавния бюджет за дейността на партиите, която ги предпазва от пряка зависимост от частни и корпоративни интереси. Те много лесно могат да превърнат една парламентарна група в покорен лобистки инструмент за прокарване на закони в ущърб на обществото и на националния интерес. ", "date": "2019.06.07", "title": "Рисковете при орязани партийни субсидии"}
{"url": "https://www.dnevnik.bg/v_pamet/2019/06/07/3921959_blus_izpulniteliat_d-r_djon_pochina_na_77_godini/", "text": "Шесткратният носител на \"Грами\" и световноизвестен блус изпълнител Доктор Джон почина на 77 години, съобщава \"Ройтерс\".  Роден с името Малкълм Джон Ребеннак в семейството на любители музиканти, изпълнителят от Ню Орлиънс е починал в ранните часове на деня вследствие на сърдечен удар, съобщи семейството му в неговия официален профил в \"Туитър\". Увлечен в музиката от ранна възраст, той бил страстен радиослушател, а баща му, който продавал плочи в магазин, понякога го взимал със себе си в нощните клубове, където работел по озвучителните системи. В училищните си години започнал все по-често да се навърта около клубовете и когато стигнал тийнейджърска възраст, вече свирел в някои барове и стриптийз клубове. През цялото време попивал всякакви стилове - смесица от ритъм и блус, каубойски песни, госпъл, джаз, както и музиката от \"Марди Гра\" в родния Ню Орлиънс, буги и фънк, или \"фонк\", както той го произнасял. В началото той е основно китарист, но инцидент с пистолет през 1961 г. го кара да смени посоката. Един от пръстите му е почти изгубен, след като се намесва да помогне на певицата в групата му, която бива заплашена с пистолет от мъж. Пръстът така и не се възстановява напълно, за да може той да се върне към китарата, но е достатъчно здрав, за да може да свири на пиано. Превръща се и в успешен звукозаписен продуцент, сешън музикант и композитор в Ню Орлиънс, преди обаче близките контакти с наркозависими, престъпници, крадци, а той самият като сводник да го превърнат в мишена на властите. Джон започва да пуши марихуана още на 12 години, а после става и хероинов наркоман. Изключен е от гимназията и влиза в затвора заради наркотици през 1965 г., за което разказва в автобиографията си Under a Hoodoo Moon. Когато излежава присъдата си в Тексас, местният прокурор в Ню Орлиънс се опитва да изчисти града от хората, които създават проблеми там, заради което музикантът е посъветван да не се връща. Това го отвежда в Лос Анджелис, където създава и своя сценичен образ Доктор Джон - фигура, подобна на шаман, обвита в пера, кожи и мъниста, която се появява на сцената сред дим и с ярки шапки в стила на \"Марди гра\". След като дълго време работи като студиен музикант за множество изпълнители като Съни и Шер и Monkees, Доктор Джон записва и първия си албум, озаглавен Gris-Gris, който излиза през 1968 г. с помощта на няколко сродници от Ню Орлиънс. Записът, кръстен на амулет, използван във вуду културата, е вдъхновен от музиката на неговия роден град и не постига голям търговски успех, но привлича вниманието на феновете на рока. През 1972 г. издава следващия си албум - Dr. John's Gumbo, с по-традиционни песни от Ню Орлиънс, а в края на 70-те се мести да живее в Ню Йорк. През 1989 г. най-накрая преборва хероиновата си зависимост и през 2009 г. се завръща в Ню Орлиънс. Има записани общо 35 албума, с три от които печели \"Грами\". Получава статуетката още три пъти за дует и за участието си в записите на други две песни. През 2011 г. е въведен в Рокендрол залата на славата, а пред \"Ню Йорк таймс\" преди време споделя, че се е женил два пъти и има \"много\" деца.", "date": "2019.06.07", "title": "Блус изпълнителят Доктор Джон почина на 77 години"}
{"url": "https://www.dnevnik.bg/evropa/regioni/2019/06/07/3915308_ustroistvoto_s_djoben_razmer_koeto_diagnosticira/", "text": "Във Вроцлав полски стартиращ бизнес създаде прототип на минилаборатория за бързо диагностициране на инфекции точно и на ниска цена. Минилабораторията с джобен размер се нарича  SensDx  и е разработена с подкрепата на кохезионната политика на ЕС, разказва \"Евронюз\". Продуктът предстои да бъде пуснат в следващите месеци. Пред \"Дневник\" от компанията уточниха, че той вече е сертифициран за медицинска/професионална употреба и България е в интересите й като потенциален пазар. На стотина метра в същия комплекс, в който се помещава Полският център за технологично развитие, Адам Юнка работи по проекта от година. Неговият екип специализира в два типа чувствителни бактерии, които могат да бъдат уловени от сензор. \"В момента сме на streptococcus pyogenes\" - бактерията, която води до възпаление на гърлото. Втората е haemophilus influenzae, която също предизвиква възпаление на гърлото и води до инфекции.\" Новата технология означава, че пациентите могат да разберат за 4 минути дали дадена инфекция е предизвикана от бактерия, вирус или гъбички. Така лекарите ще могат да адаптират рецептите си и да намалят употребата на антибиотици. Разработката на оборудването струва 10 милиона евро, половината от които идват от кохезионната политика на ЕС. Цената е около 100 евро и първоначално ще е на разположение в центровете за медицински консултации. \"Първо, разбира се, това е медицински уред, така че трябва да гарантираме, че лекарите ще вярват на нашите резултати. След две години лекарят ще го даде на пациента и след това данните ще се предават от дома му в лекарския кабинет, а докторът ще чете резултатите, ще се обади на пациента и ще каже: \"Стой си у дома, имаш грип, не е необходимо да идваш\" или \"Имаш нещо по-сериозно, моля те, ела, трябва да се погрижим за теб\", разказва изпълнителният директор на SensDx Томаш Гондек. Тестовете могат да се използват и за животни. Гондек посочва, че този нов инструмент за бърза диагностика на инфекции е революционен и не е необходима специална квалификация, за да бъде използван. \"Започваме с инфекции, така че да се използва за прихващане на бактерии, вируси и гъбични инфекции, предимно за инфекции на горните дихателни пътища, за интимни инфекции и инфекции на уринарния тракт. След това обаче работим и за онкологичен скрининг с биомаркери. Работим също така по кардиологичен скрининг и паралелно го развиваме за ветеринарна употреба. Оборудването ще струва 99 евро на клиентите. За пациента или доктора в зависимост от теста ще струва между 5 и 10 евро. Ако тестваме за грип, ще струва 5 евро. Ако провеждаме онкологичен скрининг, ще струва 10 евро.\"", "date": "2019.06.07", "title": "Устройството с джобен размер, което диагностицира инфекции за 4 минути"}
{"url": "https://www.dnevnik.bg/biznes/2019/06/07/3921969_frenskata_kompaniia_bik_shte_otkrie_blizo_200_rabotni/", "text": "Френската компания \"Бик\" (Bic), производител на химикалки, самобръсначки и запалки, ще създаде 400 нови работни места в сферата на цифровите технологии, близо половината от които ще са в България, предаде БТА, като цитира агенция \"Франс прес\". С този ход \"Бик\" цели да се постигне по-голяма ефикасност и да бъде по-близо до крайните потребители с помощта на новите технологии, заяви пред медията Софи Палие-Капиан, директорка по външните отношения на компанията. За целта компанията ще наеме специалисти в сферата на анализите на данни, специалисти по дигитален маркетинг и търговия в интернет, уточни Палие-Капиан. Тя информира, че в София ще бъде създаден център за услуги. Плановете на \"Бик\" са да закрие около 450 административни работни позиции от края на тази година до 2022 г. Общо в компанията работят 13.6 хил. работници по целия свят, от които 1800 във Франция. Нейните заводи няма да бъдат засегнати от това преструктуриране.", "date": "2019.06.07", "title": "Френската компания \"Бик\" ще открие близо 200 работни места в България"}
{"url": "https://www.dnevnik.bg/sport/2019/06/07/3921898_poveche_ot_13_miliona_dushi_sa_gledali_ruis_djoshua/", "text": "Над 13 милиона души са гледали боксовия сблъсък между  Антъни Джошуа и Анди Руис  през миналия уикенд чрез нелегални стриймове. Това обяви компанията MUSO, която е засякла много голяма активност в цял свят. Според фирмата, която следи за пиратско излъчване, над 90% от нелегалните стриймове са били в платформата за видео Youtube. MUSO добавя, че 921 994 са зрителите, които са гледали нелегално във Великобритания. \"Все още няма информация колко е аудиторията, която е платила за това събитие по системата pay-per-view. Броят на нелегални стриймове в цял свят обаче е огромен\", казва директорът на MUSO Анди Чатърли. Броят на зрителите, които са гледали нелегално, е по-голям от сблъсъка в тежка категория между  Дионтей Уайлдър и Тайсън Фюри . През декември  близо 10 милиона души  бяха наблюдавали срещата за титлата на WBC чрез нелегални стриймове. От MUSO съобщават, че най-големият процент на зрители, гледали нелегално, е в Нигерия, откъдето са родителите на Джошуа. В африканската страна са регистрирани 2.35 милиона зрители. Двубоят между Джошуа и Анди Руис завърши с изненадващ успех на американеца от мексикански произход, който отне световните титли на британеца. От лагера на Джошуа активираха клаузата за реванш, а според последните информации Руис иска 50 млн. долара, за да може вторият мач да се проведе във Великобритания.", "date": "2019.06.07", "title": "Повече от 13 милиона души са гледали Руис – Джошуа чрез нелегални стриймове"}
{"url": "https://www.dnevnik.bg/bulgaria/2019/06/07/3921984_prokuraturata_i_kmetut_na_kjustendil_spriaha/", "text": "Кметът на Кюстендил забрани провеждането на среща в читалище \"Зора\", която се рекламира с плакати, на които присъства портрет на нацисткия генерал Фердинанд Шьорнер. Срещата под надслов \"Героите от Втората световна война 1941 - 1945\" е била насрочена за 6 юни, но сигнали на граждани са довели до бърза реакция от страна на прокуратурата и кмета. Първият подаден сигнал е от 5 юни. В него се съобщава, че на различни места в Кюстендил са разлепени плакати, съдържащи изображение на генерала от Втората световна война Фердинанд Шьорнер във военна униформа с нацистки символи. Прокуратурата веднага е започнала досъдебно производство за проповядване и подбуждане към дискриминация и омраза, основани на раса, народност или етническа принадлежност. По време на разследването са извършени огледи на четири адреса. Претърсено е и жилището на председателя на читалището, където се намира и адресът за кореспонденция с читалището. \"Прокуратурата е събрала и други доказателства за извършване подобни деяния в минал период. В кратки срокове ще извърши анализ на доказателствата дали деянието осъществява признаците на престъпление против Републиката – за проповядване на фашистка или друга антидемократична идеология или насилствено изменяне на установения от Конституцията обществен и държавен строй\", пише в съобщението на районната прокуратура в Кюстендил, като се уточнява, че досъдебното производство може да бъде пренасочено към Специализираната прокуратура. Това е втори подобен случай от последните дни, след като бургаски медии съобщиха, че на 20 април пред входа на Съдебната палата в града са били разлепени стикери с лицето на Адолф Хитлер. Полицията е установила, че извършителите са трима мъже на възраст между 17 и 44 години. Въпреки това, поне до момента, Бургаската районна прокуратура отказа да образува досъдебно производство срещу тях.", "date": "2019.06.07", "title": "Читалищна среща в Кюстендил се рекламирала с плакат на нацистки генерал"}
{"url": "https://www.dnevnik.bg/biznes/2019/06/07/3921993_programa_predvijda_10_hil_lv_za_da_oborudvane_na/", "text": "Работодателите могат да получат до 10 хил. лв., за да приспособят едно работно място за човек с трайни увреждания в трудоспособна възраст. Това е заложено в промени, заложени в Националната програма за заетост на хората с увреждания, съобщава пресцентърът на Министерството на труда и социалната политика. Същата сума може да бъде отпусната и за оборудване на всяко ново работно място съобразно заболяването на работника, става известно от съобщението. Новите стимули са одобрени от Националния съвет за хората с увреждания. Кандидатите ще подават предложенията си до Агенцията за хора с увреждания. Получилите финансиране трябва да запазят заетостта на наетите хора за не по-малко от 36 месеца след сключването на договор за предоставяне на средствата. По програмата ще се отпуска и ресурс за квалификация и преквалификация, както и за обучение за професионално и служебно развитие на хора с увреждания. За тази цел работодателите ще могат да получат до 200 лв. за един работник. На заседанието на Националния съвет за хората с увреждания, което се проведе в четвъртък, бяха разгледани още няколко проекта на нормативни актове, чиято цел е насърчаването на заетостта на хората с увреждания. Сред тях са Методика за финансиране на проекти за започване и развитие на самостоятелна стопанска дейност на хората с увреждания, Методика за финансиране на целеви проекти на специализирани предприятия и кооперации на хората с увреждания, Методика за финансиране на проекти за рехабилитация и интеграция на хората с увреждания и Методика за финансиране на проекти за изграждане на достъпна архитектурна среда за хората с увреждания на културни, исторически, спортни обекти. В края на миналата година  депутатите въведоха квоти за хора с увреждания в предприятията . Работодатели с 50 до 99 работници ще са длъжни да назначат поне един човек с увреждане, а компаниите с над 100 работници - 2% от списъчния състав. Ще има обаче и изключения - за работодателите, възпрепятствани от специфични фактори. Това предвиждат текстове от Закона за хората с увреждания, които днес парламентът одобри окончателно на второ четене. Работодатели, които не изпълнят работните квоти, всеки месец дължат компенсационна вноска в размер на 30% от минималната работна заплата за всяко незаето работно място за човек с увреждане. Те ще трябва да назначат лицата с увреждания в 3-месечен срок, след като са били уведомени за задължението си по закона.", "date": "2019.06.07", "title": "До 10 хил. лв. ще се дават на бизнеса за достъпна работна среда на хора с увреждания"}
{"url": "https://www.dnevnik.bg/sport/2019/06/07/3921976_kjustendil_priema_blagotvoritelen_turnir_po_ulichen/", "text": "Кюстендил ще приеме благотворителен турнир по уличен баскетбол в събота. Надпреварата ще започне в 14.00 часа на площад \"Велбъжд\", като ще е съпътствана от музикална програма. Организаторите от Фондация \"Легендарно сърце Цветослав Райчев\" целят да съберат средства за подпомагане на млади спортисти и за купуване на дефибрилаторни станции. Фондацията е основана след смъртта на Цветослав Райчев, който починал след сърдечен проблем по време на тренировка на стадиона в Кюстендил. \"Това беше много голям шок за всички нас, много голяма травма и в цялата си скръб решихме, че трябва да направим нещо добро\", каза съпругата на Цветослав Райчев Нора Райчева пред местната \"ТВ Запад\". \"Една от основните ни идеи е да съберем средства за купуване на дефибрилаторни станции, които да бъдат поставени на стадиони, в училища и на възлови места в града и където във всеки момент, когато се случи такава трагедия, може да се помогне на секундата.\" По време на  събитието  кардиолози ще представят пред младите начините за предпазване на сърцето. Желаещите  могат да се запишат за участие  дори и да нямат цял отбор. Таксата е 5 лева за младежи до 18 години и 10 лева за пълнолетните. Отборите ще са разделени в три възрастови групи.", "date": "2019.06.07", "title": "Кюстендил приема благотворителен турнир по уличен баскетбол за \"легендарни сърца\""}
{"url": "https://www.dnevnik.bg/politika/2019/06/07/3922006_sdelkata_za_f-16_shte_se_oskupi_zaradi/", "text": "Сделката за покупката на 8 изтребителя F-16 Блок 70 ще се оскъпи допълнително заради инфраструктурата, а може да се наложи правителството да плати цялата цена наведнъж. Това се разбра от думите на министрите на отбраната и на финансите Красимир Каракачанов и Владислав Горанов. Каракачанов каза пред депутатите, че ще се наложи Министерството на отбраната да изгради инфраструктурата, необходима за новите 8 изтребителя F-16, за които се преговаря със САЩ. Той обясни на парламентарния контрол, че за разлика от България другите страни от Източна Европа, като Хърватия и Словакия, които купуват F-16, имат поне частично изградена инфраструктура. Освен ремонт на пистите трябва да се купят и нови радари, които са съвместими с НАТО. Сегашните съветски радари, които още се използват от армията, са пред колапс и България все още няма система за опознаване свой-чужд съвместима със съюзниците. \"Сумата е доста сериозна, но за радост можем да си я позволим\" Най-вероятно няма да успеем да договорим разсрочено плащане, каза министърът на финансите Владислав Горанов. \"Може да си позволи да плати наведнъж. Сумата е доста сериозна, но за радост може\", каза още Горанов. \"В преговори сме с американската страна, за да постигнем оптималната цена, която е определена от парламента\", обясни Владислав Горанов. Той добави, че \"2 млрд. лева са доста пари, но след като това е приоритет и сме членове на НАТО, вероятно това усилие трябва да бъде направено\". Каракачанов каза още, че има известно притеснение, че ако се наложи да се платят изтребителите F-16 наведнъж, може да няма пари за останалите проекти за модернизиране на армията – корабите и новите бойни машини за пехотата. Той повтори пред депутатите, че цената, посочена от Агенцията за сътрудничество в отбраната и сигурността на САЩ (DSCA) в  одобрението за продажба за България  на 8 нови бойни самолета F-16C/D Block 70/72 - 1.673 млрд. долара (почти 2.9 млрд. лв.), не е сумата за офертата. Това е таванът, който Конгресът на САЩ дава на американското правителство. Каракачанов добави, че сумата за одобрението при сделката на Словакия за 14 изтребителя F-16 е била 2,8 млрд. долара, а сделката се сключена на 1,8 млрд. долара. Ще получим оферта, ако не ни удовлетворява, ще продължим разговорите, каза Каракачанов. Според източници на \"Дневник\" цената, на която българският преговорен екип се надява да сключи договор, е около 2,1 млрд. лв. На 12 юни ще стане ясно кой ще строи кораби за 1 млрд. лв. На 12 юни ще стане ясно, коя фирма ще бъде предпочетена да строи два многофункционални патрулни кораба за военноморските сили (ВМС). Тогава Министерството на отбраната трябва да внесе в Министерския съвет доклад с оценяване на офертите. След това трябва да бъде взето решение на правителството. Одобрената от парламента проектна цена за двата кораба е 984 млн. лв. (с ДДС). Министърът на отбраната Красимир Каракачанов каза в парламента днес, че първият кораб трябва да бъде доставен през 2023 г., а вторият през 2024 г. Офертите за строителството на кораби, които се разглеждат, са на фирмите Fr. Lurssen Werft GmbH & Co.KG (Германия), \"МТГ – Делфин\" (България) и FINCANTIERI (Италия). За фаворит е сочена българската компания, която веднъж спечели същата процедура, но се отказа да подпише договор, тъй като тогава цената беше с 20% по-ниска. \"Може да се стигне до забавяне на проекта за Военноморските сили, ако се окаже, че има пропуски в ценовите оферти. Ако има такъв вариант, ще дадем възможност на фирмите да си коригират офертите\", каза Каракачанов по време на парламентарния контрол. Каракачанов каза за пореден път, че би било добре да имаме подписани договори до края на годината и по трите проекта за модернизацията. Днес Каракачанов трябва да прегледа и документите, преди да бъдат изпратени искания за оферти до четирите фирми,  участващи в процедурата за доставка нови бойни машини  на пехотата. Прогнозната сума на проекта е почти 1.5 млрд. лв. с ДДС. Срещу тях трябва да бъдат доставени 150 машини (90 бронирани и 60 обслужващи и осигуряващи) и специална техника за 3 батальонни групи, комуникационна и информационна система, тренажори и друго оборудване. Фирмите са германската ARTEC GmbH, финландската компания Patria, държавната френска компания NEXTER Group и мултинационалната General Dynamics Land System – MOWAG, който е със седалище в Швейцария. Почти всички компании декларираха готовност машините да се сглобяват в България, което е едно от изискванията на търга.", "date": "2019.06.07", "title": "Сделката за F-16 ще се оскъпи заради инфраструктурата и може да се плати наведнъж"}
{"url": "https://www.dnevnik.bg/biznes/2019/06/07/3922008_proizvodstvoto_na_tjutjunevi_izdeliia_namalia_s_blizo/", "text": "Производството на тютюневи изделия намалява най-много на годишна база през април, като е с 14.7% по-слабо, съобщи днес Националният статистически институт. Причината вероятно се крие в  спрените в началото на година мощности на \"Булгартабак\" в Благоевград . Спад от близо 11% се наблюдава в производството на текстил и изделия от текстил, без облекло. С малко над 10% по-слабо е производството на мебели. На годишна база ръст на индекса на промишленото производство е отчетен в преработващата промишленост - с 4.3%, а спад - в производството и разпределението на електрическа и топлоенергия и газ - с 5.0 на сто, и в добивната промишленост - с 2.0%. По предварителни данни през април индексът на промишленото производство намалява с близо 2% в сравнение с март. През април 2019 г. е регистриран ръст 2.4% спрямо съответния месец на 2018 година. Ръст в строителството на сгради с почти 11% От НСИ разпространиха и данни за строителната продукция, като на годишна база през април 2019 г. при сградното строителство се отчита ръстът 10.8%, докато при гражданското и инженерното строителство е регистрирано намаление с 0.9 на сто. По предварителни данни през април 2019 г. индексът на продукцията в сектор \"Строителство\" е с 0.4% над равнището от предходния месец. Данните показват и увеличение с 5.8% на строителната продукция през април 2019 г. в сравнение със същия месец на 2018 година. Над 18% ръст в търговията онлайн Информацията на НСИ за оборота при търговията на дребно с хранителни стоки, напитки и тютюневи изделия през април тази година показва спад от 3.4% спрямо същия месец на миналата година, докато при търговията на дребно с автомобилни горива и смазочни материали и търговията на дребно с нехранителни стоки, без тях, се наблюдава увеличение с 2.8 и 0.9%. По-значителен ръст при търговията на дребно с нехранителни стоки е регистриран при търговията на дребно чрез поръчки по пощата, телефона или интернет - с 18.2%. Спад е отчетен при търговията на дребно с фармацевтични и медицински стоки - с 4.8%, и търговията на дребно с текстил, облекло, обувки и кожени изделия - с 4.3%.", "date": "2019.06.07", "title": "Производството на тютюневи изделия намаля с близо 15% за година"}
{"url": "https://www.dnevnik.bg/bulgaria/2019/06/07/3922012_boian_magdalinchev_ako_kandidatite_sa_slabi_moje_da/", "text": "Ако кандидатурите за нов главен прокурор са слаби и не получат подкрепата на членовете на Висшия съдебен съвет (ВСС), може и да не се стигне до избор на 14 ноември. Това обясни представляващият ВСС Боян Магдалинчев в ефира на БНР. \"Надявам се да се появят кандидати за длъжността главен прокурор, които да са професионалисти\", каза Магдалинчев. Той посочи, че процедурата ще започне на 15 юли, а до 29 юли кандидатите за поста на Сотир Цацаров ще бъдат известни. Магдалинчев припомни и кой по закон има право да прави номинации - министърът на правосъдието и най-малко трима членове от прокурорската колегия на ВСС. Той изрази надежда да има поне двама кандидати, за да има действително състезание за поста. Представляващият ВСС припомни, че след 10 ноември 1989 г. в България не е имало главен прокурор, който да идва от прокуратурата. Магдалинчев посочи и това, което заяви след срещата си с президента Румен Радев, че е добре  да бъде човек, който познава системата  отвътре. Боян Магдалинчев коментира като странни думите на заместник главния прокурор Иван Гешев, че сега ще започне купуване на магистрати: \"Не ми и минава през акъл такова нещо. Това са големи избори в системата.\" По думите му важна е и оценката на обществото и посочи, че има възможност неправителственият сектор, висши учебни заведения и граждани да задават въпросите си към кандидатите за поста. Отделно комисиите по професионална етика към прокурорската колегия и комисията за атестиране и конкурсите проверяват всички тези неща и излизат с доклади, преди да започне изборът. Във връзка със спекулации, че се търси повод да бъде прекратен предсрочно мандатът на председателя на Върховния касационен съд Лозан Панов, Магдалинчев обясни, че не се търси, и припомни, че редовният мандат на Панов приключва през януари 2022 г. В сряда главният прокурор Сотир Цацаров предложи, а прокурорската колегия на ВСС гласува и прие  времеви график за провеждане  на процедурата. Мандатът му изтича на 10 януари 2020 г. Президентът Румен  Радев вече започна консултации  за изготвяне на критерии за избора на нов главен прокурор. След срещата си с държавния глава Сотир Цацаров коментира, че  консултациите са прибързани . Ден по-късно Радев се срещна с председателя на Върховния касационен съд Лозан Панов, който  каза, че изборът е предопределен . Председателят на Върховния административен съд Георги Чолаков е предложил по време на консултациите  да бъде създаден независим орган , който да има правомощия да разследва главния прокурор. Серията от срещи предизвика  коментар и от премиера Бойко Борисов , който видя опит за намеса на Радев в съдебната система. Президентът от своя страна отвърна с коментар, че  не кани магистрати на вечеря  в дома си.", "date": "2019.06.07", "title": "Боян Магдалинчев: Ако кандидатите са слаби, може да няма избор на главен прокурор"}
{"url": "https://www.dnevnik.bg/politika/2019/06/07/3922020_niama_prednamerenost_pri_tulkuvaneto_na_zakona_s/", "text": "Тълкуванието на закона, което 20 години сме имали, е некоректно, но няма преднамереност и умисъл при тълкуването на закона с партийните субсидии. Това заяви министърът на финансите Владислав Горанов, цитиран от агенция \"Фокус\". Той коментира пред медиите практиката парите за партиите, имащи право на субсидии, да се разпределят на база на всички действителни гласове, а не само според подадените за самата партия. Наскоро \"Шоуто на Слави\" показа, че вместо по 11 лв. на глас, както е записано в бюджета, партиите са получавали по 13.23 лв. Прокуратурата вече излезе със становище, че законът е нарушен. \"Не ми е известно дали името ми фигурира сред служителите на финансовото министерство, за които прокуратурата има съмнения за извършено престъпление при раздаването на партийните субсидии\", добави финансовият министър. Той информира, че ще се яви, ако му изпратят призовка. \"Има конкретни имена на конкретни експерти, но пак казвам, тук, ако се говори за тезата на прокуратурата, че има извършено престъпление, това тепърва ще се изследва\", съобщи Горанов. По думите му разходите не ги е правила държавата, а партиите, а прокуратурата трябва да бъде оставена да си свърши работата. Вчера той обяви в парламента, че  преизчисляването на партийните субсидии ще се приложи още тази годин а и ще обхване второто полугодие. Той добави, че след 1 юли партиите ще получават точно по 1 лв. за всеки даден за тях глас. Повод за коментара му стана изказване на на премиера от четвъртък Бойко Борисов и  внасянето му на законопроект, с който партийната субсидия ще стане 1 лев на глас.", "date": "2019.06.07", "title": "Горанов не вижда умисъл в завишаването на партийните субсидии"}
{"url": "https://www.dnevnik.bg/detski_dnevnik/2019/06/07/3915406_s_decata_v_pochivnite_dni_8_i_9_juni/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Ана Ана завежда плюшените си приятели на море за пръв път. Помните ли мириса на морето, шума на вълните, повея на вятъра, вкуса на водата, мидите в парещия пясък, жегата, пясъчните замъци, заслепяващата светлина? Усещания, които човек пази за цял живот. Децата са поканени във  FOX book café , където ще се чете новата книга за Ана Ана - \"Излет до морето\". За всички ще има подаръци. - В  Kornel4Kids  от 11 часа децата могат да си направят сами ключодържател - лъвче, както и пинята, че какво е парти без посипани навсякъде бонбони? А от старите и неизползнаеми сидита ще си направят чудесни подложки за ледената лимонада и още какво ли не.  - 10 скрити предизвикателства, 10 въпроса, 100 награди за дигитални скаути. Интернет не е само забавление, там има и кофти неща. \"Теленор\" подканя децата да научат за тях, докато играят, превръщайки се в  \"Дигитални скаути\" . Те трябва да свалят специалното приложение (може да го свалите от  тук  и от  тук ), да открият 10-те скрити локации, да отговорят на 10-те въпроса за безопасен интернет и да спечелят награда. Срещата е в 10 часа на фонтаните в Южния парк.  -  Проектът \"На една песен разстояние\" , който цели да превърне парковете в София в музикални и социални зони, ще е от 13 часа в парка \"Гео Милев\". Мисията на Rockschool.bg е била да прави музиката по-достъпна и затова от 13 до 16 ще има безплатни музикални работилници с техните професионални преподаватели, достъпни за всеки и на всякаква възраст. Ще се предостави възможност на всеки да се докосне до основите на някои от най-популярните музикални инструменти и вземе първия си музикален урок. След 16 часа започва street artist програма, в която три музикални проекта ще изпълнят по 3 песни в акустичен вариант. Всички сте поканени. - Най-горещата кулинарна точка в София ще е на Женския пазар - Бакхус StrEAT Fest, от 10 до 22 часа.  - Работилница за дракони чака децата от 11 часа в  Креативна рисувателна работилничка \"ШиШарка\" , за да си направят един много пластичен дракон и да го оцветят в цвят, който им харесва.  В подножието на Младежкия хълм ще се проведе фестивал, овкусен със сол-пипер и ухаещ на канела, мента, карамел и хмел - Plovdiv Food Park Festival. Над 350 специалисти в кулинарията, пивовари от цял свят, майстори от барбекю културата, сладкари, специалисти в перфектно миксираните напитки, винопроизводители ще са там. На едно място се събират и най-атрактивните кухни на колела (караваните). Ще има също атракциони и забавления за деца, хендмейд пазар с едни от водещите артисти в България, фермерски пазар с производители от региона, игри и съревнования за тези, които смятат себе си за майстори на барбекюто. Ще има и сцена с много музика.  - Изложба на рисунките на 18 деца - участници в проекта \"Истории за изкуството\", могат да бъдат видени в Градската художествена галерия \"Борис Георгиев\". Историите за изкуството на децата са пълни с цветове; с хумор; с прозрения за живота, хората и изкуството.  - Артисти от България, Южна Африка и Великобритания ще участват във  фестивала на уличното изкуство  Talyana Street Art Fest във Варна. Той ще се състои в района около т.нар. Дупка на бул. \"Княз Борис I\" в града и е част от програмата, организирана в различни градове на страната от фондация \"Пловдив 2019\". - Международен музикален фестивал на акордеонното изкуство \"Акордеомания\" ще се проведе в града.  Неделя - Най-горещата кулинарна точка в София ще е на Женския пазар - Бакхус StrEAT Fest, от 10 до 22 часа.  В подножието на Младежкия хълм ще се проведе фестивал, овкусен със сол-пипер и ухаещ на канела, мента, карамел и хмел - Plovdiv Food Park Festival. Над 350 специалисти в кулинарията, пивовари от цял свят, майстори от барбекю културата, сладкари, специалисти в перфектно миксираните напитки, винопроизводители ще са там. На едно място се събират и най-атрактивните кухни на колела (караваните). Ще има също атракциони и забавления за деца, хендмейд пазар с едни от водещите артисти в България, фермерски пазар с производители от региона, игри и съревнования за тези, които смятат себе си за майстори на барбекюто. Ще има и сцена с много музика.  - Изложба на рисунките на 18 деца - участници в проекта \"Истории за изкуството\" могат да бъдат видени в Градската художествена галерия \"Борис Георгиев\". Историите за изкуството на децата са пълни с цветове; с хумор; с прозрения за живота, хората и изкуството.  - Артисти от България, Южна Африка и Великобритания ще участват във  фестивала на уличното изкуств о Talyana Street Art Fest във Варна. Той ще се състои в района около т.нар. Дупка на бул. \"Княз Борис I\" в града и е част от програмата, организирана в различни градове на страната от фондация \"Пловдив 2019\".  - Повече от 550 изпълнители от седем области в България ще се съберат в Парка на младежта в Русе на фолклорния събор \"Златната гъдулка\". ", "date": "2019.06.07", "title": "С децата в почивните дни (8 и 9 юни)"}
{"url": "https://www.dnevnik.bg/sport/2019/06/07/3921990_finalut_v_nba_otchita_rekorden_spad_na_zritelite_ot/", "text": "Финалната серия в Националната баскетболна асоциация (НБА) между \"Голдън стейт уориърс\" и \"Торонто раптърс\" се развива много интересно, като  канадският тим води с 2:1  след първите три срещи и вече веднъж победи като гост действащия шампион. Това обаче не се отразява на телевизионната аудитория в САЩ, която отчита голям спад. Телевизията, която предава двубоите на територията на САЩ (ABC), отчита средно 13.635 млн. зрители в първите две срещи. Това е спад с 23.9% от миналата година и 29% от 2017 г. Спадът е безпрецедентен в последното десетилетие, като за последно през 2007 г. финалите в НБА са имали по-ниска аудитория. Тогава мачовете бяха между \"Сан Антонио спърс\" и \"Кливланд кавалиърс\" и завършиха с 4:0 победи за \"шпорите\". През тази година първият мач от серията, който се игра в Торонто и  завърши с успех 118:109 за \"Раптърс\" , е бил гледан средно от 13.382 милиона зрители. Това е най-ниската аудитория за финален мач от 2007 г. Втората среща, в която  \"Голдън стейт\" победи,  има леко подобрение – 13.887 милиона. Това все пак е най-ниското от 2009 г. Специализираните компании в САЩ припомнят, че през миналата година първите два мача от финалите между \"Голдън стейт\" и \"Кливланд\" са били гледани средно от 17.9 милиона души. Още година по-рано (2017 г.) първите два мача имат средно 19.1 милионна аудитория, което е най-високата стойност през XXI век. В информацията, подадена от ABC, не фигурират данни от онлайн излъчване. Според експерти голяма част от отлива на аудитория може да се дължи на наличието на стрийминг услуги и OTT платформи, които дават възможност за гледане на мачовете от НБА. Друг фактор е присъствието на канадски отбор във финалите за пръв път в историята. След първите три мача от серията \"Торонто\" води с 2:1, а следващият двубой е в събота сутрин отново в залата на \"воините\" в Окланд \"Оракъл арена\".", "date": "2019.06.07", "title": "Финалът в НБА отчита рекорден спад на зрителите от десетилетие"}
{"url": "https://www.dnevnik.bg/kultura/2019/06/07/3908926_otkus_ot_dobrata_reputaciia_na_ignasio_martines_de/", "text": "\"Добрата репутация\" е роман за нуждата да намерим своето място на този свят Игнасио Мартинес де Писон е един от най-популярните писатели в съвременната испанска литература. Зад гърба си има много романи, сборници с разкази и сценарий за филм. Той е носител на множество престижни награди, като за романа си \"Добрата репутация\" (2014) печели Националната награда за литература на Испания. Романът \"Добрата репутация\" е завладяваща семейна хроника, която се разгръща в рамките на трийсет години, изпълнени с много надежди и разбити мечти, щастие и разочарования, като всичко това се развива на фона на вълнуващи събития от испанската история. Роман за това, което наследяваме от миналото, и за нуждата да намерим своето място на този свят. 50-те години на ХХ век, Мелиля. Самуел е сефарадски евреин, а съпругата му Мерседес е католичка. Те водят спокоен и щастлив живот благодарение на процъфтяващия си бизнес. Въпреки това постепенната деколонизация на Мароко принуждава все повече испанци да бягат от Протектората и семейството на Самуел се изправя пред тежка дилема – да се преместят в Испания, държава, на която никога не са гледали като на свой дом, или да се установят в новосъздадената държава Израел. На фона на настъпващите радикални промени и постоянната несигурност съпрузите на средна възраст с тревога планират своето собствено бъдеще и това на двете си млади дъщери Мириам и Сара. 70-те години на ХХ век, Сарагоса. Испания бавно се пробужда за модерната епоха. Семейството се е разраснало и Мерседес се бори да го запази цяло и единно. Но всеки от членовете му крие своите тайни и вътрешни грижи – Мириам трябва да се справи с отчуждението, настъпило между нея и двамата й синове Даниел и Елиас, както и да реши проблемите в брака си, след като е разкрила лъжите на съпруга си; Сара е блудната дъщеря, която се завръща, след като преди години е избягала с годеника си, но макар че се опитва да създаде нов живот за себе си, неизказаните истини се издигат като преграда между нея и близките й. Семейните конфликти се задълбочават още повече след едно изненадващо завещание, което може завинаги да разруши и раздели семейството. Ще успеят ли да намерят правилния път помежду си и ще се възстановят ли дълбоките връзки между членовете на семейството, или съдбата ще ги отдалечи завинаги? Мартинес де Писóн е един от най-значимите испански писатели днес. Роден е в Сарагоса през 1960 г. Когато е деветгодишен, остава без баща. Учи в йезуитско училище, а след това завършва испанска филология в университета на Сарагоса и италианска в Барселона, където живее от 1982 г. Литературната си кариера започва през 1984 г. Автор е на 12 романа. По негови сценарии и романи са създадени няколко филма, сред които \"Странични пътища\" (с две филмови екранизации по този роман), \"Тринайсетте рози\" и \"Чико и Рита\", всичките с номинации за наградите \"Гойя\", а третият – с награда. Книгите му са получили общо 17 литературни награди, 5 от които са за романа \"Присъдата на утрешния ден\". Превод Румен Руменов Последният месец от живота й трябваше да бъде месецът на сбогуванията. Но тъй като доня Мерседес очевидно все още беше в добро здраве, никой от тези, които бе помолила да я посетят вкъщи, не би могъл да предположи, че истинската причина за това нейно желание е предчувствието за близката й смърт. Тя помоли да я извинят, че ги кани спешно от днес за утре, но изтъкна и съвсем убедителни причини. На Даниел, най-големия от петимата й внуци, каза, че двигателят на автомобила й \"Додж дарт\" започнал странно да буботи и че предпочита той (а не безполезната Фелиса – помисли го, но се въздържа да го изрече на глас) да говори с монтьора от сервиза. - Издава странен шум ли? На мен ми се струва, че си работи както винаги. Ето, бабо, чуй! Това е същинска симфония! – възкликна Даниел, който бе подал глава през прозореца на колата, като натискаше и отпускаше с изразителен жест на велик диригент педала на газта. – Брум! Брум, брум! Брууум! Автомобилът беше модел от средата на шейсетте години, сив на цвят, с черен покрив. От вътрешния джоб на вратата на колата Даниел извади старите ръкавици за шофиране на дядо си. Преди да си ги сложи, ги погледна с известно предубеждение. - Качвай се, бабо – подкани я той. – Ще пообиколим наоколо. - Да пообиколим ли? Сега? - Трябва да се убедим, че всичко е наред, нали? - Но аз съм облечена по домашному! За пет минути се преоблече и смени обувките си. Зад гърба й се появи затичалата се след нея Фелиса, размахвайки над главата си пощенски плик. - Към центъра ли отивате? – попита. Дребна на ръст, леко прегърбена, с мише лице, Фелиса беше прислужницата, готвачката, а когато се наложеше, и шофьорката на доня Мерседес. - Не, не отиваме в центъра – отвърна тя. - А няма ли да минете покрай някоя пощенска кутия? - Дай ми го, Фелиса, дааай ми – каза Даниел, преувеличавайки нетърпението си, а после се усмихна. – Със сигурност ще минем покрай някоя пощенска кутия! Доня Мерседес грабна пощенския плик и хвърли бегъл поглед на написания на него адрес. Галина Бланка и пощенска кутия в Барселона: явно лотарийни билети за разиграване на сервиз за хранене. Преди да прибере плика в жабката на колата, тя погледна и адреса на подателя, който се оказа този на дома й в провинцията. Жестът на одобрение от страна на доня Мерседес бе толкова ненатрапващ се, че дори и самата Фелиса не го забеляза. - Хайде, хайде, тръгваме! – викна внукът й, като хвана с две ръце волана. Даниел беше пристрастен към моторите и автомобилите и неведнъж бе молил баба си да му даде доджа, за да отиде на екскурзия с другарите си или с приятелките си. Един такъв автомобил, макар вече да беше истинска реликва от миналото, винаги предизвикваше коментари на възхита. Завиха покрай приличащите на палати къщи на американците, които все още наричаха така, макар че в тях вече не живееха офицерите от въздушната база, и излязоха на магистралата за Логроньо. Там Даниел силно натисна педала на газта. - Това чудовище направо гълта пътя пред себе си, виж само какво ускорение! – извика радостно той. Пътуваха със свалени стъкла на прозорците на колата и свистенето на вятъра ги караше да повишават глас. Даниел посочи стрелката на индикатора за количеството на бензина, която сочеше сектора за резервата. - Я гледай! Почти нямаме бензин! - Фелиса вече дори не помни как бензинът се сипва в резервоара! – отвърна баба му, а после добави съвсем тихо: – Аз пък още по-малко. Няколко километра по-нататък видяха указателната табела на една бензиностанция, но колата я отмина. Жената погледна мълчаливо внука си, който пусна радиото. Зазвуча припевът на една песен на \"Дайър Стрейтс\", станала хит през лятото, и Даниел си я затананика на развален и явно неусъвършенстван докрай английски. Когато започна да звучи солото на китарата, той започна да почуква по волана с един известен само на него ритъм. Доня Мерседес нададе силен вик и притисна с пръсти слепоочията си, но го направи като на игра, както би го направила и пред някое малко момченце, насочило към нея пластмасов пистолет. Отново видяха указателна табела за намираща се наблизо бензиностанция. Даниел включи аварийните светлини и се преустрои в най-дясната лента, но и сега отмина отбивката. - Ииихууу! – извика Даниел, натискайки отново газта. - Чудо голямо! – възпротиви се баба му, а той избухна в смях. Движеха се бързо поради слабия трафик, изпреварвайки автобуси и камиони. Внезапно двигателят на колата започна да прекъсва и да работи на тласъци, а автомобилът взе да губи скорост. Даниел спря радиото и погледна стреснато баба си. - Ай, ай, имам чувството, че ще се наложи да буташ! Доня Мерседес недоволно изсумтя. Бяха подминали две бензиностанции, а сега! Не успя да довърши мисълта си, защото се досети, че това е още една от шегите на внука й. - Кога ще пораснеш бе, Даниел? Кога ще престанеш да се държиш като дете? А той многозначително й намигна. - Бааабенце, бааабенце - Не ме наричай така! Аз съм ти баба, не съм ти бааабенце! Шумът на двигателя се върна към нормалния си ритъм. Междувременно Даниел, опитвайки се да сдържи смеха си, гледаше изпод око баба си. - И престани да ме гледаш с този поглед! Понякога наистина изглеждаш глупаво! - Сега ще ми кажеш, че съм същият като дядо си. - Там е работата, че не си същият. Напрегнатостта й като че ли изведнъж изчезна. - Не – каза тя. – Ти си по-добър. По-хубав си, по-симпатичен. Спряха на следващата бензиностанция. Без още Даниел да е успял да й каже и дума, баба му пъхна в ръката му няколко банкноти. - Колко време не си проверявал нивото на маслото? А налягането в гумите? - Ти така си мислиш! Оставиха го за друг път. Вече с пълен резервоар поеха отново по магистралата, но в обратна посока. За да стигнат до къщите на американците, би трябвало след няколко километра да тръгнат по отклонението за летището. Колата обаче продължи направо към центъра. - Къде ме водиш? Отведе я във фотографското ателие \"Фото Студио Темпо\" на Фернандо ел Католико. Качи колата на тротоара на ъгъла с \"Бретон\" и й помогна да слезе. После я хвана под ръка и я отведе до витрината, на която имаше изложени снимки на младоженци и на деца, облечени с дрехи за първо причастие. Имаше снимки и на бебета, а сред тях и снимка на момиченце на около пет годинки. - Сега какво ще кажеш? – попита Даниел. – Тя ли е, или не е тя? - Но нали се бяхме разбрали, че ти нямаш нищо общо? - Така казва майка й, не аз. - Ти и брат ти ще ме подлудите! - Хайде, де! Прилича ли на мен, или не? Доня Мерседес се приближи толкова близо до витрината, че почти докосна стъклото с нос. Очите без съмнение бяха със същия кестеняв цвят, брадичката и челото напомняха тези на малкия Даниел отпреди двайсет години. Но устата В рода им никой никога не е имал такива устни. - Не е имало и червенокоси като Елиас - С тези уши - Наследила е нещо от майка си, поне така си мисля. - Добре. Убеди ме. Какво мислиш да правиш? - Нищо, бабо, нищо. Щом майка й казва \"не\", значи не. - Говори ли пак с нея? - През живота си съм я виждал само два пъти. Когато говорих с нея и разбира се, през онази вечер, когато се сбогува с моминските си години - Не е нужно да влизаш в подробности! Знаеш ли какво ще направя? Ще вляза тук и ще попитам как се казва момиченцето, кое е, къде живее Ще говоря с майка му и ще разбера всичко. Даниел изсумтя недоволно. - Не си и помисляй. Нали вече ти казах, че тя отрече да е мое? - А какво друго да каже клетата? Да, че е твоя дъщеря и че поведението й е, меко казано, дръзко, след като в навечерието на сватбата си започва да прави свинщини с един непознат Вижте ме колко съм смела! Голямо чудо, ако мъжлето й разбере! Ако ще, да го разбере и целият свят! – Посочи входа и вече с напълно сериозен тон допълни: – Дръпни се. Пусни ме да мина. Видимо напрегнат, Даниел не помръдна. Гласът му прозвуча тихо и умолително – по същия начин в детството си колебливо умоляваше баща си да не го наказва и притичваше до нея с молба да застане в негова защита. Не беше ли достатъчно уверението, че няма нищо общо с това момиче? Че то си е измислило всичко? Че той никога не е докосвал майка му? Всичко е една груба лъжа, една неуместна шега, която му бе хрумнала преди пет години, когато двамата се разхождаха наоколо и видяха снимката на бебе, притиснато в прегръдките на майка си Беше наистина невъзможно това момиченце да е същото! - Това момиче не е твоя кръв, Даниел. То е наша кръв. Ако мислиш, че можеш да избегнеш отговорността, то ние не можем да си го позволим. Защото – каквото и да прави и където и да се намира – то ще продължава да бъде част от семейството. А семейството е най-важното нещо. Това, че ти не вземаш никакво отношение, не означава, че и останалите - Но защо я защитаваш? – прекъсна я той. – Бабо, чуй ме добре: тя не е моя дъщеря. Разбра ли? Не е. Доня Мерседес го погледна право в очите и после леко поклати глава. Разбрал ли е Даниел къде живеят родителите? Говорил ли е с жената след раждането? Дано поне знае на кой адрес пребивават - Същият цвят на очите! И това е всичко! – възрази Даниел нетърпеливо и посочи към витрината. – И тези младоженци тук имат същите на цвят кестеняви очи. А онова момче с моряшката униформа? Всички ли са мои деца? Защо не намериш телефонните им номера, за да им се обадиш и да им обясниш всичко за семейството и за принципите? - Дръпни се, Даниел. - Как искаш да ти обясня, че не е? - Дръпни се! Младежът цъкна с език и й направи път, за да може баба му да мине. Тя тръгна към ателието, мърморейки: - Ей така, за нищо, ще уморите майка си От улицата той можеше да види края на плота на тезгяха и малката врата, водеща към лабораторията. Забеляза как собственикът на фотографското ателие влиза и излиза през тази врата. Две минути след това го видя да придружава баба му до изхода. Доня Мерседес стискаше къс хартия в ръката си. Мъжът свъсено погледна към Даниел, а той възприе погледа му като упрек. Бабата и внукът не си продумаха нищо, докато не влязоха в колата. Какво ли му бе казала на този човек? Какво ли му бе обяснила, за да го накара да й даде адреса? Светофарът на площад \"Сан Франсиско\" ги принуди да спрат и възрастната жена му подаде листчето. На него действително имаше написан адрес. Беше адресът на един ресторант. - Какво е това? Все още намусен, Даниел не разбираше нищо. Светофарът светна зелено. Той подкара колата. - Ще ми обясниш ли какво е това? - Хайде да видим дали веднъж ще си събереш акъла – отвърна баба му. – В целия град няма по-добър ресторант за сватбени тържества. Даниел продължаваше да не разбира нищо. Тогава тя на свой ред му намигна. - Така ми каза фотографът. А аз мисля, че той не говори празни приказки! Бабата се разсмя. Смехът й беше по-скоро глух, звучеше като поредица от леки спазми, които накрая преминаваха в кратко хълцане. Този, който не я познаваше, би си помислил, че хленчи. Но тя се смееше, смееше се с удоволствие и дори й беше трудно да разчленява думите. Положи усилия да произнесе едно цяло изречение. - Понякога се чудя как може да си толкова наивен – каза накрая. Даниел изду бузи и насочи вниманието си към шофирането. После изведнъж изпусна всичкия въздух, насъбран в устата му, и си позволи да се усмихне. - Колко си наивен, Даниелито, колко си наивен Бяха стигнали до футболното игрище. Оттук до вкъщи не ги спря нито един светофар. Когато пристигнаха, доня Мерседес докосна с длан устните си и отвори жабката. - Писмото! Толкова сме глупави, че забравихме Баба му се обади на Елиас, брата на Даниел, за да му каже да пробва последните елементи от костюма на Карлос Ѵ, който Фелиса бе ушила предната нощ. По средата на кухнята, по потник и долни гащи, Елиас направи каквото му бе заръчано. Фелиса първо му помогна да обуе едни боксерки и след това да навлече върху тях широки панталони. После му нахлузи една кафява блуза и му облече широк елек. - Не трябваше ли първо да си сложа? – промълви съвсем тихо Елиас. - Необходимо ли етова? – попита и Фелиса едва чуто. - Също като на картината, казах ти. Имаше предвид един от портретите на императора, рисувани от Тициан. Фелиса, кълнейки през зъби, се надвеси над масата, за да погледне отново гравюрата. Тя фигурираше в единия от дебе лите томове на \"История на изкуството\" от маркиза на Лозоя. За да не се затваря, бяха затиснали страницата със захарницата и с бурканчето за кафе. Повдигна с ръка бурканчето, докато разглеждаше долната половина на портрета. Там биеше на очи голямата издатина на бронята в областта на слабините, подсказваща сякаш за огромния размер на мъжкия полов орган. Именно нея имаше предвид Фелиса, когато попита дали е необходимо това. Отново я покри с бурканчето за кафе, взе един банан от фруктиерата и му го подаде, гледайки настрана. - Свинщините са твой специалитет – подхвърли, правейки се на обидена. - Хайде, Фелиса, престани да се преструваш! Разкопча стегнатото си трико и постави банана между бедрата си. - Е, как е? – попита. Сложил ръце на кръста си, Елиас се задоволи да покаже огромния си пакет. Прислужницата дойде до него с привидно отвращение, за да вдигне ципа. - Скрий това, господинчо! Елиас се засмя. - И не се хили така! Елиас продължи да се усмихва. - Защо не го пипнеш лекичко? - Гадняр такъв! - Направи го сега, преди да измачкам Фелиса не издържа повече и силно го удари по дупето. Елиас се изсмя. Долните му гащи бяха толкова дебели, че дори не усети пошляпването. Получи още едно, доста по-силно. Ревна толкова високо, че се чу из цялата къща. - Значи сега ще се глезим, така ли? – попита Фелиса. От дневната долетя гласът на доня Мерседес: - Там ли сте? Престанете да си шушукате! - Още половин минута – извика Елиас. Фелиса побърза да му облече късото кожено астраганено палто, което доня Мерседес никога не бе харесвала, да му сложи шапката, или по-скоро такето, на което придаде форма с пет-шест подръпвания. Провеси на врата му верижка и му подаде седефено ножче за отваряне на писма, което извади от стъклената витрина на шкафа. - А пискюлчето? – попита Елиас. - Ай, пискюлчето, пискюлчето! Появата на Елиас в дневната бе посрещната със силни възгласи на учудване. Доня Мерседес, която седеше на дивана, веднага започна да ръкопляска, а когато внукът й смъкна ципа и показа обемистата издутина между краката си, издаде едно продължително и възмутено \"ууууф\", което постепенно премина в буен смях. Фелиса, застанала права до нея, също се засмя и ако не запляска с ръце, то беше от скромност, въпреки че заслугата за това до голяма степен бе и нейна. \"Колко много ти е пораснало нослето – отбелязаха, – не вярвахме, че ти е толкова голямо!\" Двете жени започнаха да се надпреварват в коментарите си и като че ли им се искаше те да звучат все по-неприлично, но в същото време не бяха дори и остроумни: \"С нос като този няма да ти липсват гаджета!\" Елиас започна нагло да пристъпва, като на всяка крачка накуцваше преднамерено, сякаш вместо гръбначен стълб имаше дълга пружина. Единият му крак наистина беше малко по-къс от другия и в семейството се шегуваха, че ако не беше това накуцване, нямаше да е толкова недодялан. - Какъв мъничък Хаймито си ми само! – възкликна доня Мерседес, защото предпочиташе да го нарича така, а не \"куцльото\". - Да – каза той с преднамерено чуждестранен акцент, – Хаймито Първи на Испания и Пети на Германия и по божия воля император на всички, носещи името Хаймито, велик крал на Хаймитоландия Баба му и Фелиса вече не се смееха, а направо бухаха като кукумявки. Доволен от успеха си, Елиас започна да позира като статуя и да издава напред долната си челюст, за да напомня на тази на императора. Изведнъж се огледа наоколо и потърси с поглед някого или нещо, което трябваше да е наблизо. - Няма ми го кучето – каза. – Фоска, Фоска! В кошницата си от ракитови пръчки старата Фоска, обезпокоена от толкова много врява, се задоволи само да се обърне на другата страна. Доня Мерседес си издуха носа и въздъхна продължително. Толкова много смях я беше докарал до изтощение. - Какъв е сюжетът на произведението? Няма ли да ни представиш някой откъс? - Ами все още не съм го написал! Най-важното беше да се подбере подходящото облекло. Останалото ще дойде от само себе си Просто е. Лакомствата, с които да се гощавам, панираното филе от змиорка, суровите стриди, свинските наденички Това му трябва на един мъж! И големите глътки бира. А след това в манастира в Юсте с всички тези болести Знаеш ли, че освен подагра имаше и хемороиди и не знам си още какво, че нямаше нито един зъб в устата си, че стомахът му не можеше да преработва храната? Но за късмет докторите винаги бяха насреща. Хрумна ми Хрумна ми, че бих могъл да се изсера и някой, който се прави на лекар, би могъл да обиколи помещението, да покаже на всички съдържанието на гърнето и да поиска мнението на хората от публиката. - Господи, каква гадост! – възкликна баба му, запушвайки инстинктивно с ръка носа си. - Типичен коментар за човек от провинцията. В Мадрид, без да споменавам Ню Йорк или Париж, биха казали, че това е върхът на модернизма, паметник на предизвикателството, висш преход към селенията на изкуството, смърт за най-проядените от молци условности - Може и да е коментар, типичен за човек от провинцията, но независимо от всичко си е пълна гадост – настоя доня Мерседес. За да изрази солидарността си с нея, Фелиса седна до господарката си и поклати глава с известна престореност. - Каква гадост, направо отвратително и – Не й хрумнаха други синоними. – Голяма гадост! - Разбира се – каза Елиас, без да покаже дали я е чул, или не. Изтича в кухнята и веднага се върна, прелиствайки страниците на \"История на изкуството\". – Тук е. Сложи книгата в скута на прислужницата. - Кое? – попита тя с известно подозрение. - Ами това. Посочи друг от портретите, рисувани от Тициан, с един преждевременно състарен и тъжен, аскетично облечен в черно император без никакви украшения или бижута по дрехите. - Не си го и помисляй! – възпротиви се Фелиса. - Защо? Не трябва да позволим да изглежда половинчато. Това е произведение в две действия. Ето го костюма за първо действие. Този за второто все още никой не го е виждал! - Много работа ми отвори! Не си и помисляй за още един костюм! - Но не разбираш ли? Много е важно. Без тези дрехи представлението ще бъде съвсем безлично и нищо няма да се получи! - Не, не и не. Пререканието продължи в този дух, докато Елиас не промени тактиката, давайки си вид, че се признава за победен в този спор: - Добре. Принуждаваш ме да върша неща, които не би трябвало да правя. Принуждаваш ме да се моля на Менкес. - Пари ли ти трябват? – вметна разтревожено бабата. - Коя е тази Менкес? – попита другата. Менкес беше шивачка, специалистка в ушиването на театрални костюми, но Елиас предпочете да ги остави в неведение и да си мислят каквото искат. - Имаш ли нужда от пари? – попита отново бабата. - Непрекъснато имам нужда от пари. - Ах, Елиас, да видим в какво се забъркваш – рече Фелиса с жалостив тон. Той усети, че скоро ще успее да я убеди. Видимо обзет от добро настроение каза: - Мисля си, че друг персонаж би могъл да бъде един комар. Комарът, причинил смъртта на Карлос V. Кралят бил разпоредил да му направят езерце, до което да прекарва следобедите си в ловене на риба, но единственото, което хванал, бил палудизмът, който го вкарал в гроба! Тук направи дълга пауза. После притвори и обърна очи като умиращ и заговори отново с чуждестранен акцент: - Твърдо изповядвам, както всички ние вярваме и изповядваме онова, което Светата Майка Църква - Да не замесваме Църквата – прекъсна го Фелиса. Елиас се опита да възнегодува, но го направи само с жест. - Какъвто си ми набожен – усмихна се бабата. - Искате ли да пресъздам на театралната сцена смъртта на императора, или не? - Уповаващ се на Бога – настоя бабата. – Винаги заобиколен от хора в раса, винаги склонен да се отдаде на молитва - Това беше много отдавна. - Не толкова. Тогава ти беше осемнайсетгодишен. - Седемнайсетгодишен! - Лошо ли е да бъдеш добър християнин? – попита недоверчиво Фелиса. Елиас подскочи леко с дясното си късо краче. - Тогава да направя мюзикъл, един вид рок опера? Като \"Исус Христос суперзвезда\" например, но с Карлос V и изповедника му. Имам и готово заглавие: \"Суперзвезден Катехизис!\" Неумело се опита да имитира някои от похватите на вечните клакьори и без да спира да прави танцови стъпки, съвсем неподготвен запя диалогична песничка, в която ниските тонове се редуваха с други по-високи, целящи да предадат по-голяма звучност на отговорите: - \"Християнин ли си?\" \"По божия милост съм християнин!\" \"Какво значи да си християнин?\" \" Да бъдеш християнин значи да си последовател на Христос!\" Доня Мерседес се разсмя. Ядосана, Фелиса я погледна заплашително: - Престанете! Стига вече! - Фелиса, моля те - Какво непочтително поведение! Не знам защо го позволявате тук, в дома си, а и на собствения си внук! Объркана, Фелиса стана от дивана. После, затръшвайки вратата след себе си, влезе в кухнята. - Какво пък й става сега на тази? – попита слисан Елиас. Баба му повдигна рамене. - Хайде. Върви при нея и й кажи нещо, с което да я успокоиш. Автомобилът \"Додж Дарт\" спря до пешеходната пътека с качено на бордюра предно дясно колело и с почти допряна до електрическия стълб предна броня. Доня Мерседес, возеща се на мястото до шофьора, отвори вратата и изсумтя. - Всеки път шофираш все по-лошо, момичето ми. Явно остаряваш – каза тя, макар Фелиса да бе с осемнайсет години по-млада от нея. Прислужницата излезе от колата, за да провери. - Не съм спряла никак зле – отвърна. - Оглупяваш с всеки изминал ден. Ела, помогни ми. Каза й \"помогни ми\", но Фелиса трябваше сама да направи всичко: да отвори задната врата, да вземе в ръце клетата Фоска, увита в овехтялото й шотландско одеяло, и с висок глас да повика ветеринаря. Фоска, без да помръдне и един мускул от тялото си, издаде съвсем леко стенание. Чуха стъпки, идващи от вътрешността на клиниката, бабата сграбчи дръжката на вратата и подкани с жест Фелиса да се върне в колата и да потърси по-добро място за паркиране. - Побързайте, защото ми тежи – каза, докато вратата се отваряше и през нея се показа кръглото лъскаво лице на Лаура, дъщерята на Лумбрерас. Без да й даде възможност да каже каквото и да е, доня Мерседес отиде в чакалнята и седна на дивана с животинчето в скута си. Стените бяха облепени със снимки на кучета от различни породи. Фоска беше с неопределена порода и бе прибрана от малката уличка зад голямата къща още като съвсем малко пале, затова не приличаше на нито един от тези ярки представители на расата. Доня Мерседес запуши носа си с кърпичка и изплака: - Клетата ми Фоска, моята Фоскита Лаура, говорейки несвързано, се затича, за да уведоми баща си, който веднага се зае със случая. Лумбрерас беше един превзет и пухкав мъж, предубеден свещенослужител. Седна до възрастната жена и погали влажната муцунка на кучето, което бавно притвори очи. В успокоителните му думи имаше нещо асептично и машинално, което значително накърняваше доверието в него. - Скъпа моя Мерседес, дъщеря ми ми каза, че сте се обаждали Вече знаем, че за всички ни най-накрая настъпва моментът. Той настъпва и за онези, които ни съпровождат в живота. Този момент е болезнен повече за нас, отколкото за тях. Да видим. Увиснали и уголемени цицки? Да. Сериозни болки и страдания – също. Обща отпадналост, двигателни затруднения Не се притеснявайте. Няма да усети нищо. Една инжекция, последвана от лека дрямка, която постепенно става все по-дълбока, и това е. Фоска, която сякаш разбра, че говорят за нея, отвори очи и погледна господарката си, която едва сдържаше напиращия от дълбините на душата й вопъл. - Клетата ми Фоскита – промълви отново. – Всичко разбира. - Знам, че това е много тъжно, но за съжаление, нищо не може да се направи Доня Мерседес прибягна до философски заключения: - Смъртта прави всички ни равни. Животни, хора. Хората лека-полека ги превръща в животни, а животните – лека-полека в хора, не е ли така? Кучката, с големите си увиснали уши и с конските си предни зъби, винаги е била грозна, а с напредването на болестта грозотата й ставаше все по-очевидна. - Вярвам, че тя разбира всичко, което си казваме – продължи възрастната жена. – Ако сега започне да говори, изобщо няма да се учудя. Представяте ли си? Представяте ли си я да ми казва: \"Защо ми причиняваш това, след като винаги съм ти била вярна, винаги съм те обичала и винаги съм ти посвещавала всички мигове на щастие през тези десет години?\" - Добре, добре, скъпа ми Мерседес – каза Лумбрерас, вземайки кучето и приспивно полюшвайки го като бебе. Жената свали шотландското одеялце, с което бе покрито животното, и го отдръпна от себе си. Като че ли този жест й помогна отново да възвърне обичайната си прямота. - И какво се прави с едно умряло животно? – попита, мушвайки кърпичката в ръкава си. – Къде трябва да бъде занесено? - За това не се притеснявайте. Ние – тук ветеринарният лекар подкани дъщеря си, която му асистираше с тъжен вид – ще се погрижим за Фоска. И двамата се изправиха на крака. - Мога ли? – попита тя, посочвайки дланта на ръката си. - Разбира се. Доня Мерседес съвсем бавно и леко погали кучето, което отново издаде глух стон, може би последния си. - Много благодаря. Изпратете ми фактурата – каза едва чуто възрастната жена. Докато сгъваше малкото шотландско одеялце, Лаура я придружи до изхода. После се върна при баща си в стаята за прегледи. Кучето лежеше върху масата под силната бяла светлина на лампите. Докато ровеше в чекмеджетата с инструменти, Лумбрерас невъзмутимо завърза животното, което очевидно нямаше сили дори да се помръдне и явно се бе примирило със съдбата си. Той сложи една спринцовка за еднократна употреба върху алуминиевата помощна масичка и редувайки пръст след пръст, нахлузи на ръцете си чифт латексови ръкавици. Преди да разпечата малката спринцовка, за последен път втренчено погледна кучето. - Фоска, Фоска – каза той. Наведе се ниско над цицките й и дълбоко замислен ги огледа. После, вдигайки поглед към тавана, старателно ги опипа. Лаура се досети, че баща й току-що е направил неочаквано откритие. - Ти какво мислиш? – попита я той, без да очаква отговор. Младата жена продължи да наблюдава внимателно. Лумбрерас изчака да изминат няколко секунди, преди да каже: - Няма тумори. Последва пауза. После Лаура попита: - А какво? - Мляко. - Мляко ли? - Галакторея – настоя ветеринарят. – Често се появява в напредналия стадий на сексуалния цикъл. - А двигателните затруднения? - Кой знае. Слаба температура, общо неразположение причината може да е всякаква. С глава посочи към улицата. - Виж дали ще можеш да я настигнеш. Кажи й да се върне. Беше му направило впечатление силното притеснение на възрастната жена и мисълта да разведри деня й повиши настроението му. Докато чакаше и галеше Фоска, се усети, че си тананика арията \"Наздравица\" от операта \"Травиата\". Чу шум зад гърба си и извика: - Влизайте, влизайте! Доня Мерседес, придружена от Лаура, пристъпи колебливо напред. Ветеринарят не забеляза, че тя не носи в ръце шотландското одеялце. - Влезте – повтори той. Възрастната жена сега изглеждаше по-ниска, отколкото преди няколко минути. Застана на няколко сантиметра от масата и погледна кучето, което я поздрави с леко помахване на опашката си и едва чуто изръмжа. - Добри вести. Касае се за фалшива бременност. Може да се каже един вид психологическа бременност. Вестта бе последвана единствено от пълна тишина. - Какво ще рече това? – попита накрая доня Мерседес. - Случват се такива неща. Понякога симптомите толкова си приличат Нищо. Няма нищо страшно. Да не яде нищо през следващите двайсет и четири часа и не й позволявайте да се лиже, защото така ще стимулира дейността на жлезите Иначе тя е много добре и при добри условия би могла да живее още няколко години. Лумбрерас свали със звучно плющене ръкавиците от ръцете си. - Не разбрахте ли, доня Мерседес? – допълни доволен той. – Все още няма защо да отписваме Фоска. Сега веднага я качваме в колата и можете да си я отведете вкъщи. С неочаквано строг тон възрастната жена отвърна: - Сметнах, че всичко е станало ясно. Вече се сбогувах с нея. Сега вие сторете това, което е нужно да направите. Отправи се към изхода и дори не се спря, за да добави: - И не забравяйте за фактурата. Приятен ден. Бащата и дъщерята се спогледаха, а после проследиха с очи доня Мерседес, която на излизане остави вратата отворена. На улицата я очакваше доджът, подреден в двойната редица коли. Фелиса, с поставен обезопасителен колан, леко се наведе и протегна ръка, за да вдигне копчето и да освободи ключалката на вратата, която после трудно отвори с върха на пръстите си. За да се настани на мястото си, възрастната жена се хвана с дясната си ръка за горния край на вратата, а с лявата – за горния край на облегалката на седалката. Както на всички възрастни хора, и на нея й беше трудно да се качва в коли и да слиза от тях (и още повече да слиза и да се изкачва по стълби). Цялата операция преминаваше през няколко фази. По средата на две от тях се спря за момент, за да каже: - Колко си неоправна, дъще. Дори и сега не успя да намериш подходящо за паркиране място. Фелиса изду бузи и леко изсумтя. Възрастната жена отговори със силно затръшване на вратата. - Към вкъщи ли? – попита Фелиса. - Накъде другаде? Когато пристигнаха, тук все още миришеше на агнешките котлети, печени на фурна за обяд. - Да видим дали ще можем малко да проветрим – каза доня Мерседес. - Това вече е ваша работа. Не моя. Багажът на Фелиса продължаваше да си стои там, където го бяха оставили още сутринта, струпан до ателието на майстора на чадъри. Сред него видимо се открояваше куфарът от изкуствена кожа, купен преди двайсет и шест години, когато бе решила да се махне от този дом, за да сключи брак с един железар, който впоследствие се оказа пълен нехранимайко. Около куфара бяха струпани няколко кашона, пълни с най-различни неща. В някои от тях бяха нагънати дрехи, повечето от които бяха наследени от доня Мерседес, която никога не изхвърляше дреха, преди да я е предложила на някого. В други бяха подредени снимки в рамки: фотографии на Фелиса със семейството й, преди да започне да работи като прислужница, на сестра й в деня на сватбата й в църквата на селото, на племенниците й като бебета или по време на първото им причастие, на най-големия от тях при полагането на военна клетва, на старши помощник-капитана при сватбеното й пътешествие до Флоренсия Това бяха снимки от едно възможно въображаемо битие, а до тях имаше и няколко други от реалния живот, от живота й с доня Мерседес, която винаги отказваше да застане пред обектива на фотоапарата. - Цял един живот – въздъхна Фелиса, а след това, за да придаде повече сериозност на думите си, затананика: \"Цял един живот бих те глезила\" Доня Мерседес влезе в помещението, което наричаха кабинет и което след смъртта на съпруга й преди седемнайсет години беше започнало да придобива онази овехтялост, която нарушаваше всички други удобства в останалата част на къщата. В него, между един неподвижно застопорен велосипед, колекция от марокански чайници и повредена шевна машина, се намираше шкафът, в който пазеха документите. От най-горното чекмедже тя извади една спестовна книжка и малка папка. Когато намери търсената фактура, Фелиса тъкмо излизаше от тоалетната. Шумът от пълнещото се с вода казанче както обикновено спря с до известна степен тревожно бълбукане. Подаде й отворената по средата папка. - Това е последната бележка. Всичко е както трябва, нали? Фелиса, подобно на засрамено момиче, сведе надолу поглед. Доня Мерседес й подаде папката. - Колата вече е на твое име. Застраховката е платена до юни. - И за какво ми е тази кола, която харчи толкова много? – изстена прислужницата. Започна да подрежда нещата в багажника на доджа. Тези, които не се събраха, сложи на задната седалка. - А ти твърдеше, че няма да се събере всичко – укори я възрастната жена от последното стъпало пред входа на къщата. Отпред все още имаше достатъчно място и доня Мерседес я накара да отиде в кухнята и да вземе мрежата със сливи. - Цялата ли? - Цялата. Нали толкова ти харесват! Фелиса изпълни поръчението и след това застана до доджа, без да знае какво още да направи. - Имате ли нужда от нещо? Искате ли да ви сервирам готовата вечеря? – попита тя накрая. Доня Мерседес отказа с поклащане на глава и погледна към небето, сякаш казвайки: \"Тръгвай си вече, ако не искаш по пътя да те застигне нощта.\" Фелиса изчака още няколко секунди, за да види дали госпожата ще я прегърне, или ще й каже няколко думи за сбогом. След като видя, че старицата няма намерение да направи нито едното, нито другото, тя се настани зад волана и потърка навлажнените си от сълзи очи. - Обади ми се, като пристигнеш – каза тогава възрастната жена. –Никога не съм харесвала този участък от пътя. Колата потегли и бързо се скри зад ъгъла на женския манастир. Доня Мерседес затвори вратата, отиде в малкия салон, гледащ към задната градина, и седна в люлеещия се стол, за да чака. Нотариалната кантора се намираше на улица \"Санклементе\", на не повече от десет минути път от вкъщи. Въпреки това Мириам дойде с четвърт час закъснение. Измърмори някакво извинение и последва рецепционистката до малкото помещение, в което чакаха Сара и Фелипе. Винаги любезен, той я поздрави с две целувки. Сара, без да става от дивана, изчака рецепционистката да излезе, за да измънка тихичко: - Цял живот едно и също - Ох, съжалявам. Наистина. Минах през покрития базар, за да купя сокоизстисквачка – посочи към торбите с пакетите, които носеше, – и стана проблем с входните билети - Пререди ни една група, която беше след нас. - Казах ти вече, че съжалявам Щом двете сестри се събираха заедно, Сара винаги се държеше така, сякаш беше по-голямата, а Мириам, неспособна да устои на авторитета й, се стараеше да каже нещо, което да получи одобрението й. - Купих сокоизстисквачката от щанда за продукти с намалени цени и можете ли да повярвате, че работи само при 125 волта. Затова очевидно беше толкова евтина – допълни, сядайки с уморен вид на дивана. – Въпреки че сега електрическите инсталации във всички домове и сгради са пригодени за 220 волта! Сара сдържа, доколкото успя, усмивката си и недоволно поклати глава. - Все ти се случват разни такива неща - Поисках да разбера откога се опитват да продадат тази сокоизстисквачка! Накрая я замених за един електронен часовник будилник. И той изобщо не ми трябваше, но както и да е. - Беше съвсем с акъла си. - Беше си направо една истинска вещица – отбеляза Сара и произнесе \"вещица\" със същия тон, с който наричаше и сестра си \"глупачка\". - Вечно искаш да сееш раздори! Където и да се намира, ако ни вижда сега, сигурно ужасно ще се забавлява. Представям си я как съсредоточено наблюдава лицата ни по време на посещението ни при нотариуса и ни се надсмива: \"Как ви се стори последната ми приумица? Не го очаквахте, нали?\" Убедена съм, че когато след време си спомняме за това, и ние искрено ще се смеем. Сара потвърди с кимване на глава и пусна една от онези свои кратки и с форма на извит кравай усмивки, звучащи почти като чуруликане. Фелипе погледна през вратата на кафенето и направи знак по посока на зле паркираната кола. Двете станаха и отидоха до касата. - Аз ще платя – каза Мириам. - Не, остави на мен. - Аз ще платя – настоя Мириам. Накрая си поделиха сметката. Вече на улицата Сара протегна ръка и погали по бузата ядосаната си сестра. - Притеснението те кара да изглеждаш по-добре. Тези думи на Сара като че ли прозвучаха изобличително, но Мириам ги възприе като комплимент. Взеха си довиждане и всяка от тях пое в различна посока.", "date": "2019.06.07", "title": "Откъс от \"Добрата репутация\" на Игнасио Мартинес де Писон"}
{"url": "https://www.dnevnik.bg/sport/2019/06/07/3922058_futbolut_e_na_purvo_miasto_za_rusiia_obiavi_ministurut/", "text": "Футболът се нарежда на първо място сред всички спортове в Русия. Това обяви министърът на спорта на страната Павел Колобков по време на обсъждане на международния икономически форум в Санкт Петербург. \"В момента с футбол се занимават 2.9 милиона души - любители и професионалисти. За нас това е основният спорт. В последно време броят на занимаващите се с футбол се увеличи с 15-18 процента\", заяви Колобков, цитиран от ТАСС. Думите на министъра идват ден след като беше представено разширяването на Премиер лигата. Елитът в руския футбол вече ще е с 18 отбора - с два повече от досега. Руското първенство беше с 16 отбора от 1996 г. насам. Преди това, през 1993, 1996 и 1997 г., беше с 18, а през 1992 г. бяха 20, но разделени в две групи. Председателят на борда на директорите на \"Локомотив\" (Москва) Анатолий Месчеряков заяви, че не трябва да се забравят случаите с \"Тосно\" и \"Амкар\", които изпаднаха във финансова криза. \"Нека видим дали имаме 18 клуба, които са финансово стабилни, така че да не се налага в средата на сезона да се спасява, да речем, \"Анжи\", заяви Месчеряков, цитиран от ТАСС. \"Имаме ли терени? Ами времето? Имаме ли стадиони за 15 000 зрители с терени, които да не носят риск от контузии за футболистите\", добави той.", "date": "2019.06.07", "title": "Футболът е на първо място за Русия, обяви министърът на спорта на страната"}
{"url": "https://www.dnevnik.bg/razvlechenie/2019/06/07/3922060_fotogaleriia_denzul_uoshingtun_s_otlichie_za_cialostno/", "text": "Двукратният носител на \"Оскар\" Дензъл Уошингтън бе удостоен с едно от най-големите признания в Холивуд - наградата за цялостно творчество на Американския филмов институт. Тя му бе връчена на специално събитие в \"Долби тиътър\" в Лос Анджелис, което събра и много от големите имена в киното, събрали се да поздравят и изкажат уважението си към актьора.", "date": "2019.06.07", "title": "Фотогалерия: Дензъл Уошингтън с отличие за цялостно творчество"}
{"url": "https://www.dnevnik.bg/bulgaria/2019/06/07/3922061_sudut_okonchatelno_otkaza_na_evgeniia_baneva_da_ia/", "text": "Апелативният специализиран наказателен съд остави окончателно в ареста Евгения Банева. Решението на съда бе произнесено късно снощи. Магистратите изслушаха и приеха съдебномедицинска експертиза. Банева има проблеми с щитовидната жлеза и трябва да й бъде направена операция и биопсия, посочват вещите лица. Самата тя обясни, че и преди да бъде задържана, се е лекувала и е правила изследвания, а сега има влошаване на състоянието й. Пред съда тя заяви, че след около 20 дни изтича 8-месечния срок, в който може да бъде задържана с най-тежката мярка за неотклонение \"задържане под стража\". След този срок, ако в съда не е внесен обвинителен акт, тя би трябвало да бъде освободена с по-лека мярка. Вчера Банева помоли да излезе от ареста, като каза, че е съгласна дори на домашен арест, за да може да посрещне и децата си. Разказа, че те учат във Франция, а в момента близки и роднини пътуват дотам и се редуват, за да ги гледат. Скоро обаче те щели да завършат годината в учебното заведение там и да се приберат в България, а Банева поиска от съда да й даде възможност да организира настаняването им в ясла. Апелативният специализиран съд обаче отхвърли искането и реши да я остави в ареста. Николай и Евгения Баневи бяха арестувани във Франция  през октомври по обвинение за източване на девненския завод \"Полимери\", укриване на данъци, финансови машинации и сговор за престъпления в чужбина. От началото на декември  двамата са в арест в България , а до момента нито една от молбите да излязат от ареста  не беше удовлетворена .", "date": "2019.06.07", "title": "Съдът окончателно отказа на Евгения Банева да я освободи от ареста"}
{"url": "https://www.dnevnik.bg/gradska_sreda/2019/06/07/3922077_nastilka_za_namaliavane_na_spirachniia_put_shte_pazi/", "text": "Консултативният съвет по пътна безопасност към Столичната община, в който участват над 10 неправителствени организации и експерти от Института по пътна безопасност и КАТ, обсъди нови мерки за повишаване на безопасността на пешеходците в София, съобщиха от общината. Пред кмета Йорданка Фандъкова експертите предложиха идеи за предотвратяване на инциденти с автомобили: - полагане на настилка с повишено сцепление в зоните, където пешеходци пресичат улиците, за да се намали спирачният път на автомобилите - използване на ограничители, които не позволяват паркирането на автомобили в зоните на пешеходни пътеки за пресичане с цел гарантиране на добра видимост - ярко осветяване на пешеходни пътеки за по-добра видимост.  \"Досега са осветени 220 пешеходни пътеки, а до края на 2019 г. ще бъдат осветени още 100\", обеща инж. Димитър Петров, директор на \"Управление и анализ на трафика\". Приоритет при избора на пешеходни пътеки за осветяване ще се дава на местата с най-интензивно движение и в близост до училища и детски градини. Съветът реши да се използва по-широко приложената мярка по бул. \"Цариградско шосе\" и бул. \"Алея Яворов\" срещу отнемането на предимство между колите. Поставените там делинеатори се оцени, че вършат добра работа, и ще бъдат монтирани и на други оживени пътни артерии. На следващото заседание ще бъдат обсъдени и конкретни локации, на които да бъдат приложени одобрените мерки.", "date": "2019.06.07", "title": "Настилка за намаляване на спирачния път ще пази пешеходците в София"}
{"url": "https://www.dnevnik.bg/bulgaria/2019/06/07/3922081_izliazoha_rezultatite_ot_maturite_na_zrelostnicite/", "text": "Изпитните работи от държавните зрелостни изпити през май 2019 г. са проверени и резултатите са публикувани на  https://zamaturite.bg , съобщиха от министерството на образованието. Всеки зрелостник може да провери оценките си с въвеждане на входящия си номер и кода за достъп. На задължителната матура по български език и литература се явиха близо 50 хил. зрелостници. Втората задължителна матура за зрелостниците беше по предмет по избор. На нея се явиха около 40 хил. ученици, които избираха от 13 предмета.", "date": "2019.06.07", "title": "Образователното министерство публикува резултатите от матурите"}
{"url": "https://www.dnevnik.bg/politika/2019/06/07/3922085_koaliciiata_obedineni_patrioti_bila_pred_iadren_vzriv/", "text": "Като при ядрения взрив сме - натрупва се критична маса и избухва. Така заместник-председателят на ВМРО и на парламентарната група на \"Обединени патриоти\" Искрен Веселинов описа отношенията в коалицията. В идеологиите имаме много общи неща, но всичко е насипно, коалицията не работи поне от шест месеца, каза още той. Веселинов смята, че това, което се случва в коалицията, са по-силни трусове след земетресението на евроизборите. \"Нашият апел е колегите, които не получиха много добър резултат – специално за \"Атака\" говоря, да се научат да губят, да приемат загубата и да търсят вината не в другите, а в себе си. И мисля, че тогава отношенията могат да се нормализират\", каза още Веселинов. Той видя два сценария, ако коалицията се разпадне – самостоятелно участие на трите партии или коалиция на ВМРО с НФСБ. \"Не смятам, че от два месеца в коалицията има парламентарен живот, защото групата не се събира. Нямаме общи позиции, формираме ги буквално в зала на база на присъстващите колеги. Всичко е насипно и коалицията не работи от шест месеца поне – това е факт\", каза още Веселинов. Според него това състояние е вредно, понижава КПД-то на коалицията и очевидно не може да продължава безкрайно. \"Шансът \"Обединени патриоти\" да оцелеят като коалиция не е голям. Не искаме да го отстраняваме Сидеров като председател на парламентарната група, но той не я събира\", каза сутринта министърът на отбраната и лидер на ВМРО Красимир Каракачанов. По думите му евентуално напускане на лидера на \"Атака\" няма да застраши правителството. В сряда Волен Сидеров каза, че  р езултатът на ВМРО (7%) на изборите  е \"една голяма сделка и ще струва на българския народ 3 млрд. лв., колкото струват самолетите, които ни натресоха да купим от САЩ\". На европейските избори \"Атака\" беше подкрепена от едва 1.07% от избирателите, а коалицията на Симеонов от 1.15%. За да отстранят Сидеров от поста му на председател на групата ВМРО се нуждаят от помощта на третия коалиционен партньор - НСФБ. Валери Симеонов засега не взима страна в спора. \"Тази обстановка на обвинения, упреци, на противопоставяне не ми е приятна. Бих препоръчал на колегите да намерят нормален начин да водят своите взаимоотношения\", каза лидерът на НФСБ. \"Не сме се събрали да се обичаме, нашата работа е да изпълняваме програмата, под която сме се подписали. Личните отношения не би трябвало да доминират, да имат значение. Всеки освен партия представлява и избиратели, и то десетки, стотици, пред които е отговорен\", каза Валери Симеонов. Той добави, че не се очертава скоро коалиционен съвет. Лидерът на \"Атака\" Волен Сидеров  беше санкциониран от Централната избирателна комисия  защото е допуснал излъчването по партийната телевизия \"Алфа\" на три неверни агитационни материала, в които се съдържат призиви да не бъде подкрепян водача на ВМРО Ангел Джамбазки за изборите за Европейски парламент. В материалиалите се твърдеше, че \"водачът на листата на ВМРО Ангел Джамбазки носи стара ромска фамилия\", кандидатът на ВМРО има апартамент на \"най-централната улица Шанз-Елизе в Париж, а имотът струва 9 милиона евро\" и др. Драмата между партиите в малкия коалиционен партньор \"Обединени патриоти\" продължава дълго. През януари дмици и  трите партии в \"Обединени патриоти\" заговориха за разпад на коалицията  след неуспешното начало на преговорите им за общо явяване на европейските избори. През февруари партийният вестник на \"Атака\"  заплаши Валери Симеонов  с \"известно количество интересни фотоси\". Това беше отговор на телевизионно участие на Валери Симеонов в предаването на Георги Коритаров по телевизия \"Европа\", в което той нарича \"парцал\" партийните медии на Сидеров. Във вестника се \"припомня\", че Волен Сидеров е направил Симеонов политик и го е вкарал в парламента и в Министерския съвет.", "date": "2019.06.07", "title": "Коалицията \"Обединени патриоти\" била пред ядрен взрив"}
{"url": "https://www.dnevnik.bg/sport/2019/06/07/3922089_sled_dujd_ot_obrati_barti_preprechi_putia_na/", "text": "Ашли Барти стигна първия си финал в турнирите от Големия шлем и ще спори за титлата на \"Ролан Гарос\". Австралийската тенисистка прекъсна мечтания път на 17-годишната Аманда Анисимова след успех с 6:7, 6:3, 6:3. Барти триумфира в мач, продължил близо два часа, който беше изпълнен с големи обрати и смяна на ритъма. Във финала тя ще срещне друга тийнейджърка - Маркета Вондрушова. Чехкинята се наложи със 7:5, 7:6 (2) срещу Джоана Конта от Великобритания. Мачът започна вихрено за Барти, която поведе с 5:0 и за това време загуби едва три разигравания. Впоследствие рязко настъпи обрат и Анисимова поведе с 6:5, а след това се наложи със 7:4 точки в тайбрека. Добрата игра на американката се пренесе във втория сет, в който тя поведе с 3:0. Тогава дойде време за нова промяна в развоя и Барти влезе в серия от седем поредни спечелени гейма, за да поведе в третия сет. В решителната част се получиха още няколко пробива, за да се стигне до 6:3 за австралийката.", "date": "2019.06.07", "title": "След дъжд от обрати Барти препречи пътя на вдъхновената Анисимова на \"Ролан Гарос\""}
{"url": "https://www.dnevnik.bg/sviat/2019/06/07/3922080_bez_kitaicite_evropeiskata_5g_mreja_shte_poskupne_s_55/", "text": "Забрана за използване на телекомуникационно оборудване от китайски компании в Европейския съюз ще оскъпи изграждането на 5G мрежи с около 55 милиарда евро и ще забави процеса с поне 18 месеца. Заключението се съдържа в доклад на сдружението GSMA, представляващо интересите на 750 мобилни оператора, съобщи \"Ройтерс\". Изчислението е на базата на сценарий с пълна забрана за покупки от производители като \"Хуауей\" (Huawei) и ZTE. Тяхно оборудване масово се използва от европейски оператори, а двете китайски компании контролират в момента пазарен дял в ЕС над 40%. \"Половината от тези допълнителни разходи ще се дължат на по-високи разходи, предизвикани от загубата на конкурентно предимство на пазара на мобилно оборудване\", се казва в доклада. \"Освен това операторите ще трябва да подменят и съществуваща инфраструктура, преди да преминат на 5G капацитет.\" Авторите твърдят още, че \"забавянето с година и половина ще увеличи изоставането от САЩ в 5G покритието с 15 процентни пункта до 2025 г.\". От своя страна това ще предизвика затруднения в доставките за големи производители като Ericsson, Nokia и Samsung, защото изведнъж търсенето на техни продукти рязко ще се увеличи. Основният натиск срещу Huawei - най-големият в света производител на телеком оборудване - идва от САЩ. Администрацията на президента Доналд Тръмп включи компанията в черен списък през май, което принуждава световни технологични гиганти да прекъсват връзките си с китайската компания. Вашингтон настоява и европейските му партньори да последват този пример.", "date": "2019.06.07", "title": "Без китайците европейската 5G мрежа ще поскъпне с 55 млрд. евро"}
{"url": "https://www.dnevnik.bg/gradska_sreda/2019/06/07/3922039_milano_i_tel_aviv_s_idei_kak_sofiia_da_opazi/", "text": "Как София да опази сградите в стил модернизъм беше темата на лекцията на  главния архитект Здравко Здравков, арх. Лоренцо Доли Еспести от Милано и арх. Амнон Бар Ор от Тел Авив. Изявата беше снощи във Военния клуб и е част от поредицата \"Разговори за града\". Доста сгради не само в столицата са в този стил, характерен за времето между двете световни войни, отбеляза изследователят на модернизма Васил Макаринов. Освен известните като грандхотел \"България\" и Младежкия театър, 22-ра гимназия, дори гаражът на линейките на Бърза помощ на Сточна гара е в този стил. Той е бил построен като огромен покрит пазар за вехтории със 139 сергии през 30-те години, но през соца зданието е преустроено в гараж и съсипано като носител на модернизма, даде пример Макаринов.  В Милано, който може да се нарече столицата на модернизма, има общинска дирекция, която определя коя сграда не трябва да се променя и преустройва, обясни арх. Еспести. При наложена такава забрана на собствениците се опростяват 50% от разходите за основен ремонт. \"Но те дори да поискат да сменят плочките в банята, трябва да получат одобрение от тази дирекция\", подчерта той. Много собственици предпочитат имотът им да не получи статут на архитектурен паметник, защото общината има правото дори да спре сделка за продажбата на такава сграда, добави арх. Еспести. В Тел Авив, Израел, решенията за опазването на ценни стари сгради граничат с фантастиката. Фабрика за текстил, строена през 20-те години, сега попада в центъра на града, разказа арх. Бар Ор. Машините отдавна са изнесени и сградата стоеше огромна, празна и зловеща до 2010 г. Появи се инвеститор, който ми каза \"Аз искам да живея в нея!\", разказа архитектът, който ръководи компания за реконструкция на стари къщи. \"Той искаше паркинг, басейн и т.н., а около фабриката нямаше място. Тогава решихме да прокопаем три етажа под сградата и там да ги разположим. Първо укрепихме старата фабрика с метална конструкция, после забихме бетонни колони в земята под нея, на които трябваше да я държат, докато копаем надолу. Тя в един момент цялата беше във въздуха, докато ровехме отдолу. Конструкцията издържа и сега тази уникална сграда с фасада от автентичните червени тухли, с които е построена от поляци преди 100 години, е съвременна отвътре жилищна сграда, а под земята има огромен паркинг и басейн\", разказа арх. Бар Ор. Друг подход за спасяване на паметници на културата в Тел Авив е буквалното им преместване на друго място. Пет огромни къщи се оказали в средата на строящ се нов булевард. Арх. Бар Ор показа видео как къщите се вдигат, под основата им се слагат колела и се побиват отново в земята на 30-ина метра.  Тъй като главният архитект на София усилено търси подходи за стимулиране на собствениците на сгради - паметници на културата, да ги реставрират, арх. Бар Ор обясни масовата методика, възприета от кметството на Тел Авив. \"Общината разреши по бул. \"Ротшилд\" да се вдигат небостъргачи, но там имаше запазени стари къщи, много от тях в стил модернизъм. Всички те са обърнати изцяло към морето, защото евреите искат да гледат в посоката, откъдето всички те са дошли – през морето от Европа\", отбеляза арх. Бар Ор. За да не се събарят тези къщи, се даде право на собствениците им да продадат въздуха над тях. Така до всяка триетажна къща израсна 30-40-етажен небостъргач. Не събаряме старата, а я укрепваме и вдигаме новата. Те двете са съобразени така, че да се крепят взаимно и да не си пречат. \"Сега можете да видите много такива двойки сгради в Тел Авив\", каза израелският архитект. Изследователят на модернизма, изкуствоведът Васил Макаринов, коментира, че в София тези сгради трябва да се запазят в абсолютно автентичния си вид, без никакви компромиси. \"Когато се ремонтира, строителните материали трябва да са същите, с каквито е построена сградата. Смяната на дограмата с ПВЦ съсипа сгради в София, изявени представители на модернизма\", със съжаление отбеляза той. Добавянето на орнаменти към изчистените форми на модернистичните фасади буквално съсипва стила им и се получава пошла имитация, заяви Макаринов. \"В Тел Авив добавяме нови етажи към старата сграда, но го правим така, че отчетливо да се вижда докъде е паметникът на културата и откъде започва новата\", подчерта арх. Бар Ор. \"В Италия може да се обяви за паметник на културата дори сграда, построена вчера. И всички забрани за преустрояването й се задействат веднага\", отбеляза арх. Еспести.  Столичната община продължава търсенето на варианти за опазване на архитектурното наследство на града. \"Пилотната програма \"Културно наследство\" е приета и ние ще я надграждаме. Трябва да намерим финансовия модел за опазване на ценните старинни сгради. Собствениците не трябва да бъдат само от страната на наказаните. След като се запознаваме с опита на други градове, ние ще търсим модела за София\", отбеляза главният архитект на София Здравко Здравков. Следващата проява от поредицата \"Разговори за града\" ще е посветена на пешеходните градове, обяви той,  и е предвидена за края на юни.", "date": "2019.06.07", "title": "Милано и Тел Авив с идеи как София да опази паметниците на културата"}
{"url": "https://www.dnevnik.bg/biznes/2019/06/07/3922113_sivata_zaetost_v_bulgariia_e_s_04_procentni_punkta_pod/", "text": "Заетостта в сивата икономика в България е с 0.04 процентни пункта под средната в ЕС. Това се разбра от думите на министъра на труда и социалната политика Бисер Петков пред форум на КНСБ. По данни на Международната организация на труда делът на лицата в неформална заетост у нас е 15.9% при средно равнище за ЕС - 16.3%, посочи Петков, цитиран от пресцентъра на ведомството. Той отбеляза, че проучвания улавят тенденция за намаляване на процента на недекларирания труд и сивата икономика в България и това се отчитало и от Европейската комисия, която премахна препоръката към държавата за намаляване на размера на недекларирания труд в специфичните препоръки в европейския семестър. В  последния доклад на Брюксел  от преди ден обаче тази препоръка присъства. В него България е съветвана през 2019 г. и 2020 г. да подобри събирането на данъците върху труда и особено на осигуровките, чрез целенасочени мерки. Според документа има доказателства, че недекларираният труд остава предизвикателство.", "date": "2019.06.07", "title": "Сивата заетост в България е с 0.4 процентни пункта под средната в ЕС"}
{"url": "https://www.dnevnik.bg/evropa/2019/06/07/3922106_trima_umereni_lideri_opitvat_da_zashtitiat_italiia_ot/", "text": "Италианският премиер и министърът на икономиката са сключили неофициален съюз с президента, за да попречат третата по големина икономика в еврозоната да бъде повлечена към финансова криза от управляващите партии, заявиха източници, цитирани от \"Ройтерс\". Премиерът Джузепе Конте и министърът на икономиката Джовани Триа, и двамата технократи, през последните дни са провели частни разговори с президента Серджо Матарела за начините да се предпази Италия от  задаващата се политическа и финансова буря , твърдят служители, запознати с въпроса. Конте и Триа действат заедно с Матарела, чиято роля е да гарантира политическа стабилност, за да овладеят поведението на собственото си правителство - популистката коалиция, чиито партийни лидери са против бюджетните правила на ЕС. Конфронтацията на коалицията с Европейската комисия, която  заплаши с евентуална наказателна процедура  заради фискалните политики на Рим, отново разпали страховете от финансова криза. Макар доминиращата политическа сила в коалицията да е лидерът на партия \"Лига\" Матео Салвини, премиерът е натоварен с преговорите с Брюксел за бюджетната политика. Двамата мъже са смятани от пазарите за основна гаранция за фискално благоразумие и Салвини и коалиционният му партньор Луиджи ди Майо, лидер на Движение \"Пет звезди\", не биха искали да рискуват. \"Италия не може да бъде вземана насериозно\" По-рано тази седмица  Конте заплаши да подаде оставка , като каза, че правилата на ЕС трябва да се спазват. Триа коментира пред \"Ройтерс\", че ежедневните кавги между Салвини и Ди Майо вредят на Италия. \"Това, което се случва, е, че бива отслабвана моята сила в преговорите с ЕС. Това означава, че Италия не е страна, която може да бъде възприемана сериозно\", допълни той. Що се отнася до Матарела, президентският пост е основно церемониален, но той има властта по време на политически кризи да решава съдбата на правителства. Нито \"Лига\", нито \"Пет звезди\" искат да превърнат президента в свой враг. С дълг от 2.3 милиона евро Италия е смятана за твърде голяма, за да изпадне в криза, и финансовата нестабилност там може да постави в опасност стабилността в цялата еврозона. \"Основното опасение на президента е кой ще състави бюджетът за 2020 г. и какво е в главата на Салвини\", коментира друг източник. Фактът, че италианският дълг продължава да расте като дял от брутния вътрешен продукт, накара Европейската комисия в сряда да започне процедура, която може да доведе до финансови санкции и до по-строг надзор над фискалната политика. Най-лошият сценарий за Матарела ще е правителството да падне по-късно тази година, попречвайки на одобрението на бюджета за 2020 г. до края на декември, както трябва да стане по закон. Един от високопоставените служители, разговаряли с \"Ройтерс\", заяви, че Брюксел е поискал Рим да намали дефицита през 2019 г. с около 0.2% от БВП, или около 3 милиарда евро. \"Трябва да спрем да говорим срещу Европа и да покажем убедителни данни за тенденциите при дълга и дефицита\", допълни той. Растящата увереност на Салвини, подсилена от победата на неговата партия на изборите за Европейски парламент, разпали спекулациите, че той може да изостави \"Пет звезди\" и да поиска нови избори, макар самият той да го отрича. Може би обаче няма да иска да направи компромис с бюджетните си планове срещу икономиите.", "date": "2019.06.07", "title": "Трима умерени лидери опитват да защитят Италия от собственото й правителство"}
{"url": "https://www.dnevnik.bg/biznes/2019/06/07/3922144_planinskite_produkti_shte_mogat_da_budat_oboznachavani/", "text": "От днес производителите могат да обозначават продуктите си от планински произход със специално лого, за което трябва да получат специално удостоверение и да бъдат вписани в публичен регистър, съобщава агенция \"Фокус\". Контролът върху употребата на логото ще се извършва от Българската агенция по безопасност на храните (БАБХ) на всеки етап от производството, преработката и дистрибуцията. Това стана възможно след обнародването в Държавен вестник на Наредба №4 от 28 май 2019 г. за условията и реда  за използването на незадължителния термин за качество \"планински продукт\" . Терминът за качество \"планински продукт\" се използва за описание на продукти от растителен и животински произход, включително и пчелни продукти, произведени и преработени в планински райони. Понятието може да се използва и при извършване на директни доставки на непреработени продукти от производители. За продукти, като например месо, животните следва да бъдат отглеждани в планински райони и да прекарат най-малко последните две трети от живота си в тях.", "date": "2019.06.07", "title": "Планинските продукти ще могат да бъдат обозначавани със специално лого"}
{"url": "https://www.dnevnik.bg/evropa/2019/06/07/3922143_v_sofiia_shte_e_edin_ot_osemte_centura_za/", "text": "Европейската комисия съобщи, че на осем места в ЕС ще бъдат създадени центрове за  суперкомпютри  - София, Барселона (Испания), Болоня (Италия), Каяни (Финландия), Миню (Португалия), Острава (Чехия), Бисен (Люксембург) и Марибор (Словения). Центровете за свръхбързи изчисления ще работят в подкрепа на европейските научни работници, промишлеността и бизнеса и ще разработват нови приложения в множество области - от създаването на лекарства и нови материали до борбата с изменението на околната среда, се посочва в съобщението на Еврокомисията. С работата на центровете ще бъде подпомогнато разработването на основни приложения в области като персонализираната медицина, разработката на лекарства, биоинженерството, прогнозите за времето. Заедно със средствата от ЕС общият бюджет за тези дейности ще бъде 840 милиона евро. Суперизчисленията помагат за предвиждания на времето, което дава възможност за задействане на системите за ранно предупреждение при сложни метеорологични явления. Те се използват и при решаването на сложни физични уравнения, които представят процесите и взаимодействията на ново лекарство с човешките тъкани. Във въздухоплаването и производството на автомобили също се използват суперкомпютри за създаване на сложни модели за изпитанията на отделни части, както и на цели самолети и автомобили. Суперкомпютрите са от решаващо значение при мащабни симулации и за оценката на данни, което ги превръща в изключително важна част от разработването на изкуствен интелект. Машините се използват и за повишаването на киберсигурността, както и при блоковите вериги, се посочва в съобщението. Очаква се суперкомпютрите да заработят във втората половина на следващата година. Те ще бъдат свързани с общоевропейската високоскоростна мрежа. До 2027 г. Еврокомисията предлага да бъдат предвидени 2.7 млрд. евро за финансиране на суперизчисления.", "date": "2019.06.07", "title": "В София ще е един от осемте центъра за суперкомпютри на ЕС"}
{"url": "https://www.dnevnik.bg/bulgaria/2019/06/07/3922148_vtora_instanciia_opravda_hristo_angelichin_za/", "text": "Апелативният специализиран съд оправда бившия министър на външните работи Даниел Митов и заместника му Христо Ангеличин по обвинение, че са ощетили ведомството след неправомерно платени пари на фирма за организиране на служебни пътувания - за осигуряване на самолетни билети, хотели и застраховки. Това научи \"Дневник\" от съда и от защитата на двамата. Предишната инстанция оправда Митов, но  осъди Ангеличин на 4 години затвор и глоба  от 4000 лв. Специализираният наказателен съд прие, че той е ощетил външното министерство с близо половин милион лева. Митов стана част от втория кабинет на Бойко Борисов като част от т.нар. гражданска квота. Беше му повдигнато обвинение  през май 2017 г.  На разпоредителното заседание в процеса се разбра, че Министерството на финансите няма претенции по това дело.  Според първоначалното обвинение на прокуратурата Митов и Ангеличин са нарушили Закона за публичните финанси и Закона за обществените поръчки. Те бяха сключили договор с Министерството на земеделието, избрана от него фирма да купува билети, да прави хотелски резервации и да застрахова командированите служители на външното министерство. Причина беше това, че заради обжалвания на обществената поръчка със същия предмет на самото МВнР дипломатите нямаха възможност да пътуват. Срещу Ангеличин в спецсъда се води и друг процес -  за безстопанственост . Първата инстанция му наложи наказание 2 години \"лишаване от свобода\" и глоба за безстопанственост при покупката на телефонни централи в 12 задгранични представителства на страната. И по това дело втората инстанция го оправда. ", "date": "2019.06.07", "title": "Втора инстанция оправда Христо Ангеличин за поръчката за самолетни билети"}
{"url": "https://www.dnevnik.bg/bulgaria/2019/06/07/3921994_koi_sa_supergeroite_dobrovolci_na_godinata/", "text": "Възможно ли е хора в инвалидни колички да бъдат издигнати на 40 метра височина, за да разгледат по-добре водопад? Четенето да се превърне в онлайн игра, в която децата да печелят точки, да минават различни нива и така да си говорят за книги? Група второкласници да четат приказки по телефона на непознати самотни хора? Над 120 студенти да открият, че общуването с болни от деменция хора не само не е страшно, но може да бъде приятно и веднъж седмично да посещават човек с деменция? Отговорът на тези въпроси е: \"Да!\" А това са само част от историите, появили се на годишните награди  ГЕРОИТЕ  на най-голямата платформа за доброволчество в България  TimeHeroes . В тяхното трето издание бяха отличени доброволци, организации, екипи и компании за неуморната им работа в гражданския сектор и приноса им към обществото. Като средство, чрез което подвизите на ентусиастите достигат до публиката, не беше пропусната и журналистиката. Тази година  журито  е имало нелеката задача да реши при кого отиват 13-те награди от общо 132 номинации. Съоснователят и изпълнителен директор на TimeHeroes Павел Кунчев каза, че през последните две години България вече не е на последно място по хора, които някога са били доброволци в Европейския съюз. Днес повече от 55 хил. души използват платформата и намират каузи, в които да вложат енергията си. Той подчерта и някои негативни тенденции в страната. \"Гражданските организации, които се грижат за свободата и демокрацията, са все повече под натиск, нападани са. Но организациите, които ще видим тази вечер, са пример за това, че трябва да се борим за солидарността и демокрацията всеки ден. Да защитаваме това, в което вярваме\", каза той. Първата награда бе   и отиде при Ивана Кънчева за работата й в гражданското движение \"Алцхаймер България\". Чрез редица обучения тя е мотивирала 120 доброволци да прилагат нов метод за грижа и цялостно отношение към болните от деменция хора. Така тя също успява да покаже и че контактът с възрастните хора с деменция не е нещо страшно, а е напълно нормален. Тъй като Кънчева е учила психология в Шотландия, при получаването на отличието тя не пропусна да отбележи, че знанията и уменията на завършилите в чужбина могат да бъдат инвестирани в много смислени каузи. Яна Бюрер Тавание, която връчи наградата, вметна в позитивното си изказване, че \"живеем в тъмни времена за НПО сектора\". Призът   получи Павел Сидеров. Запленен от местността Алабак в Родопите, той мечтае да се пребори с лошата инфраструктура за туристи. За три години с помощта на група приятели, а по-късно и с по-мащабни доброволчески акции, той успява да възстанови 150 километра туристически пътеки. Повече информация за тях може да бъде намерена на специално създадена платформа, която служи като пътеводител. Двукласниците от доброволческия клуб \"Съединени\" към ОУ \"Иван Селимински\" в Сливен взеха отличието   Само за изминалата учебна година децата са осъществили цели 21 доброволчески акции и няма и седмица, в която да не са извършили добро дело. Двукласниците са чели приказки на непознати самотни хора, облагородили са двора на училището си, организирали са създаването на Къщичка за книги. Попитани какво още биха искали да свършат, двете ученички, които дойдоха на церемонията, не се поколебаха и за миг. \"Да почистим плажа, защото е той е мръсен всяка година.\" Наградата   грабна Димитър Балджиев, който от пет години е личният супергерой на група деца от най-изолираните общности, живеещи в Божурище. Без да се притеснява, че няма абсолютно никакъв опит като социален работник, той се впуска в тази мисия. А по пътя винаги намира време да поправи счупени шкафчета, да научи някого да си връзва обувките или да организира излет в планината. Рада и Неда Пандеви всяка събота стават в 7.00 сутринта и пътуват от Стамболийски до Пловдив, за да са в 9.30 в Дома за стари хора \"Св. Василий Велики\". Там изкарват два весели часа с бабите от дома, преди да продължат към \"Музейко\", където също доброволстват. С това те заслужиха отличието за  Приз получи фондация \"Ела и ти\" заедно с \"Пещерно спасяване\" и \"Планинско спасяване - Пазарджик\". Те са се заели с осъществяването на мечти, които на пръв поглед изглеждат невъзможни и водят по пещери хора в инвалидни колички и с други увреждания. Най-впечатляващото им постижение става факт на 21 април тази година, когато 11 смелчаци политат по \"тролей\" над Фотинските водопади. Височината е цели 40 метра. \"Всяка инициатива да направим нещо не би била възможна, ако нямахме подкрепата на други хора\", изтъкнаха наградените. Построяването на сферичен купол в Шумен с височина 9 метра в диаметър, под който има сцена, улична библиотека и пиано, донесе на Общинския младежки съвет в Шумен отличието . Фондация \"Дивите животни\", която се грижи за пострадалите диви животни благодарение на верига от доброволци, взе наградата  \"Работата с дивите животни е трудна, миришеща, така че искаме да благодарим на всички, които застават зад нас, когато трябва да се преборим с някоя институция, за да помогнем\", каза представителят на фондацията. Призът   отиде при фондация \"Гутенберт 3.0\". Основният проект на фондацията е платформата  \"Книговище\" , която превръща четенето в игра и мотивира младите хора да обсъждат книги. Всеки сам може да напише въпроси за играта, независимо от възрастта си и от географското си местоположение. Само за 6 месеца идеята са подкрепили над 150 доброволци. Наградата   взе българският екип на Международната награда на херцога на Единбург, която насърчава доброволчеството. За да заслужиш златото в тяхната програма за личностно развитие, трябва да посветиш минимум една година като активен доброволец в каузи, в които се припознаваш. Компанията VMware беше отличена  . Нейните служители могат да използват по 40 часа годишно, за да участват в доброволчески каузи. На пръв поглед това може да изглежда малко, но в компанията работят почти 1000 души. Наградата   грабна социалното предприятие за хора със зрителни увреждания \"БГАсист\". Неговата работа е създаването на софтуерни и хардуерни продукти, които да улеснят ежедневието на незрящите хора. Но освен това служителите даряват по 20 процента от работното си време, за да помагат безвъзмездно на хора, които нямат възможност да си позволят техните услуги и продукти. Усилията на компанията са подобрили положението на над 200 души. Журналистката Оля Стоянова от програма \"Хоризонт\" на БНР получи отличието ", "date": "2019.06.07", "title": "Кои са супергероите доброволци на годината"}
{"url": "https://www.dnevnik.bg/sport/2019/06/07/3922084_hamiltun_iska_formual_1_da_stane_fizicheski_po-tejka/", "text": "Може ли да бъде върната интригата във Формула 1 и отново да има голям интерес към състезанията в спорта е основният въпрос, който стои пред най-престижната автомобилна надпревара. Това беше попитан и световният шампион Люис Хамилтън преди уикенда за  Гран при на Канада . Британският пилот има своя рецепта за това как Формула 1 отново да стане интересна за зрителите. \"Много хора казват, че Формула 1 е станала скучна, нали така. Всеки се пита как може това да се направи и често се говори за промяната в правилата, но според мен това не води до много големи разлики или повече интрига. По-големите промени трябва да бъдат в неща различни от правилника\", каза петкратният световен шампион. Според Хамилтън Формула 1 вече не е чак толкова тежка от физическо естество за пилотите. \"Мисля, че този спорт трябва да бъде по-тежък чисто физически. Да те изцежда като един маратон например, а сега не е така. Има състезания, в които се чувствам отлично след края на дистанцията и съм готов за още две или три състезания поред\", обяснява пилотът на \"Мерцедес\". И добавя: \"Спортът просто не е достатъчно тежък, защото виждаме все повече млади момчета да влизат във Формула 1 без проблем. А това трябва да бъде спорт за мъже, за най-подготвените.\" Световният шампион даде за пример ерата с V-образните 12 цилиндрови мотори, когато пилотите нямат хидравлична помощ на кормилната уредба. \"За съжаление виждаме, че правилата се предлагат и приемат от хора с пари и власт, а пилотите нямат думата. Ние искаме да участваме в тези разговори, защото имаме най-реалната преценка.\" Идеите на Хамилтън за промяна във Формула 1 включват и по-голямо расово и етническо разнообразие в спорта. Според британеца, който е първият цветнокож пилот в историята на Формула 1, е нужно да се направи нещо в тази посока. \"Формула 1 е спортът с най-малко разнообразие в света и мисля, че трябва да се направи нещо в тази посока. Нужно е всички хора да имат равен шанс в живота. Ще бъде хубаво, ако повече хора от различни раси или малцинства имат шанс да влязат в нашия спорт\", завърши британецът, който има  четири победи в първите шест старта  от началото на сезона.", "date": "2019.06.07", "title": "Хамилтън иска Формула 1 да стане физически по-тежка за пилотите"}
{"url": "https://www.dnevnik.bg/bulgaria/2019/06/07/3922360_pet_domashni_kucheta_i_sobstvenikut_im_sa_zadurjani_za/", "text": "Пет домашни кучета и собственикът им са задържани за смъртта на мъж. Инцидентът е станал край село Владо Тричков, а сигнал е подаден на тел. 112 в четвъртък около 16.10 ч. Тялото на 39-годишния мъж е намерено в гориста местност в землището на селото. На място незабавно са изпратени полицейски служители. При огледа около тялото на мъжа са установени следи от животински стъпки. Кучетата, които са от породата Кане Корсо, са били агресивни и преди. Те са открити в имот, който се намира близо до местопроизшествието. Животните са настанени във ветеринарна клиника в София. Установен и задържан за 24 часа е собственикът им - 41-годишен мъж. По тялото на 39-годишния мъж в с. Владо Тричков няма следи от огнестрелно оръжие, а аутопсията е показала, че той е починал от кръвозагуба, уточни на брифинг директорът на Областната дирекция на полицията в София старши комисар Николай Спасов. \"Вчера е получен сигнал за това, че в района на с. Владо Тричков, местност \"Говедарника\", е намерен труп на човек. Незабавно на място са изпратени сили на полицията в Своге, които откриват мъж. Самоличността му не беше установена на момента. Тя става известна след около час – 39-годишен мъж, който живее в района на селото\", обясни Спасов. Собственикът на животните е 41-годишен. Той не е бил на адреса, на който полицията го търсила, но е издирен. Мъжът е съдействал на органите на МВР и не е оказвал съпротива. Окръжният прокурор на София Наталия Николова съобщи, че ще му бъде повдигнато обвинение за това, че не е положил достатъчно грижи за кучетата и така се е стигнало до инцидента. Назначена е дентална експертиза в столична ветеринарна клиника, която трябва да установи дали действително животните са причинили смъртта на жертвата. Още през 2016 г. в районното управление в Своге е бил подаден сигнал срещу собственика и кучетата, които е отглеждал. \"Тогава са съставени протоколи да се грижи за животните и да направи така, че те да не напускат двора\", обясни Спасов и уточни, че починалият мъж също е имал куче. То не е пострадало и е било намерено в селото. Полицията е успяла да установи движението на пострадалия през целия ден преди инцидента. Окръжният прокурор на София Наталия Николова обясни, че 39-годишният мъж живеел в селото и се грижил за болната си майка. В началото на април при подобен инцидент пострадаха три деца на възраст 7, 9 и 12 години, които били нападнати от  домашни кучета в покрайнините на село Железница . Собственците - майка и непълнолетния й син, бяха задържани и обвинени. За това престъпление законът предвижда наказание до 3 години \"лишаване от свобода\" и глоба.", "date": "2019.06.07", "title": "Пет домашни кучета и собственикът им са задържани за смъртта на мъж"}
{"url": "https://www.dnevnik.bg/sport/2019/06/07/3922345_fotogaleriia_duelut_na_titanite_nadal_sreshtu_federer/", "text": "Рафаел Надал се класира за своя 12-и финал на \"Ролан Гарос\" след безапелационна   6:3, 6:4, 6:2. Класиката в тениса предложи интригуващи моменти и много качествен тенис, но Надал беше по-добър от съперника си. Надал запази и перфектния си баланс в полуфинали в Париж и същевременно записа 22-а поредна победа на турнира.", "date": "2019.06.07", "title": "Фотогалерия: Дуелът на титаните Надал срещу Федерер"}
{"url": "https://www.dnevnik.bg/sport/2019/06/07/3922382_iozil_poema_raznoskite_po_operaciite_na_1000_deca_po/", "text": "През уикенда халфът на \"Арсенал\" Месут Йозил ще сключи брак с половинката си Амине Гюлше, но това няма да бъде единственото незабравимо събитие за германеца. В навечерието на сватбата си футболистът обяви, че ще помогне на 1000 деца по света, поемайки разноските по техни операции. Йозил и половинката му дори призовават гостите на своята сватба да не носят подаръци за младоженците, а да дарят пари на фондация, която да ги разпредели за деца в нужда. Футболистът уточнява, че средствата отиват за деца, които се лекуват от изгаряния, деформация на крайниците и други проблеми. Халфът на \"Арсенал\" подкрепя фондацията BigShoe, като си партнира с нея от години. През 2014 г. Йозил дари премията си от спечелването на световната титла в Бразилия (240 хиляди паунда) за операциите на 23 бразилски деца. \"Като професионален футболист аз съм в привилегирована позиция. Затова моля всички, които имат възможност да помогнат на деца в нужда и да се включат в една инициатива, която е близка до сърцето ми\", написа Йозил в социалните мрежи. \"Много фенове и приятели ме попитаха какво искам за моята сватба, но моето желание и това на Амине е повече хора да се включат в даряването на пари\". Йозил се включи и в кампаниите през 2016 г. в Африка и преди година в Русия. \"Сега имаме шанс да помагаме на деца по целия свят\", уточни футболистът.", "date": "2019.06.07", "title": "Йозил поема разноските по операциите на 1000 деца по света"}
{"url": "https://www.dnevnik.bg/politika/2019/06/07/3922386_putin_kum_radev_spiraneto_na_jujen_potok_ne_e/", "text": "Президентите на България и Русия Румен Радев и Владимир Путин влязоха в спор за суверинитета на България заради решението за спиране на проекта \"Южен поток\". Двамата дискутираха темата по време на  Петербургския икономически форум  днес. Владимир Путин заяви, че цената на природния газ е обвързана с цената на нефта и определи това като \"справедлива цена\". Ден по-рано  Радев настоя българското правителство да преговаря за по-ниска цена на газа  с \"Газпром\". Днес руският президент обяви, че България е загубила от спирането на проекта \"Южен поток\". Според него това не е било суверенно решение на страната, а загубените инвестиции са цената за евроинтеграцията, която България плаща. В отговор Румен Радев заяви, че не може да се съгласи с твърдението, че суверенитетът на България е бил ограничен. Той добави \"Южен поток\" не е бил само български, а европейски проект, заради което решението е било общо. Накрая подчерта, че независимо от сегашната сложна формула за формирането на цената на природния газ, \"ние трябва да гледаме отвъд днешния ден\".", "date": "2019.06.07", "title": "Путин към Радев: Цената на газа е справедлива"}
{"url": "https://www.dnevnik.bg/sport/2019/06/07/3922392_dujd_prekrati_polufinala_mejdu_djokovich_i_dominik_tiim/", "text": "Вторият финалист в мъжката схема на \"Ролан Гарос\" ще стане ясен в събота, след като срещата между  Новак Джокович  и Доминик Тийм. След две прекъсвания заради превалявания над Париж и силен вятър, организаторите взеха решение двубоят да бъде доигран в събота. Двамата полуфиналисти прекараха на корта 1.31 часа, а срещата беше прекъсната посредата на третия сет при резултат 6:2, 3:6, 3:1 в полза на Тийм. Австриецът взе убедително първата част за едва 29 минути, но след това Джокович отговори със силен втори сет. В третия Тийм отново имаше предимство, като дори поведе с пробив, но след това дойде и прекъсването. Първоначално беше взето решение за отлагане с 15 минути, впоследствие удължено до 25. Накрая супервайзерът на мача и директорът на турнира Ги Форже обявиха, че повече в петък няма да се играе. \"Заради неблагоприятните условия, няколкото прекъсвания и прогнозите за още превалявания до края на деня, беше взето решение в петък повече да не се играе\", обявиха от \"Ролан Гарос\". Двубоят започна при много силен вятър и това няколко пъти доведе до оплаквания от Джокович. В първия сет Тийм се нагоди по-добре към условията на корта реализира два пробива, за да може след 29 минути да поведе с 6:2. Шампионът от 2016 г. Джокович се нуждаеше от повече от сет, за да намери играта си, но във втория сет беше много убедителен. В третия гейм той спаси две точки за пробив, след което не допусна никакви изненади и с 6:3 изравни резултата в сетовете. Третата част отново беше с предимство на Тийм, като в първите три гейма сервиращият имаше надмощие. След това австриецът проби в маратонски гейм и отвори преднина. Тогава започна и да вали на корта, като Джокови мигновено се прибра в съблекалните. Това е втори ден, в който програмата търпи промени точно за мачове на Джокович. Сърбинът и Тийм бяха принудени да играят и в четвъртък заради отлагане на четвъртфиналните им срещи от сряда. Преместването на доиграването в събота означава, че финалистът от тази част на схемата ще играе в четири поредни дни и няма да има пълна почивка. За финал вече се класира Рафаел Надал, който по-рано през деня  победи Роджър Федерер с 6:3, 6:4, 6:2 .", "date": "2019.06.07", "title": "Дъжд прекрати полуфинала между Джокович и Доминик Тийм"}
{"url": "https://www.dnevnik.bg/evropa/2019/06/07/3921987_globi_i_danuchni_oblekcheniia_-_borbata_sreshtu/", "text": "Дания отбелязва най-големи успехи в борбата срещу разхищаването на храна в ЕС. Само за пет години страната е успяла да намали с 25% количеството изхвърляни хранителни продукти. При това не чрез закон или някаква правителствена инициатива. Този успех изнесе на плещите си една-единствена личност: Селина Юул. 39-годишната датчанка е посветила живота си на борбата срещу разхищаването на храна. В началото тя започнала да споделя във \"Фейсбук\" съвети как да се избягва струпването на излишъци от храна. Нейната страница \"Да спрем разхищаването на храна\" постепенно се превърна в официално призната помощна организация и бързо постигна няколко значими успеха. Например: успя да убеди един от най-големите дискаунтъри в Дания да прекрати практиката \"3 на цената на 2\". Сега тази верига намалява цените само на отделните продукти, а не на такива пакети. Според един търговец в неговия магазин на ден вече се изхвърлят само по 10 банана вместо по 100, както било преди. Селина Юул вече има много последователи. Например създателите на мобилното приложение \"Прекалено добро за хвърляне\", което помага на потребителите да купуват от магазини и ресторанти различни храни на намалени цени - хляб, сладкиши, готвено. Това приложение вече е въведено и в Германия. 390 000 евро глоба в Чехия Във Франция пък приеха специален закон срещу разхищението на храна. Но и в тази страна нещата опират до личния ангажимент на един човек. 39-годишният Араш Дерамбаш навремето доста гладувал, защото разполагал едва с 400 евро месечно. С тези пари не можел да си позволи повече от едно ядене на ден. Дерамбаш решил да помогне както на себе си, така и на събратя по съдба. Започнал вечерно време да събира изхвърлената храна от един супермаркет и да я раздава на нуждаещи се. Постепенно медиите се заинтересували от неговата доброволческа дейност и през 2015 година той започнал онлайн петиция против изхвърлянето на храни, която в крайна сметка се превърна в закон. Този закон вече официално забранява на супермаркетите да изхвърлят храни, които все още са годни за консумация. Всички супермаркети с търговска площ над 400 квадратни метра са длъжни да даряват непродадените храни на благотворителни организации. Само че наказанията за неспазване все още са прекалено меки: на нарушителя може да бъде наложена максимална глоба от 3750 евро. В Чехия са по-строги. И в тази страна супермаркетите са длъжни да предават непродадените храни на благотворителни организации, но глобите за нарушителите са доста по-солени и достигат до 390 хил. евро. Подобен закон има и в Италия. Там обаче са предвидени не наказания, а стимули. Онези фирми, които раздават непродадената стока, могат да разчитат на данъчни облекчения. В ресторантите пък върви кампания, която окуражава клиентите да взимат недоядената храна за вкъщи. (Тук трябва да се отбележи, че досега в Италия на това не се гледаше с добро око.) \"Огледайте хладилника си!\" Германското правителство си е поставило за цел до 2030 година да намали наполовина разхищаването на храна, но засега не планира никакви законодателни инициативи по въпроса. Ресорният министър Юлия Кльокнер залага на ограмотяването. В нейните планове влизат консултации с фирми, сдружения, с отделните провинции и с научната общност, за да бъдат изработени съответни мерки на доброволна основа. Една такава мярка например е внимателната оценка на грамажа на порциите в ресторантите и столовете. Освен това ще бъде увеличен потокът от информация, най-вече в интернет, предназначена главно за подрастващите и за младите семейства, които постепенно трябва да развият лично отношение към въпроса за изхвърлянето на хранителни продукти. В Германия засега не се предвиждат никакви наказания или глоби. Датчанката Селина Юул припомня още нещо много важно: действия се очакват не само от правителствата и държавите, но и от всеки отделен човек. Тя се обръща към всички нас с думите: \"Първо огледайте собствения си хладилник. И най-напред изяжте онова, което вече имате, а чак след това пазарувайте наново. Когато ще сядате трима на масата - не гответе за петима! И не забравяйте остатъците от вчера!\"", "date": "2019.06.07", "title": "Глоби и данъчни облекчения - борбата срещу разхищаването на храна в ЕС"}
{"url": "https://www.dnevnik.bg/analizi/edno_na_um/2019/06/07/3922332_edno_naum_za_purvi_put_absolventite_po_pravo_v_su/", "text": "Заклевам се: да прилагам с достойнство знанията, получени от моите учители в правото, и да спомагам за поддържането на мира и справедливостта в обществото, да помня винаги, че основните повели на правото са да се живее честно, да не се вреди другиму и да се отдава всекиму неговото, да пазя доверието и уважението към правната професия и да я практикувам почтено и честно, воден(а) от стремежа да различавам доброто от злото, истината от неистината, справедливото от несправедливото и правилното от неправилното, да изпълнявам своя дълг на юрист за утвърждаване на мъдростта и силата на правото като изкуство за доброто и справедливото. Заклех се!", "date": "2019.06.07", "title": "Едно наум: За първи път абсолвентите по право в СУ положиха клетва"}
{"url": "https://www.dnevnik.bg/sport/2019/06/07/3922398_chast_ot_futbolnite_nacionali_na_cherna_gora_otkazaha/", "text": "Дипломатически скандал се разрази часове преди европейската квалификация между Черна гора и Косово в група А, където е и  българският национален отбор . Балканското дерби беше белязано от отказ на част от черногорските футболисти да излязат на терена в Подгорица. Част от етническите сърби в състава Филип Стойкович и Мирко Иванич обявиха, че няма да играят в двубоя. Двамата са футболисти на \"Цървена звезда\". В последните месеци напрежението между Сърбия и Косово се повиши, като в Прищина имаше и специализирани акции. Селекционерът на Черна гора Любиша Тумбакович също не води двубоя. Съставът е воден от неговите асистенти Миодраг Джудович и Драгойе Лекович. Сърбия не признава съществуването на Косово и това е причината Тумбакович и двама от футболистите да откажат да играят в мача. Освен това сблъсъкът в Подгорица се играе пред празни трибуни, заради наказание на черногорците. В срещата с Англия от европейските квалификации  публиката в Подгорица  обиждаше на расова основа част от английските национали.", "date": "2019.06.07", "title": "Част от футболните национали на Черна гора отказаха да играят срещу Косово"}
{"url": "https://www.dnevnik.bg/video/deniat_s_veselin_dremdjiev/2019/06/07/3922400_deniat_s_veselin_dremdjiev_stefan_dimitrov_za_saita_na/", "text": "Данните на сайта на министерството на околната среда и водите за чистотата на въздуха не са на живо, а поне със 60 минути закъснение - това коментира Стефан Димитров, един от създателите на гражданската инициатива airbg.info в предаването \"Денят с Веселин Дремджиев\" по TV+ и по TV1. \"На нашите данни закъснението е 160 секунди\", отбеляза той. По думите му публичните данни са от станции, поставени в малки паркове между блоковете, до детски градини, под големи дървета, които ги предпазват.", "date": "2019.06.07", "title": "\"Денят с Веселин Дремджиев\": Стефан Димитров за сайта на екоминистерството за въздуха"}
{"url": "https://www.dnevnik.bg/sviat/2019/06/07/3922402_reporteri_bez_granici_prisudata_sreshtu_rosen_bosev_e/", "text": "Репортери без граници\" осъжда присъдата срещу български журналист заради това, че е критикувал бившия ръководител на Комисията за финансов надзор Стоян Мавродиев. Тя създава опасен прецедент за разследващата журналистика в страна, която вече е с най-лошата свобода на медиите в Европейския съюз.\" Това се казва в  официална позиция  на базираната в Париж международна организация, разпространена в петък. В нея се описват  обстоятелствата около присъдата  от 21 май срещу репортера Росен Босев от \"Капитал\" и глобата от 1000 лева. Полин Аде-Мевел, ръководител на отдела на организацията за ЕС и Балканите, коментира, че \"макар размерът на глобата да е символичен, смятаме това решение за създаване на пречка за разследващата журналистика и вероятно то създава прецедент\". Аде-Мевел допълва, че е \"под въпрос безпристрастността на съдия Петя Крънчева, която няколко пъти е била критикувана от Босев в публикации в \"Капитал\" и е си е направила самоотвод въпреки искането на защитата му. От \"Репортери без граници\" припомнят, че това не е първият случай срещу журналисти от \"Капитал\", но че никой от предишните не е стигал до наказателно дело.", "date": "2019.06.07", "title": "Репортери без граници: Присъдата срещу Росен Босев е натиск над разследващата журналистика"}
{"url": "https://www.dnevnik.bg/photos/2019/06/07/3922379_fotogaleriia_svetovnite_snimki_na_denia_-_7_juni_2019_g/", "text": "Mъж гребе с лодката по езерото Вембанад в Индия.", "date": "2019.06.07", "title": "Фотогалерия: Световните снимки на деня - 7 юни 2019 г."}
{"url": "https://www.dnevnik.bg/bulgaria/2019/06/07/3922409_kmet_na_plovdiv_podade_dva_signala_v_prokuraturata/", "text": "Два сигнала до прокуратурата е внесло кметството в район \"Централен\" в Пловдив  заради неправомерно съборената къща - паметник на културата . В тях се настоява да бъде отнето строителното разрешение на фирмата, разрушила една от знаковите сгради в града. От прокуратурата са съобщили за БНТ, че ще се произнесат в понеделник. Сигналите са подадени от кмета на района Георги Стаменов заради унищожения паметник на културата, който трябваше да бъде реновиран и запазен в автентичния му вид от собствениците. \"Единият сигнал е по Наказателния кодекс във връзка с увреждането на сграда, която е със статут в защитена зона. Там те съответно носят наказателна отговорност за тези умишлени свои деяния. Вторият сигнал е до прокуратурата с искане за отмяна на строителното разрешение\", коментира Стаменов пред БНТ. От кметството настояват за отнемане на разрешението, защото то е било издадено за ремонт на сграда, която вече не съществува. Унищоженият паметник на културата е проектиран преди повече от 100 г. от Йосиф Шнитер. Чешкият архитект остава в наследството на Пловдив повече от 20 сгради, произведения на изкуството. Сред тези, които вече не съществуват, сега се нарежда и ансамбловият паметник на културата на улица \"Гладстон\". Внучката на Йосиф Шнитер каза пред обществената телевизия, че това е поредно посегателство срещу историята на града.", "date": "2019.06.07", "title": "Кмет на Пловдив подаде два сигнала в прокуратурата заради унищожения паметник на културата"}
