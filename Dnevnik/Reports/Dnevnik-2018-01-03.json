{"url": "https://www.dnevnik.bg/sport/2018/01/03/3106654_arsenal_i_chelsi_zavurshiha_naravno_v_zrelishtno_derbi/", "text": "Арсенал\" и \"Челси\" не се победиха в един от най-интересните мачове от началото на сезона във Висшата лига. Двата най-титулувани клуба от Лондон завършиха 2:2 в зрелищен мач, в който положенията за гол следваха едно след друго. \"Арсенал\" поведе в 63-ата минута с гол на халфа Джак Уилшър. Попадението сложи край на серия от 423 минути без допуснат гол за вратаря на \"Челси\" Тибо Куртоа. Преди да инкасира точния изстрел в мрежата си белгиецът направи три блесящи спасявания. \"Челси\" изравин благодарение Еден Азар с точно изпълнена дузпа в 67-ата минута. Звездата на сините се разписа за първи път от шест двубоя насам, а \"Арсенал\" получи гол от дузпа за четвърти път през сезона. Шест минути преди края \"Челси\" поведе с попадение на Маркос Алонсо, преди във втората минута на добавеното време Ектор Бейерин да донесе точката на \"Арсенал\". Равенството остави \"Челси\" на трето място в подреждането, с 46 точки, само на една зд \"Манчестър юнайтед\". Сините са без поражение в шест последователни мача. \"Арсенал\" остава шести в подреждането с 39 точки, на пет зад четвъртото място, заемано от \"Ливърпул\". Арсен Венгер, който се изправи срещу \"Челси\" за 60-и път в своята кариера, не можеше да разчита на контузените Лоран Косчелни и Сеад Колашинац. След травми в титулярния състав обаче се завърнаха Месут Йозил и Роб Холдинг. Антонио Конте върна сред стартовите 11 Андреас Кристенсен, Тимуе Бакайоко и Еден Азар, които  почиваха през уикенда . Първата част на \"Емиратс\" се изигра на много високи обороти, като и двата тима заложиха на директния футбол, без да се окопават пред наказателните си полета. В началните 20 минути \"Арсенал\" стоеше по-стабилно, като пред \"артилеристите\" се откриха два много добри шанса да поведат в резултата. Първо Алексис Санчес си отвори пространство и стреля от близка дистанция, но Куртоа показа забележителен рефлекс. Белгийският страж закачи топката, тя се отби в страничния стълб, а след това се разходи по голлинията, но не влезе в мрежата му. Малко по-късно Александър Лаказет игра отлично с гръб към вратата, освободи се от Гари Кейхил и стреля, но Куртоа отново беше на мястото си. След първоначалния натиск на \"Арсенал\", \"Челси\" се ориентира към играта на \"артилеристите\" и скъси пространствата в средата на терена. Футболистите на Антонио Конте започнаха много по-често да крадат топката в центъра и да организират опасни контраатаки. При една от тях Алваро Мората изскочи зад гърба на защитата на домакините и се озова очи в очи с Петър Чех, но стреля в аут. Вратарят на \"Арсенал\" беше поставен под напрежение и в 28-ата минута, но спаси удар на Бакайоко. До края на първата част темпото беше още по-високо, като ситуациите пред двете врати се редуваха една след друга. Атакуващото трио на \"Арсенал\" показа отлично движение и Йозил, Санчес, и Лаказет често надделяваха над противниците си на скорост, влизайки с дрибъл в половината на съперника. \"Челси\" отговори с опасни удари на Алонсо от пряк свободен удар и Фабрегас от границата на наказателното поле, но и двата минаха над целта. Втората част започна с натиск на сините, които бяха отчаяни от отличните намеси на Чех. Фабрегас изведе Азар зад гърба на защитата, но чешкият вратар спаси изстрелът му с крак, след което спря и удар на Маркос Алонсо с глава. Положенията за \"Челси\" сякаш стреснаха домакините, които заиграха много по-активно и притиснаха шампионите в собственото им наказателно поле. Александър Лаказет беше изведен сам срещу Куртоа, но белгийският страж отново се намеси решаващо. Натискът се усили и с положение пред Месут Йозил, което също беше пропуснато. В 63-ата минута след продължителна атака \"артилеристите\" най-накрая стигнаха до гол. Мората неволно отклони топката към Джак Уилшър и халфът с №10 откри с мощен удар от малък ъгъл – 1:0. За юношата на \"Арсенал\" това беше първо попадение във Висшата лига от 956 дни. За последно Уилшър се беше разписал на 24 май 2015 г. в двубоя с \"Уест Бромич\", след който игра в 43 двубоя без да порази целта. Радостта на домакините обаче трая само четири минути, преди да дойде нова грешка в защита. Ектор Бейерин действаше невнимателно в наказателното поле и в опит да изчисти топката изрита Азар, което принуди рефера Антъни Тейлър да отсъди дузпа. Белгиецът застана зад топката и прати Чех в грешния ъгъл – 1:0. Точно изпълнената дузпа не позволи на чешкия вратар да запише своята суха мрежа №200 във Висшата лига. Освен това \"Арсенал\" получи гол от 11-те метра във втори пореден мач, след като това се случи и  срещу \"Уест Бромич\" в последния ден от 2017 г. Последваха силни минути за гостите от Западен Лондон, които на свой ред пропуснаха няколко добри шанса, а инициативата премина в техните редици. В заключителните десет минути футболистите на Конте бяха по-настоятелни и това оказа влияние. Резервата Давиде Дзапакоста изработи втория гол, дело на Алонсо. Италианецът финтира на два пъти младият Мейдланд-Найлс на фланга и с прострелно центриране намери испанския халф-бек, който отбеляза шестото си попадение от началото на сезона. Това обаче не беше всичко, след като \"Арсенал\" отказа да се предаде. Венгер заложи всичко на атаката и пусна на терена Тио Уолкът, който засили нападателната мощ. Настоятелността на \"артилеристите\" се отплати дълбоко в добавеното време. Бейерин изкупи вината си за дузпата по-рано в двубоя и с хубав фалцов удар реализира за 2:2. Секунди по-късно Дзакапоста удари греда за \"Челси\", но до нови попадения на се стигна.", "date": "2018.01.03", "title": "\"Арсенал\" и \"Челси\" завършиха наравно в зрелищно дерби на \"Емиратс\""}
{"url": "https://www.dnevnik.bg/sviat/2018/01/03/3106511_protestite_v_iran_sa_opasni_za_duhovnicite_no/", "text": "Иранските власти са обезпокоени, че вълненията в цялата страна може да подкопаят позициите на клерикалната върхушка и искат бързо да потушат протестите, заявиха високопоставени правителствени фигури. Човекът, който обаче има най-много какво да губи, е президентът  Хасан Рохани . Макар и няколко източници от високите етажи на властта да изразиха безпокойство, че безредиците ще подронят легитимността и влиянието на религиозните водачи на страната, малцина са запознатите, които смятат тези събития за заплаха за съществуването на същото това ръководство, управляващо от революцията през 1979 г. Начело на него сега стои върховният лидер аятолах Али Хаменей, най-високата властова инстанция в двойствената клерикално-републиканска система на управление в Иран. Най-големият губещ според запознатите най-вероятно ще бъде Рохани, който има много по-голямо отношение към икономическата политика.  \"Разбира се, Рохани и правителството му впоследствие вече ще имат по-малко влияние, особено при положение че по време на безредиците икономическата му политика беше подложена на критики\", каза политическият анализатор Хамид Фарахвашиан. \"Той ще бъде а Хаменей ще придобие по-голямо влияние.\" В голяма степен гневът на протестиращите се дължеше на неизпълненото от Рохани и правителството му обещание: стопански разцвет, който беше прокламиран като отплатата за споразумението от 2015 г., ограничило спорната иранска ядрена програма в замяна на отмяна на санкциите от страна на световните сили. Протестиращите са ядосани, че равнището на младежка безработица наближава 30 процента, искат по-високи заплати и край на корупцията. Те скандираха възгласи против цялото иранско ръководство, включително клерикалния елит, и докато безредиците се разпространяваха, нападаха полицейски автомобили, банки и джамии. \"Продължаването на протестите ще доведе до криза на легитимността\", каза пожелал анонимност високопоставен източник от обкръжението на Рохани. \"Хората имат икономически искания, разбира се, тези искания трябва да бъде приети сериозно, разбира се (политическият) елит трябва да чуе хората, но всичко това може да бъде обсъдено в спокойна обстановка\", заяви той.  Някои консерватори призоваха за по-твърд подход, макар че при кръвопролития протестите от сегашната най-голяма вълна на демонстрации след общонационалните безредици през 2009 г. може да се увеличат. \"Досега силите за сигурност ако (Хаменей) призове за край на уличните протести, а демонстрантите не изпълнят искането му\", каза бивш представител на иранските власти от лагера на реформаторите. Дори и безредиците да бъдат потушени, малко вероятно е исканията на десетките хиляди неуморни младежи от работническата класа просто да изчезнат от само себе си. Вчера Хаменей  за пръв път говори публично  за кризата, заявявайки, че враговете на Иран подклаждат размириците, но не каза повече. В изявление на официалната му страница в интернет се посочва, че той ще направи обръщение към нацията за тези събития, \"когато му дойде времето\". Протестиращите нямат особени шансове да свалят клерикалните лидери, които, изглежда, запазват контрола си над силите за сигурност и нямат никакви притеснения да ги използват, смята официален източник от САЩ, следящ развоя на ситуацията. Рохани, който беше избран през 2013 г., е изложен на най-големи рискове. Смятан е за прагматик, който е в конфликт с хардлайнерите в Иран. По повод протестите той каза, че иранците имат право да критикуват властта. Но ще срещне съпротива поради растящото недоволство от високите цени и твърденията за корупция. \"Правомощията му са ограничени при сегашната система на управление в Иран. Общественото недоволство се засилва, хората губят вяра в елита\", каза още един ирански официален източник. \"Ръководството добре съзнава този факт и опасните последици от него.\" Американски представители изразиха безпокойство, че най-вероятната развръзка ще бъде дискредитиране на \"умерения подход\" на Рохани, както и по-твърди репресии от страна на клерикалната власт. \"Дали Рохани изобщо е възнамерявал да спази каквито и да било свои обещания е въпрос без отговор, но а това значи, че не разполага с подкрепа сред народа, и Хаменей ще може да мине и без него\", заяви друг американски официален източник, пожелал анонимност, тъй като нямаше право да обсъжда въпроси, които са свързани с разузнаването. \"Най-вероятно той ще бъде един от хората, които ще бъдат принесени в жертва, макар че може би не веднага.\" Рохани обвини за стопанските проблеми на страната си своя предшественик и САЩ, дългогодишния противник на Иран. Но неговото правителство също се отказа от планираното повишение на цените на горивата и обеща повече работни места. За да успокои недоволството, на Рохани може да му се наложи да направи по-големи разходи за увеличаване на работните места, а ако опита да предприеме нещо по отношение на твърденията за корупция, рискува да се противопостави на могъщи интереси. Неговото уязвимо положение и дълбоките разногласия в иранската управленска йерархия подхраниха съмнения сред някои от симпатизантите му, че пръст в кризата може да имат негови противници от лагера на консерваторите. \"Това беше преврат срещу Рохани и постиженията му. Целта беше да се навреди на Рохани\", каза Саид Лейлаз, политически анализатор, близък до прореформаторското движение. Още един официален източник в Техеран обаче заяви, че общонационалните протести са сплотили иранското ръководство. \"На този етап не е важно дали дадена политическа фракция е инициирала безредиците, за да навреди на противниковата политическа групировка\", каза той. \"Безредиците бяха присвоени от нашите врагове, именно затова всички фракции се обединиха да защитят Ислямската република.\" /БТА", "date": "2018.01.03", "title": "Протестите в Иран са опасни за духовниците, но най-много за Рохани"}
{"url": "https://www.dnevnik.bg/sport/2018/01/03/3106516_botev_boliarovo_iziavi_namereniia_da_izdigne_ivailo/", "text": "Бившият президент на \"Черноморец\" Ивайло Дражев ще участва в изборите за президент на Българския футболен съюз, съобщи burgas24.bg. От БФС заявиха за \"Дневник\", че футболният \"Ботев\" (Болярово) е представил писмо с намерение да издигне кандидатурата му. Конгресът  ще се проведе на 16 февруари . До момента желанието си да се кандидатират са изявили сегашният президент Борислав Михайлов, който търси четвъртия си мандат, и Любослав Пенев. Срокът за подаване на кандидатурите е от 15 януари до 1 февруари. В конгреса ще имат право на глас 547 клуба, а 119 са отписани. От БФС посочиха, че писмото на \"Ботев\" (Болярово) е входирано официално в дните преди Нова година. Дражев се кандидатира за президент на футболния съюз през 2009 г. Той обаче не беше допуснат до изборите и  Михайлов спечели втория си мандат начело на централата.  Впоследствие бившият президент на \"Черноморец\" заведе няколко дела срещу БФС, но без успех.  През 2011 г. Дражев беше осъден на седем години затвор заради причиняване на две катастрофи - през 1996 и 1998 г., при които загинаха общо трима души. През 2015 г. той излезе предсрочно от затвора.", "date": "2018.01.03", "title": "\"Ботев\" (Болярово) изяви намерения да издигне Ивайло Дражев за президент на БФС"}
{"url": "https://www.dnevnik.bg/video/novinite_na_bnt/2018/01/03/3106535_video_drugite_novini/", "text": "Другите новини е рубрика за уеб новини на БНТ.", "date": "2018.01.03", "title": "Видео: Другите новини"}
{"url": "https://www.dnevnik.bg/zelen/2018/01/03/3106532_ekoministurut_shte_nastoiava_za_zabrana_na_kolite_nad/", "text": "Министърът на екологията Нено Димов ще настоява да се забрани достъпът до ски зоната над Банско с автомобили при изграждане на втори кабинков лифт. Димов съобщи това свое намерение по време на жива видеовръзка във фейсбук страницата на Министерството на околната среда и водите (МОСВ), по време на която отговаряше на въпроси на граждани по казуса \"Пирин\". Той наблегна на това, че в момента голяма част от туристите там се качват в ски зоната с коли, което увеличава замърсяването в района. \"Разпоредил съм на ръководството на парк \"Пирин\" да прегледа пътя и щетите, които са нанесени от автомобилите\", каза Димов. Димов: Никой не знае какъв ще е климатът По време на лайфстрийма министърът многократно повтори, че в предизборната програма на ГЕРБ и \"Обединени патриоти\" е записано като ангажимент развитието на ски туризма и това трябва да се изпълни. Запитан дали е взет предвид анализ за ефекта от климатичните промени в региона, когато се планира инвестирането в ски инфраструктура, Димов обясни, че \"никой не знае как ще се развие климатът в бъдеще, в момента само можем да предполагаме, не е ясно всъщност дали ще има затопляне или застудяване в региона ни като последица от климатичните промени.\" Подобни анализи и оценки на риска от климатичните промени обаче са задължителни за България като член на ЕС. Такива експертни проучвания се правят и министърът трябва да е добре запознат с тях. Такъв е например  стратегическиятдокумент от 2014 г., изготвен от БАН и официално публикуван на страницата на МОСВ,  Една от оценките в този анализ е за намаляване на дебелината и времето на задържане на снежна покривка в планините, включително и в Пирин. Според този анализ затоплянето в края на века ще е най-осезаемо именно през зимата в Източна Европа и скандинавските страни. Преди да встъпи в длъжността на министър на околната среда и водите , Нено Димов беше убеден климатичен скептик,  който не вярва в климатичните промени, публикува видеа с \"доказателства срещу глобалното затопляне\", има и издадена книга по тази тема.", "date": "2018.01.03", "title": "Екоминистърът ще настоява за забрана на колите над Банско, ако има втори кабинков лифт"}
{"url": "https://www.dnevnik.bg/photos/2018/01/03/3106346_fotogaleriia_buriata_elinor_vruhletia_velikobritaniia/", "text": "Силна буря с пориви на вятъра от около 160 км/ч връхлетя през нощта Великобритания и Ирландия. Според \"Ройтерс\"   по западното крайбрежие на Ирландия, както и в Уелс и в други части на Великобритания заради наводнения, причинени от \"Елинор\".", "date": "2018.01.03", "title": "Фотогалерия: Бурята \"Елинор\" връхлетя Великобритания"}
{"url": "https://www.dnevnik.bg/sviat/2018/01/03/3106534_iran_zadurja_evropeiski_grajdanin_obuchen_ot_slujbite/", "text": "Представител на иранските съдебни власти обяви, че европейски гражданин е арестуван в западен Иран заради продължаващите седмица протести, предаде \"Ройтерс\", цитирайки агенция \"Тасним\". Националността на задържания не се уточнява, нито дали става дума за гражданин на страна членка на Европейския съюз или за човек от друга държава на Стария континент. Не е известно и за чии \"разузнавателни служби\" става въпрос. Според Хамидреза Аболхасани, който оглавява правосъдните власти в град и област Боруджерд, въпросният гражданин е бил \"обучен от европейските разузнавателни служби\" и е \"водел бунтовниците\". \"Тасним\" не съобщава подробности. Досега иранските власти свързваха обучението на част от демонстрантите, за което говори върховният водач аятолах  Али Хаменей , със забранената в страната групировка \"Муджахидините на народа\" и говореха за външна намеса в протестите от страна на Съединените щати, Великобритания и Саудитска Арабия. Нито представители на държави от Европейския съюз, нито на европейски институции реагираха в първия час след съобщението. Вчера върховният представител на ЕС за външната политика Федерика Могерини обяви, че съюзът \"внимателно следи\" случващото се в ислямската република в последната седмица. По официални данни загиналите в демонстрациите са най-малко 21 души.", "date": "2018.01.03", "title": "Иран задържа европейски гражданин, \"обучен от службите\", за да води протестите"}
{"url": "https://www.dnevnik.bg/sport/2018/01/03/3106555_mok_odobri_ekipirovkata_na_ruskite_sportisti_za/", "text": "Международният олимпийски комитет (МОК) одобри облеклата на руските спортисти, които ще участват на игрите в Пьончан. Състезатели от Русия ще бъдат на зимните олимпийски игри под неутрален флаг, представяйки се \"олимпийски спортисти от Русия\". Спортистите ще бъдат облечени в синьо със символ на олимпийския огън и петте олимпийски кръга. Екипировката е произведена от руската фирма за облекло ZASport. В края на 2017 г. МОК обяви строги критерии каква трябва да бъде екипировката. На руските спортисти беше забранено да имат червен цвят в облеклата си, който да се доближава до нюанса, присъстващ в руския флаг. Позволено е обаче да присъстват надписите \"OAR\" или \"Олимпийски спортисти от Русия\". \"Получихме официално писмо от МОК, в което одобри колекцията ни за дрехи, предназначена за руските спортисти, които ще се представят под неутрален флаг\", каза Анастасия Зодрайна, главен изпълнителен директор на ZASport, пред агенция ТАСС. На  5 декември изпълнителният комитет на МОК  наложи забрана на Русия за участие в олимпийските игри. Руски състезатели ще могат да се състезават в Пьончан, но само под неутрален флаг и химн и при наличието на чисто допинг минало. Олимпийският комитет изпрати и  стриктни изисквания за това какво не се допуска  във външния вид на руските спортисти. Националният герб и емблемата на националния олимпийски комитет трябва да бъдат заменени с олимпийските кръгове. Надписът Русия на екипировката се заменя с \"Олимпийски спортист от Русия\". Търговската марка Team Russia не трябва да се използва върху облеклата или оборудването на състезателите. Един или два цвята от националния флаг са разрешени за използване, но само след предварително одобрение от МОК. Освен това руските спортисти, които ще участва в Пьнончан,  са получи забрана да споменават националността си  в социалните мрежи, съобщи в края на 2017 г. ски бегачката Ирина Громова.", "date": "2018.01.03", "title": "МОК одобри екипировката на руските спортисти за Пьончан"}
{"url": "https://www.dnevnik.bg/sport/2018/01/03/3106556_zografski_otpadna_v_kvalifikaciite_na_tretiia_start_ot/", "text": "Владимир Зографски не успя да преодолее квалификациите на третото състезание от престижния турнир по ски скокове \"Четирите шанци\". 24-годишният българин се нареди 59-и от 64 участници на голямата шанца в Инсбрук. Зографски направи скок от 112 метра и получи 100 точки. Той остана далеч от швейцареца Грегор Дешванден, който със 109.7 точки влезе последен в основната фаза на състезанието. За утрешния първи кръг се класираха най-добрите 50 от квалификациите днес и първите десет в генералното класиране за Световната купа. Зографски записа най-лошото си класиране в настоящото издание на \"Четирите шанци\". Той преодоля квалификациите само в Гармиш-Партенкирхен, където зае 42-ро място в крайното класиране. В Оберстдорф българинът се нареди 54-ти в прясвките. Най-добър резултат в днешната квалификация постигна японецът Джунширо Кобаяши - 145.9 точки след скок от 131 метра.", "date": "2018.01.03", "title": "Зографски отпадна в квалификациите на третия старт от \"Четирите шанци\""}
{"url": "https://www.dnevnik.bg/bulgaria/2018/01/03/3106541_sofiiskiiat_universitet_izliza_na_protest_ako_do_22/", "text": "Софийският университет \"Св. Климент Охридски\" ще предприеме протестни действия, ако до 22 януари т.г. държавата не даде гаранции, че ще бъдат изпълнени пет искания на висшето учебно заведение. Става въпрос за искания за компенсация за сградата на ул. \"Шипка\" 6 -  сградата, в замяна на която е получил отнетата му от правителството сграда за нуждите на Висшия съдебен съвет ; средства за капиталови разходи, които в последните години били намалени до една трета; отмяна на класация за научните изследвания, която е публикувана от просветното ведомство преди седмици въпреки промяна на правилата за формулирането й и неточности при събирането на броя на публикациите от различните институции; пари за библиотеката на университета и гаранция за абонамент за световнопризнати научни бази данни. Решението бе взето днес на извънредно заседание на Академическия съвет на Софийския университет, формален повод за което бе да се вземе решение как да се реагира на отнемането на сградата, ползвана досега от Медицинския факултет.  По-рано днес след обявяване на протести по време на европредседателството правителството отпусна допълнителни 15 млн. лева на Българската академия на науките (БАН) . Петте искания на университета ще бъдат уточнени утре, а след това се очаква да бъде изпратено писмо до изпълнителната власт. В него няма да се уточнява характерът на протестните действия, макар да имаше различни предложения - затваряне на университета за втория семестър, отказване на достъпа на членове на правителството до официални събития на университета, протест на преподаватели и студенти пред сградите на институциите и др. \"Правителствата не осъзнават какво губят, като пречат на Софийския университет\", обяви ректорът проф. Анастас Герджиков. Той защити позицията, че решенията не трябва да се отлагат, защото се наблюдава негативно отношение към най-старото висше учебно заведение. \"Крайно време е да се събудим, а не да спим. Като се оказва, че са много чувствителни към черния цвят, да направим скица как ще изглежда Ректоратът, опакован в черно. И да затворим няколко факултета, за които казват, че не се прави наука в тях\", предложи доц. Евгения Великова. Според колегата й проф. Тони Спасов след черните знамена БАН е получила компенсация за затваряне на устата. \"За първи път след Вълко Червенков две правителства на Борисов се опитват да отнемат собственост на университета\", обяви предишният ректор проф. Иван Илчев. Той обаче изрази възмущение, че на заседанието днес не е присъствал представител на Медицинския факултет. \"Софийският университет явно трябва да бъде приравнен към такъв от селски тип. Не ме интересува, че било председателство. Нужни са активни действия - на студ, на дъжд, на пек\" - доц. Милена Стефанова от Философския факултет. Нейни колеги обаче заявиха, че исканията трябва да се поставят по интелигентен начин, а - не с протести.", "date": "2018.01.03", "title": "Софийският университет излиза на протест, ако до 22 януари не получи сграда, пари и признание за научната дейност"}
{"url": "https://www.dnevnik.bg/evropa/2018/01/03/3106542_kolko_pechelite_razlikata_v_zaplashtaneto_mejdu_mujete/", "text": "След като днес Исландия стана първата страна в света, в която е незаконно да се плаща по-малко на жените, отколкото на мъжете, политици и активисти призоваха и други държави да последват примера й. Според новия закон,  който влезе в сила на 1 януари , в Исландия компаниите с над 25 служители ще трябва да получат правителствен сертификат, с който да се доказва, че отговарят на изискването за равноправно заплащане на половете. Ако компаниите не могат да го докажат, са заплашени от сериозни глоби. По данни на Световния икономически форум страната е на първо място по равенство на половете за последните девет години. На другия полюс е Йемен. \"Ройтерс\" представя няколко факта за разликите в заплащането между половете.  за жените в световен мащаб е 12 000 долара (9976 евро) в сравнение с 21 000 долара (17 458 евро) за мъжете по данни на Световния икономически форум, според който жените няма да печелят колкото мъжете през следващите 217 години.  по икономическо участие и възможности са Бурунди, Барбадос, Бахамските острови, Бенин и Беларус с разлика от под 20%. Петте страни с   са Сирия, Пакистан, Саудитска Арабия, Йемен и Иран, където разликата е най-малко 65%. В световен мащаб 22% от   са заети от жени и е по-вероятно те да работят в области с по-ниско заплащане. Данните показват и че има  на образованите жени като работна сила, основно заради допълнителните им отговорности в дома, дискриминация и по-слабо представяне в области като инженерство, производство и технологии. През ноември   предложи двегодишен план за преодоляване на разликата в заплащането между мъжете и жените, след като установи, че има твърде слабо подобрение на този показател през последните пет години и жените в Европейския съюз печелят със средно 16.3% по-малко на час в сравнение с мъжете. Предложението включва определяне на минимални санкции за компаниите, които не осигурят равно заплащане и мониторинг на политиките по многообразието в най-големите европейски компании.", "date": "2018.01.03", "title": "Колко печелите? Разликата в заплащането между мъжете и жените по света все още е проблем"}
{"url": "https://www.dnevnik.bg/biznes/2018/01/03/3106570_novite_pravila_na_energiinata_borsa_predizvikaha/", "text": "Българската независима енергийна борса е направила промени в правилата за търговия с електрическа енергия чрез двустранни договори. Те са публикувани на сайта на институцията, а ще влязат в сила на 9 януари. Новостите се налагат заради последните промени в Закона за енергетиката, които въведоха задължението от 1 януари всички сделки с електрическа енергия по свободно договорени цени, сключвани от производители с обща инсталирана мощност над 5 мегавата, да стават на организирания борсов пазар. С измененията гаранциите на търговците ще са по-ниски при по-дългосрочните сделки, но пък се дава право на държавните централи да свиват безлимитно търговците, които допускат до търговете си, информира  \"Капитал\". Една от най-съществените промени е свързана с намаляването на размера на финансовите лимити и уеднаквяването им за всички сегменти на търговия. В случая при подаване на оферта за покупка, продажба или иницииране на търг ще се изискват по-малко средства като гаранция от търговските участници. Също така тези финансовите лимити ще се освобождават веднага при сключване на сделка. Стандартизират се и условията по сделки, сключени на подсегмента \"Непрекъсната търговия\" и \"Часови продукти\", като същевременно се въвежда механизъм за автоматично съпоставяне на оферти и сключване на сделки (Auto-matching). По този начин се очаква да се постигнат възможно най-добрите цени за покупка и продажба. Друга новост е въвеждането на \"Сесия за подаване на оферти\" на екран \"Непрекъсната търговия\", при която офертите за покупка и/или продажба на търговските участници само ще се класират автоматично, без да се сключват сделки. Тъй като изрично е записано, че самата борса вече няма да е страна по сделките, списъкът с допустими контрагенти (тези, с които дадения търговец има предварителен договор) става валиден за всички екрани за търговия. Идеята е сделки да се сключват само между производители и търговци, които предварително са се споразумели. Целта на тази мярка е да се повиши доверието между участниците на пазара, докато не бъде създадена специална клирингова къща.  Условията на търговете вече ще се определят от съответния инициатор, който за разлика от сега ще е видим за участниците В становище Асоциацията за свободен енергиен пазар изрази удовлетворение, че част от нейните предложения, между които отлагането на влизането в сила и уеднаквяването на всички екрани за търговия, са приети. Приветства се и поетото от борсата задължение при изключване на търговски участник, наред с публикуване на информацията на интернет страницата на оператора, да уведомява и всички останали търговските участници. Едновременно с това бизнес сдружението настоява за повече усилия за намаляване на действащата тарифа, както и за бързо създаване на клирингова къща, която да гарантира сделките. То възразява и срещу дадена възможност борсата да се разпорежда с неустойките еднолично, вместо само да блокира спорните суми докато търговците не изяснят отношенията си.", "date": "2018.01.03", "title": "Новите правила на енергийната борса предизвикаха критики преди да влязат в сила"}
{"url": "https://www.dnevnik.bg/bulgaria/2018/01/03/3106567_gotova_e_naredbata_za_elektronnite_svidetelstva_za/", "text": "Готов е проектът на наредбата, с която се урежда редът, по който електронни свидетелства за съдимост ще се обменят между Министерството на правосъдието и администрацията на изпълнителната власт. От правосъдното ведомството посочват, че изменената наредба трябва да влезе в сила от 26 февруари.  Проектът, публикуван днес за обществено обсъждане от Министерството на правосъдието, е в изпълнение на влезлите в сила от началото на годината промени в Закона за ограничаване на административното регулиране и административния контрол върху стопанската дейност.  С него се променят текстове в 68 нормативни акта, като отпада изискването неосъжданите граждани да предоставят на администрацията свидетелства за съдимост. С промяната на Наредба №8 получаването на електронно свидетелства за съдимост по служебен път ще важи по отношение на хората с чисто съдебно минало. Предвижда се свидетелствата да се издават по заявление от централните и териториалните органи на изпълнителната власт чрез длъжностни лица, оправомощени да получават достъп до данните за съдимост. Министерството на правосъдието ще бъде компетентно да издава електронните свидетелства по служебен път и след подаване на онлайн заявление по образец. Няма да се събира държавна такса, а срокът за получаване на свидетелството е до 3 работни дни. Въвежда се и облекчение при подаване на заявления за издаване на свидетелства за съдимост на гише в районните съдилища, като отпада изискването гражданите да предоставят препис от акта за раждане или удостоверение за раждане в оригинал или нотариално заверено копие или друг документ, издаден от компетентен орган, удостоверяващ данни за родителите на лицето.", "date": "2018.01.03", "title": "Готова е наредбата за електронните свидетелства за съдимост"}
{"url": "https://www.dnevnik.bg/sviat/2018/01/03/3106577_norvegiia_spria_da_prodava_orujiia_na_oae_zaradi/", "text": "Норвегия прекрати износа на оръжия и муниции за Обединените арабски емирства заради опасения, че те могат да бъдат използвани във войната в Йемен, съобщи днес външното министерство в Осло, цитирано от агенция \"Ройтерс\". ОАЕ е част от предвожданата от Саудитска Арабия коалиция, създадена през 2015 г. за борба срещу свързаната с Иран групировка на хутите, която контролира по-голямата част от Северен Йемен и столицата Сана. В тази война до момента са загинали над 10 000 души, а над 3 млн. са прокудени от домовете си. Макар до момента да няма доказателства, че произведени в Норвегия муниции са били използвани в Йемен, има риск, свързан с военното участие на ОАЕ там, казаха властите в Осло. Дадените разрешения за оръжеен износ са временно анулирани, а нови лицензи няма да се издават при сегашните обстоятелства, се посочва в норвежкото съобщение.  През 2016 г. износът на норвежко оръжие и муниции за ОАЕ достигна 79 млн. норвежки крони (9.7 млн. щатски долара)/ БТА", "date": "2018.01.03", "title": "Норвегия спря да продава оръжия на ОАЕ заради войната в Йемен"}
{"url": "https://www.dnevnik.bg/sport/2018/01/03/3106587_mikaela_shifrin_zapisa_38-a_pobeda_v_svetovnata_kupa/", "text": "Победният марш на Микаела Шифрин в Световната купа по ски продължи с успех на слалома в Загреб. Американката разби конкуренцията си, завършвайки с 1.59 секунди пред втората в подреждането Венди Холденер от Швейцария. Трета се нареди шведската ветеранка Фрида Хансдотер (+2.11). Шифрин записа седма победа от началото на сезона и втора в рамките на три дни, след като на 1 януари триумфира и на  градския старт в Осло . С успеха си в Загреб, Шифрин премина границата от 1000 точки след едва 16 старта. Тя има 1081, а авансът ѝ пред Виктория Ребенсбург е 571 точки. Трета в класирането за Големия кристален глобус е Петра Влъхова с 475 точки. \"Във втория манш не бях много сигурна, опитах се да съм по-предпазлива, заради добрия аванс. Преди това карах доста агресивно и бях наясно, че подобна разлика ми е напълно достатъчна\", обясни победителката след финала. Само в дисциплината Шифрин има 580 точки и води за Малкия глобус. Авансът ѝ пред Влъхова е 185 точки, а Холденер запази третата си позиция с 345 точки. Швейцарката се качи за 13-и път на подиума в най-техничната дисциплина, но все още няма победа. Шифрин натрупа огромен аванс още в първия манш, след като най-близката ѝ преследвачка беше на почти секунда и половина. Венди Холденер, която се пусна с първи стартов номер в първия манш изостана на 1.41 секунди зад американката. Шифрин се спусна за 52.99 секунди. В по-малко пот две секунди влязоха само още две състезателки –  Петра Влъхова  и Бернадет Шийлд. Десетата Мишел Гизин пък беше на едва 2.97 секунди зад Шифрин. Във втория манш американката караше по-предпазливо, но все пак в края на дистанцията увеличи аванса си, за да финишира с 1.59 секунди пред Холденер. Микаела Шифрин вече има 38 победи в Световната купа, с което изпревари австрийката Марлис Шийлд и вече е 6-а във вечната ранглиста. Успехите в слалома на 22-годишната американка са 28. Тя е само на две победи от рекорда на Ингемар Стенмарк, който има 40 победи, преди да навърши 23 години. С 41 пък е австрийската легенда Анмари Мозер-Прьол. Следващият старт от Световната купа при дамите е на 6 януари в словенския курорт Кранска гора, когато ще се проведе гигантски слалом. Ден по-късно е слаломът.", "date": "2018.01.03", "title": "Микаела Шифрин записа 38-а победа в Световната купа"}
{"url": "https://www.dnevnik.bg/biznes/2018/01/03/3106588_ban_publikuva_dokladite_si_za_aec_belene/", "text": "Българската академия на науките  публикува на сайта си двата доклада , в които се прави оценка за това дали е жизнеспособен проектът за изграждане на ядрена централа край Белене. Това са Междинен доклад 1 и Междинен доклад 2 по сключения с БЕХ ЕАД договор за изготвяне на Национална стратегия в областта на енергетиката (с фокус върху електроенергетиката). Досега съдържанието им бе известно на ограничен кръг хора и цитирането им бе спорно, тъй като текстовете нямаха официален характер. Сега това вече е възможно, макар че не всичко е прозрачно. От БАН съобщават, че докладите се публикуват със съгласието на \"Български енергиен холдинг\" ЕАД, като е заличена информация, която представлява поверителна и/или чувствителна информация за дружествата от БЕХ група. Заличена е и поверителна и/или чувствителна информация, предоставена на изпълнителя от трети страни. По повод смисъла от нови ядрени мощности в единия от докладите се казва, че \"от направените анализи и изводи относно развитието на електроенергийните системи на България и тези в региона следва, че при повечето сценарии прогнозираният недостиг на електроенергия в региона след 2030 г. води до необходимост от порядъка на 1500 MW инсталирана базова мощност\". Общият извод от комплексния анализ на мощностите в страната и региона показва необходимост от нови базови мощности от порядъка на 2000 MW,  . В другия доклад са разиграни различни сценарии с десетки параметри за определяни при какво съотношение би бил жизнен един проект АЕЦ \"Белене\". Заключението е, че това е постижимо само ако държавата е инвеститор в проекта при съотношение дълг/собствен капитал 80/20 (дългът ще бъде поет под формата на междудържавен заем) и 100% участие на държавата в собствеността. В тази връзка са приложени кредитните параметри на унгарския проект АЕЦ \"Пакш\", изграждан и кредитиран от Русия. В доклада се обяснява, че този вариант щял да бъде най-изгоден, тъй като заемът не се отпуска от търговски банки. В този вариант се посочват 21 години за погасяване на заема с различен лихвен процент по време на строителството и всеки от трите последващи 7-годишни периода. Лихвените равнища от варианта с \"Пакш\" в публикувания текст са прикрити, но в анализа се посочва, че \"Белене\" би била жизнен проект при не повече от 3%-3.5%.", "date": "2018.01.03", "title": "БАН публикува докладите си за АЕЦ \"Белене\""}
{"url": "https://www.dnevnik.bg/sport/2018/01/03/3106181_atalanta_izhvurli_napoli_ot_kupata_na_italiia/", "text": "Водачът в Серия А \"Наполи\" беше отстранен от Купата на Италия. Съставът, който до момента имаше само една загуба през сезона в италианския футбол, отстъпи с 1:2 пред \"Аталанта\" у дома. Гостите играха добре и използваха възможностите си. Те поведоха с головете на Кастание и Гомес след почивката, а в края Мертенс намали. Това беше третата победа за \"Аталанта\" в последните четири мача между двата отбора във всички турнири и втора на \"Сан Паоло\". Следващият съперник на тима ще е победителят от дербито между \"Ювентус\" и \"Торино\". Другият полуфинал противопоставя \"Милан\" и \"Лацио\". Първото полувреме беше равностойно и завърши без голове. В началото на втората част защитник на \"Наполи\" блокира удар на съперник, но Кастание стигна до топката и със силен удар отблизо даде преднина на \"Аталанта\". Гостите удвоиха в 81-ата минута. Тогава Гомес влезе от ляво в наказателното поле и от малък ъгъл вкара втория гол. Три минути по-късно Инсиние центрира и Мертенс с глава намали. \"Наполи\" положи усилия да стигне до продължения, но не успя.", "date": "2018.01.03", "title": "\"Аталанта\" изхвърли \"Наполи\" от Купата на Италия"}
{"url": "https://www.dnevnik.bg/evropa/2018/01/03/3097809_mojeshe_dosta_po-dobre_-_kakvo_podrazni_v_podgotovkata/", "text": "Закъсняла подготовка, некачествен ремонт, непълен сайт... От 1 януари България пое ротационното председателство на Съвета на Европейския съюз. Но вместо акцентът да е върху приоритети и програми, усещането бе, че цари объркване покрай наглед обикновени теми, повдигащи въпроси за това кой и как е подготвял шестте месеца на необичайно за българската администрация изпитание. Ето някои от нещата, които подразниха мнозина потребители на социалните мрежи: Скандалите около НДК Несъмнено скандалът, който се заформи около управлението на НДК и конкретно около вече бившия изпълнителен директор Мирослав Боршош, дълго време доминираше разговорите за подготовката. През юли  Боршош беше привлечен като обвиняем за нецелево използване на парите, отпуснати от правителството за подготовката за българското председателство на ЕС. В началото на октомври той  получи още две обвинения за ремонтите на сградата  - за умишлена безстопанственост и за сключване на неизгодни сделки. Бе създадена Временна парламентарна комисия за установяване на факти и обстоятелства при разходването на средства, предоставени целево за европредседателството на НДК. Министърът за председателството Лиляна Павлова уволни Боршош по подозрения в злоупотреби, а на следващия ден премиерът Борисов го възстанови и извади Двореца на културата от министерството на Павлова. В края на краищата Боршош се оттегли сам. Държавата отпусна 45 млн. лв. за ремонта на сградата, която ще поеме голяма част от мероприятията, свързани с председателството. Основните строителни дейности, свързани с подготовката на НДК за българското председателство, започнаха през февруари. За ремонта на площада пред НДК, който започна през юли тази година, са платени 2 млн. лева и са заложени още толкова, ако се наложи площадът да бъде преправян. Скоро след края на ремонтните дейности в началото на декември обаче се появиха сигнали за счупени плочки в подлеза на НДК. Междувременно тръгнаха и снимки от вътрешността на  набързо и накриво налепени пластмасови первази  върху мраморни плочки. Обществената поръчка за сайта  В началото на септември  обществената поръчка за нов сайт на българското председателство  беше прекратена от министерството на Лиляна Павлова, защото нито една от трите фирми кандидати не притежавала необходимия опит. Поръчката беше с прогнозна стойност 70 000 лв. Предвидени бяха изработване, дизайн и техническа поддръжка на интернет сайт и мобилно приложение, както и възможност за стрийминг на видео в реално време. Подалите документи кандидати – \"Стратегма\" ООД, \"Агенция Дизайн БГ\" ЕООД и \"Информационно обслужване\" АД, обаче не отговаряха на изискванията. В крайна сметка бе решено  държавното дружество \"Информационно обслужване\"  да разработи сайта. Фирмата беше единственият кандидат за изпълнител, въпреки удължаването с три дни на срока на подновената обществена поръчка. Това ли е България Сайтът официално заработи на 1 декември. И отново заваляха критики - дали  подбраният снимков материал  отразява българската реалност, дали  преводът на английски език  е достатъчно професионален, дали е удачно насоките за чужденците да се разпространяват със #SurvivalGuide (Наръчник за оцеляване). На въпрос на \"Дневник\" за подбора на снимките от Министерството за българското председателство на Съвета на ЕС отговориха, че кадрите на сайта са предоставени на министерството от български и чужди фоторепортери, както и такива, предоставени от други министерства и държавни институции. Единственото обяснение към десетките снимки в секцията \"Това е България\" е: \"Серия от снимки, които показват българските фолклорни и религиозни традиции, чествания на национални празници, красотата на българската природа и българския народ.\" Кое откъде е - няма да как да разбере не всеки българин, да не говорим за чужденците. Не е ясна и логиката на подбора, приличащ повече на извадка от туристически каталог. Защо, например, има четири снимки на конници и коне? (Няма да разберете, че  България е 13-та в Европа  по брой коне, магарета и кръстоски между тях, нито ще видите обяснение за местна порода като каракачански, български тежкотоварен или рисистки). Коя красота и традиция изобразяват площадът пред парламента с плътно обкръжен от паркинг паметник на руския император или нощната снимка на кръговото движение на \"Лъвов мост\" в София? За какво е представителна единствената сред общо 48 кадъра снимка на усмихнати мюсюлманки в компанията на две снимки за Бялото братство от последователи на Петър Дънов? Толкова ли не се намери кръщене в църква, която не е в ремонт, заел половината кадър и кой ще обясни на чужденците, че намръщените деца в униформи и пластмасови пушки-помпи с националния флаг всъщност имитират гвардейците на републиката? България в 30 факта На непрекъснато осмиване и критики, обаче, бе подложена кампанията в \"Туитър\", наречена \"България в 30 факта\" (#BulgariaIn30Facts). В някои съобщения неизвестно защо имаше елементарни грешки, които така и не бяха поправени. Това, че България е 16-та по население в ЕС, е  разпространено с твърдение , че 49% са жените и 51% са мъжете, докато  според Националния статистически институт  е точно обратното. Името на тенис звездата Григор Димитров бе изписано в  официалния туит  като Grigiror и така си и остана, също както и описанието, че най-старото златно съкровище в света - това от Варненския халколитен некропол,  било от V в. пр. Хр. , докато в действителност то е от петото хилядолетие преди Христа, т.е. 4500 години назад във времето. Волю-неволю,  обявената цел  е постигната (поне сред българската аудитория): \"Ще се опитаме да направим деня ви по-весел и ще заострим любопитството ви. Обещаваме!\" Запомнихте ли приоритетите Видимата за повечето българи част от подготовката си останаха ремонтът на НДК и пътя от и до летището, както и че ще помагаме за интегрирането на Западните Балкани (нищо, че в момента близо половината европейци не искат и да чуят за разширяване на съюза). Но и приоритетите, обявени преди всичко за изкушените в темите и жаргона на евроадминистрацията, не добавиха много яснота. Те се появиха след като месеци наред нямаше достатъчно информация на какъв етап е подготовката, заради което и често се чуваха критики, че сме закъснели. В крайна сметка  приоритетните области са четири  и, казано накратко, засягат бъдещето на ЕС и младите хора, стремежа на балканските държави за членство в ЕС, сигурност и стабилност и развиване на дигиталната икономика. Първо, нищо от изброените не изглежда като чисто национален приоритет или като шанс да се изтъкне нещо, в което България е активна и с натрупан опит. Второ, формулировките приличат като безопасно повтаряне на актуалните основни цели и теми за дебат в ЕС. Трето, приоритетните области са прекалено разнопосочни, за да остане след шестте месеца някакъв запомнящ се български почерк. Естония, например, системно изгражда като национален бранд това, че е може би най-дигиталната страна в Европа. Доколко това е свързано с реалността, е друг въпрос. В случая по-важното е, че четирите ѝ прироритета бяха фокусирани около подсилването на този бранд. Как да намерим... Официалната церемония за откриване на председателството е насрочена за 11 януари в Народния театър \"Иван Вазов\". Но  на официалния сайт няма да намерите нито ред  какво ще съдържа това събитие, кой ще участва, кои са важните гости... За ориентиране е вградена карта от \"Гугъл\", но ако не носите GPS устройство, трудно ще се разпознаете сградата. Защото илюстративната снимка е на... част от покрива на Народния театър, заснет от дрон. Достатъчно са представени две от културните събития -  Изложба \"Пейзажи със старини\" от колекцията на Националната галерия  и  Изложба \"Злато и бронз. Метали, технологии и контакти в Източните Балкани през бронзовата епоха\" . Но най-вероятно причината е, че това са външни събития, организирани отдавна и започнали преди месеци. Първото актуално културно събитие бе празничният новогодишен концерт \"Духът на Европа\" в НДК на 1 януари, включващ произведения от 28-те страни членки. Но то бе открито от двама министри - Лиляна Павлова и Боил Банов. Събитието не бе уважено нито от премиера, нито от някой от четиримата вицепремиери, нито от президента. Държавният глава Румен Радев бе на 1 януари във Виена за Новогодишния концерт на Виенската филхармония по лична покана на австрийския си колега Александер Ван дер Белен. \"Във Виена държавният глава Румен Радев проведе работни срещи с австрийския президент Александър Ван дер Белен и с президента на Република Естония г-жа Керсти Калюлайд в контекста на срещата на \"Триото\" на председателството на Съвета на Европейския съюз\", се казва в официалното съобщение. Естония приключи председателството си на 31 декември 2017 г., а Австрия ще започне своето от 1 юли 2018 г.", "date": "2018.01.03", "title": "Можеше доста по-добре - какво подразни в подготовката на европредседателството"}
{"url": "https://www.dnevnik.bg/bulgaria/2018/01/03/3106133_ministur_neno_dimov_shte_otgovaria_na_vuprosi_za_pirin/", "text": "Министърът на околната среда и водите Нено Димов ще отговаря на живо на въпроси за промения план за управление на парк \"Пирин\" във фейбук от 12 ч. Това съобщиха от ведомството още преди \"Нова година\", няколко дни след решението на кабинета за промени, които предвиждат ново строителство на огромна площ на националния парк. Според съобщението на ведомството такава жива връзка се налага, защото се разпространяват редица неверни твърдения за решението на правителството. То предизвика  протести , които блокираха две поредни вечери \"Орлов мост\". За четвърти януари в София и други градове, е насрочен нов протест. В съобщението на МОСВ се цитира Димов, който смята, че блокирането на нормалния живот на гражданите не е решение. Затварянето на кръстовища не дава отговори. Отговорите се получават в диалог. Затова всички, които имат екологични въпроси ще могат да ги зададат на живо чрез фейсбук и да получат отговори. Лайфстриймът ще е на  страницата на МОСВ в социалната мрежа. За решението на правителството Димов каза на няколко пъти, че е балансирано и повтори, че то не предвижда строежи на нови хотели, а на спортни съоръжения, ако се появят инвеститори с такива намерения. В първия ден на новата година концесионерът на ски зоната край Банско  \"Юлен\" разпространи визуализация  на трасе за втори лифт в Банско. Пред  Би Ти Ви във вторник, Димов заяви,  че \"това е просто една черта през парка и не е инвестиционно намерение\". \"Смятам да привикам концесионера, за да ми обясни какво е това и дали има инвестиционна подготовка\", допълни министърът. Нено Димов каза още, че не може да се прогнозира кога може да се започне строежът на втори лифт, защото в предстоящите процедури има много неизвестни.", "date": "2018.01.03", "title": "Министър Нено Димов ще отговаря на въпроси за Пирин във Фейсбук"}
{"url": "https://www.dnevnik.bg/bulgaria/2018/01/03/3104894_neshto_losho_se_sluchi_sus_saman/", "text": "Това е трагичната история на един от хилядите бежанци, потърсили път към Европа през 2017 г. Тя е изпълнена с въпроси без отговори, с подозрителност, с безпомощност и противоречия, с гняв и безразличие. С две думи – тъжна история. Повече от два месеца едно иракско семейство не може да погребе тялото на сина си, за което се предполага, че е изхвърлено от морето край Созопол в средата на октомври миналата година. Въпреки, че са изпълнили всички искания, предявени до сега от полицейското дознание и прокуратурата, те продължават да чакат. Кой е Саман Маждид  Според информацията по случая, събрана от Международната федерация на иракските бежанци (IFIR), базирана в Лондон, Саман Маджид е бил един от над 150 бежанци, потеглили нелегално с малък риболовен кораб от Истанбул в първите дни на септември 2017г. В нощта на 12 септември, по време на спасителна операция на румънската брегова охрана, той вероятно е паднал зад борда на гемията, но заради силното вълнение и бурния вятър издирване не е било предприето. Роднините на Саман са били уведомени за това, че тялото му е открито край Созопол, месец по-късно - на 17 октомври. \"Те се свързаха с мен на 20 октомври\", разказа пред \"Дневник\" Омид Хамад, иракски гражданин, живеещ у нас, който е упълномощен от семейството да работи за репатрирането на тленните останки. \"Веднага след това аз се свързах с полицията в Созопол и уточнихме какво е необходимо за идентифицирането на тялото. Поискаха копия от документите им за самоличност, както и ДНК анализ на материал от майката, който да бъде сравнен с този от тялото на Саман. Всичко пристигна за няколко дни и беше предадено. Увериха ме, че процедурата ще приключи до седмица, но след това поискаха още една седмица, после – още една.... Така минаха повече от два месеца и вече никой не знае какво се случва с тялото. Това е шок за роднините\", твърди Хамад. За последен път Саман е разговарял с родителите си от Истанбул на 10 септември. Историята какво се е случило след това може да бъде сглобена с приблизителна точност единствено от няколко публикации в румънската преса, от разказите на хора, които твърдят, че са очевидци на трагедията и от кореспонденцията на Международната федерация на иракските бежанци с българското посолство в Лондон. 3 хил. евро за възрастен и по 1500 за дете На 13 септември м.г. румънската агенция \"Аджерпрес\" съобщава, че три кораба на Бреговата охрана и хеликоптер на Военноморските сили на Румъния са участвали в операция по спасяването на 153 бежанци, от които 53 деца, на около 32 мили пред пристанище Мидия. Заради силния вятър и вълните, достигащи 6-7 метра в открито море, претовареният рибарски кораб става неуправляем и някой от пътуващите на борда му подава сигнал за бедствие. Операцията на румънската брегова охрана започва около 23 ч. на 12 септември и отнема 15 часа. Един от мигрантите, цитиран в репортаж на  журналиста Кристиян Хаджи за в. \"România liberă\"  твърди, че от Истанбул са били натоварени на гумени лодки северно от Босфора. С тях са отведени на няколко мили навътре в морето, където ги е чакал рибарският кораб. Гемията нямала нищо общо с луксозните яхти, които трафикантите са им показвали в брошурите на туристически компании. Тя била предназначена за екипаж от максимум 30 души. Вместо това, под заплаха, че ще бъдат изоставени в морето, на нея са принудени да се качат пет пъти повече хора. Цената на нелегалното пътуване от Турция до Румъния била 3 хил. евро за възрастен и по 1500 за дете. Пак според цитирания разказ капитанът напуснал корабчето на третия ден след началото на пътуването. Двама от мъжете на борда се опитали да го управляват, но без успех. \"Имаше бебета на по 2-3 месеца казва източникът на Хаджи, цитиран в публикацията му. Пътувахме четири дни, всички страдахме от тежка морска болест, нямахме нито храна, нито вода. Изплашихме се, когато чухме шума от хеликоптера над главите си, защото помислихме, че може да са руснаци. Бяхме щастливи, че ни откри румънската полиция\". \"Някой извика: Помощ! Помощ!\" По време на спасителната операция зад борда на турската гемия пада човек. И изчезва в морето. По-късно друг от мигрантите, представил се с името Баран Баран, потвърждава пред кореспондента на \"România liberă\", че става дума за Саман Маджид. На мобилния си телефон той показва снимки на личната му карта. Защо и кога е била направена тази снимка - не става ясно. \"Дневник\" се свърза с Баран през профила му във \"Фейсбук\". На стената му, само с няколко изключения, са публикувани единствено видеоклипове от военни действия в Близкия Изток, сцени на жестока саморазправа и садистични екзекуции. \"Не си спомням какво точно се случи в онази нощ, каза той. Кой е Саман Маджид? Чух, че някой извика \"Човек падна зад борда!Помощ! Помощ!\", после спря. Не обърнах внимание. В края на краищата това не засягаше моето семейство. Всички бяхме изтощени до предела на силите си. Може да е заспал и така да е паднал. Не знам, не помня нищо\". След този разговор Баран престана да отговаря на опитите за връзка в социалната мрежа. За обстоятелствата, при които на 12 септември в морето пред Мидия изчезва човек, не дава информация и румънската брегова охрана. Заместник началникът й Лауренциу–Кристиян Чику казва следното пред \"România liberă\": \"На борда на рибарския кораб са идентифицирани 157 души. Няма данни нито за броя на хората, които са се качили на борда, за да бъдат транспортирани до Румъния, нито за тяхната самоличност\". Румънският журналист Кристиян Хаджи разказва: \"Първото нещо, което ме впечатли при срещата с тези хора беше, че не изглеждаха бедни. Все пак бяха платили доста пари за това пътуване до Румъния. Много от тях бяха облечени с нови дрехи на известни марки, имаха скъпи телефони - Galaxy S8, представяте ли си? Изненадах се, че не са снимали драматичен момент като падането на Саман зад борда. Всеки на тяхно място би го направил\". \"Трябва да говорим за Саман\" В средата на октомври морето изхвърля край Созопол тялото на обезобразен удавник. По данни на Международната федерация на иракските бежанци семейството на Саман Маджид е уведомено от българската полиция на 17 октомври м.г., че тленните останки на сина им са в бургаската морга и след извършване на необходимите процедури предстои репатрирането им. Първите предположения как точно е установена самоличността и контактът с роднините са противоречиви. Според едно от тях в дрехите на удавника е бил открит бележник с данни за достъп до електронна поща и социални мрежи. Според друго - полицията успяла да възстанови телефона на Маджид (което след толкова дълъг престой в морето звучи невеоятно,)след което внезапно звъннали негови роднини. Секретарят на Федерацията на иракските бежанци Дащи Джамал обясни пред \"Дневник\", че след като сестрата на Саман се е свързала с него, е разказала, че в дрехите му действително е бил открит телефон.  От SD картата са били извлечени данни за профила му във \"Фейсбук\" и през месинджъра на социалната мрежа полицията се е свързала с нея. В съобщенията тя е била недвусмислено информирана, че в България е открито именно неговото тяло. Съобщенията, за които Дащи Джамал твърди, че са разменени между служител на МВР и сестрата на Саман, са изпратени през неговия личен профил. Разговорът звучи така: \"Да, разбира се, това е телефонният ми номер – ХХХХ ХХХ ХХХ. Имам и Вайбър. Моля ви, кажете ми, жив ли е Саман?\" \"Ще ви се обадя, моля изчакайте! Ще ви звънна през Вайбър\". \"Моля ви, моля ви, кажете ни за него! Толкова се тревожим!\". \"Нещо лошо се е случило със Саман\" \"Знаем за инцидента, но не и дали е жив. Моля, кажете ни със сигурност! Повече от месец нямаме никакви новини от него\". \"Българската полиция ще ви се обади\". \"Добре, ще чакаме...\" Ден след този разговор (на 18 октомври) секретарят на Международната федерация на иракските бежанци Дащи Джамал изпаща писмо до дипломатическото ни представителство в Обединеното кралство. В него информира, че семейството на Саман настоява тялото му да не бъде погребвано в България, за да може да бъде репатрирано в Иракски Кюрдистан. На 1 декември представителят на МВР в посолството Христо Динков изпраща мейл до Джамал, в който го уверява, че е направил проверка по случая в България. \"Колегите ме информираха, че има забавяне на ДНК експертизата, пише Динков. В понеделник ще разговарям отново с прокурора. След като получа допълнителна информация, ще ви се обадя\". Документите и анализа на ДНК матерал от майката на Саман Маджид са предадени още на 24 октомври на дознателя по делото Цветомира Цветанова, младши разследващ полицай в Районното управление на полицията в Созопол. В съставения протокол е записано, че пълномощникът на семейството у нас Омид Хамад доброволно е предал \"11 броя листа – копия на документи, надлежно заверени\". \"Очаквахме, че след това нещата ще тръгнат по-бързо, каза Хамад, но явно сме се излъгали. Вероятно, за да бъде оправдано забавянето, две седмици по-късно от прокуратурата поискаха и ДНК на бащата. После стана ясно, че такава проба изобщо не е необходима за идентификацията на тялото. На 22 и 23 октомври разговарях с началниците на полицията в Созопол и Бургас. Звънях всеки ден и на дознателя. Накрая ми каза да не притискам прекалено прокурора, защото можел да се заяде и да забута делото\". Последното усилие на Международната федерация на иракските бежанци е писмо до премиера Бойко Борисов, изпратено на 22 декември 2017г. \"Семейството на Саман е в тежко бедствие. То е в ежедневна връзка с нас от Кюрдистан, призовавайки ни да проследим състоянието на този случай. Поради чувствителността на случая ние Ви молим да използвате позицията и влиянието си, за да помогнете тялото на Саман да бъде спешно освободено преди Нова година. Това ще позволи на семейството да го оплаче според традицията и да получи облекчение\". Въпроси без отговор \"Дневник\" изпрати до пресслужбата на Областната дирекция на МВР в Бургас няколко въпроса за това, къде и при какви обстоятелства е било открито тялото на Саман, как е установена самоличността му, изяснени ли са причините за смъртта му и каква е съдбата на тленните останки? В последвалия телефонен разговор говорителят на дирекцията Цветелина Рандева отговори, че заради продължаващото досъдебно производство подробности по случая не могат да бъдат разпространявани. Според нея пресцентърът на полицията в Бургас не е получил информация за откритото през октомври тяло и по тази причина не е включил случая в прес съобщенията си до медиите. Кръгът на липсващия смисъл \"В Окръжна прокуратура – Бургас няма дело, свързано с името Саман Маджид, каза говорителят й Елгина Чалъмова. Има едно досъдбно производство срещу лице с неустановена самоличност, за което вероятно се отнасят въпросите ви. В момента то е на доклад при наблюдаващия прокурор. В законоустановения срок той трябва да прецени дали са събрани достатъчно доказателства и дали самоличността на трупа може да бъде установена\". След това Чалъмова каза, че до момента в бургаската Окръжна прокуратура няма постъпило писмено искане за освобождаването на труп с неустановена самоличност. Всички въпроси и отговори след това уточнение затвориха разговора в обречения кръг на липсващия смисъл. След като самоличността на Саман Маджид не е установена, няма как да бъде отправено и писмено искане за освобождаване на тялото му. Според текстовете на Наказателно процесуалния кодекс срокът за приключване на прокурорска проверка е два месеца. След това, при наличието на \"правна и фактическа сложност\" той може да бъде продължаван неопределен брой пъти и в крайна сметка за неопределено време. На 2 януари вечерта от Федерацията на иракските бежанци в чужбина препратиха до \"Дневник\" информация от българското посолство в Лондон. Тя е подписана пак от полицейския аташе Христо Динков. \"Бих искал да ви информирам, че след допълнителни проверки установих следното, пише в него. По случая се работи в прокуратурата в Бургас и прокурорът има едномесечен срок, за да се произнесе. Този срок изтича на 15 януари 2018 г. Оставам на разположение\". Така тайните на трагедията от нощта на 12 септември миналата година, неяснотите около тялото, открито в средата на октомври край Созопол, изгубената му самоличност и мудността на прокуратурата, сплитат лабиринт. През него семейството на Саман Маджид трябва да стигне до истината за съдбата му.", "date": "2018.01.03", "title": "Нещо лошо се случи със Саман..."}
{"url": "https://www.dnevnik.bg/sviat/2018/01/03/3106099_kim_chen-un_opitva_da_oburne_igrite_v_pyonchan_v_svoia/", "text": "След година заплахи и дрънчене на оръжия севернокорейският лидер, изглежда, използва предстоящите Зимни олимпийски игри в Южна Корея като инструмент за смекчаване на нарастващия международен натиск върху неговия режим и едновременно с това за запазване на ядрения арсенал на Пхенян непокътнат. В новогодишната си реч Ким Чен-ун призова за намаляване на напрежението на Корейския полуостров и сигнализира, че е възможно севернокорейски спортисти да вземат участие в игрите следващия месец, които ще бъдат точно от другата страна на границата, в Пьончан. Южна Корея иска да включи северната си съседка, за да е сигурна, че Олимпиадата няма да бъде смущавана от ядрени опити или ракетни изпитания. Според Сеул това е и начин за подновяване на диалога с изолираната държава. Анализатори смятат, че гамбитът на Ким има за цел да вбие клин между Сеул и Вашингтон, който призовава за максимален натиск върху Пхенян и казва, че всички опции, включително военната, са на масата. Ходът обаче цели да разбие и по-широкия международен консенсус, включващ големи играчи като Китай, Русия и Япония, които затегнаха санкциите и задълбочиха изолацията на Северна Корея през последните месеци. \"Голяма част от набора от стратегии и тактики на семейство Ким е да използват и задълбочат различията в интересите, на първо място между САЩ и Южна Корея, а в по-широк аспект - и между петте големи съседки\", каза Даниъл Ръсел, който до април миналата година бе помощник-държавен секретар на САЩ по въпросите на Източна Азия и Тихия океан, а сега е част от политическия институт \"Азиатско общество\". Северна Корея от дълго време следва стратегия на интензивни провокации, последвани от фази на помирение, насочени към използване на разцепления, заяви той. \"Това е класическата ситуация, в която съединението прави силата, а разединението носи поражение\", каза Ръсел. Винаги е по-лесно да се поддържа петстранна солидарност, когато Северна Корея се държи лошо\". Американският президент Доналд Тръмп оглавява усилията за засилване на глобалните санкции срещу Северна Корея, която разработва ракети с ядрени бойни глави, способни да поразят САЩ. Вашингтон казва, че пълното сътрудничество на Китай, Русия и други страни е жизненоважно за успеха на тази кампания, която включва значителни ограничения върху търговията и други връзки със Северна Корея. Китай, който остава основният севернокорейски партньор, ограничи търговията с тази страна в съответствие със санкциите на ООН, но Вашингтон го призовава да направи повече, за да бъде изолиран Пхенян. \"Абсурдна инициатива\" Южнокорейското правителство приветства инициативата на Ким и президентът Мун Дже-ин настоява за отслабване на напрежението преди Олимпиадата, като отложи съвместните военни учения с американските въоръжени сили за след игрите. Мун също така каза днес, че подобряването на междукорейските отношения е обвързано с уреждане на въпроса със севернокорейската ядрена програма. Белият дом тепърва трябва да даде подробен отговор. Въпреки това влиятелният сенатор Линдзи Греъм намекна, че Съединените щати ще бойкотират Олимпийските игри, ако Северна Корея участва в тях. \"Даването на право на Северна Корея на Ким Чен-ун да участва в Зимни олимпийски игри ще легитимира най-нелегитимния режим на планетата\", каза Греъм в \"Туитър\". \"Уверен съм, че Южна Корея ще отхвърли тази абсурдна инициатива и вярвам напълно, че ако Северна Корея отиде на Зимните олимпийски игри, ние няма\". Греъм призова без успех за бойкот на предишните игри, в Сочи, заради решението на Русия да даде убежище на \"къртицата\" от Агенцията за национална сигурност на САЩ Едуард Сноудън, който направи публично достояние редица поверителни документи.  Участието на севернокорейски атлети и официални лица в игрите може да създаде неловки моменти за международните лидери, които от месеци полагат усилия да представят Северна Корея като държава парий, каза Робърт Кели, преподавател в Пусанския национален университет в Южна Корея. \"Това поставя южнокорейците в странно положение, защото може да предизвика напрежение със САЩ и Япония, които правят всичко по силите си да изолират режима\", заяви той. Отношенията на Япония с Южна Корея и без това са обтегнати, като бивш японски дипломат каза, че Токио изпитва \"умора\" от Сеул и няма доверие на Мун. Анализатори са скептични, че гамбитът на Ким ще нанесе трайни щети на съюза между Сеул и Вашингтон или на международните санкции. \"Съмнявам се, че ще има значителен обрат по отношение на глобалните мерки за икономическа и политическа изолация в краткосрочен план\", каза Слот Снайдър от Съвета за външни отношения. Още ракетни изпитания В основата на скептицизма на анализаторите е очевидната липса на желание у Ким за компромис по основните въпроси за ядрените оръжия, ракетните изпитания или човешките права. \"Участието в събития като Олимпийски игри са псевдоотстъпки, защото на Северна Корея в действителност не се налага да се откаже от нищо\", каза Кели.  В речта си Ким се зарече през 2018 г. да има \"масово производство на ядрени бойни глави и балистични ракети\" с цел \"насърчаване на усилията за привеждането им в бойна готовност\". Това означава почти сигурно още ракетни изпитания, с повече фокус върху \"реалистични\" учения, вместо експериментални тестове, каза Джошуа Полак от Института за международни изследвания \"Мидълбъри\" в Калифорния. \"Главната тема тук за стратегическите сили се измества от разработването към серийното производство, разполагането и повишената готовност\", заяви той. Ако Съединените щати искат да се възползват от евентуално намаляване на напрежението, те трябва да се откажат от искането си за спиране на изпитанията като предварително условие за преговори, каза Лиън Сигал, директор на базираната в Ню Йорк неправителствена организация Кооперативен проект за сигурност в Североизточна Азия. \"Най-важната реципрочна стъпка би била ограничаване - а не просто отлагане - на пролетните съвместни учения\", заяви той. \"Ако не се опитат тези стъпки, Северна Корея със сигурност ще продължи с необузданото си разработване на оръжия. /БТА", "date": "2018.01.03", "title": "Ким Чен-ун опитва да обърне игрите в Пьончан в своя полза"}
{"url": "https://www.dnevnik.bg/analizi/2018/01/03/3091978_nova_desnica_prez_2018_da_se_konsultiram_s_shamanskiia/", "text": "- Трусове.  - Ако знаеш какво правиш – важно е, защото можеш да постигнеш нещо за себе си или поне уважението на останалите. Ако не знаеш – не е важно, защото от теб нищо не зависи: Малта и Белгия председателстваха, без изобщо да имат правителства.  - Едва ли. България няма нужния авторитет, за да постига подобни цели. В най-добрия случай може да бъде подкрепена от някого, който има нужния авторитет и може да свърши работата.  - Негласната програма на българското председателство – \"Да не се изложим пред чужденците\" – гарантира едно: ще се изложат.  - Само ако вземе решение повече да не се произнася по въпроса с правовия ред в страни членки. Това е възможно, но би било сигнал за продължаващата деградация на съюза. - Не. Най-много да стане като миналите пъти: АЕЦ няма, но пари за него се усвояват от \"когото трябва\". - Да. Основно плавно преливане на гласове от ГЕРБ към \"Обединени патриоти\", както и плавно възстановяване на поне част от традиционната сила на ДПС. В БСП, ако Нинова не потъне в блатото на междуклановите разпри, нещата може да си останат такива, каквито са днес.  - Чакайте да се консултирам с шаманския камък... Ето какво казва камъкът: може да има, може и да няма; може да е нова, а може и да не е; може да е десница, а може и да не е; може да се появи и при лоши за нея условия, а може да се самоунищожи (отново) и при добри за нея условия.  Май ще трябва да мятам боб, ама нямам подръка... - Зависи от контекста – алтернатива в какво? Ако в популизма – ОП (Патриотите) вече е алтернатива. Ако в \"дясното\" – постепенното събиране на синьо-зелено-виолетовите вече е някакъв алтернативен полюс за по-образованите. Ако в реалното упражняване на безбрежна власт за усвояване на ресурс – може да се окаже, че ОП и ДПС внезапно дават заявка за по-значимо свое присъствие при разпределянето на порциите.  А ако всичко това се слее в едно, ГЕРБ може да отслабне до степен, че БСП (ако не се затресе от междукланови войни) да се окаже електорална алтернатива в очите на онези авторитарно настроени и зле просветени българи, които в момента клонят към ГЕРБ.  - \"Тримата шишковци\" – за да проследя кога ще се случи неминуемият (според Аристотел поне) конфликт между тях. Христо Иванов – защото от по-младите лидери на партиите на \"демократичната общност\" той единствен реално остана на терена след миналите парламентарни избори и носи огромна отговорност за бъдещето на тази общност. Лютви Местан – защото в момента е невидим, а пък бидейки най-близкият тук съюзник на Ердоган, не може да си позволи да не прави нищо. Валери Симеонов – защото той очевидно е инструментът, който властта ползва, за да \"пробва\" обществената температура по определени въпроси или начини на действие.  - На събуждането на българския рефлекс за неподчинение на властници, които видимо нарушават правилата на човещината, на справедливостта и на приличието. ", "date": "2018.01.03", "title": "Нова десница през 2018 ? Да се консултирам с шаманския камък..."}
{"url": "https://www.dnevnik.bg/bulgaria/2018/01/03/3106125_pravitelstvoto_shte_prieme_programa_za_zashtita_ot/", "text": "Национална програма за превенция и защита от домашното насилие за 2017-2018 г. ще приеме правителството на днешното си заседание. Документът трябва да актуализира сега действащата национална програма която е с обсег 2017-2020 г. Един от основните принципи на програмата е че е право на децата е да бъдат изслушвани и е право \"да се придаде дължимото значение на техните възгледи, като това следва да бъде зачитано и осигурявано във всички процеси на взимане на решения\". Данните в стратегическия документ, който ще бъде променен са от 2015 г. Тогава случаите с детско насилие по които са работили социалните служби са били 1213. От тях случаите на физическо насилие са 402, на сексуално насилие - 92, психическо 324 и на пренебрегване – 395. Най-голям брой от децата са преживели насилие в семейството – 1088.", "date": "2018.01.03", "title": "Правителството ще приеме програма за защита от домашното насилие"}
{"url": "https://www.dnevnik.bg/sviat/2018/01/03/3106218_trump_moiat_iadren_buton_e_po-goliam_i_moshten_ot_tozi/", "text": "Президентът Доналд Тръмп напомни в характерен стил на севернокорейския лидер Ким Чен Ун, че страната му разполага с по-мощен и ефективен ядрен арсенал. Това стана малко след като постоянният представител на САЩ в ООН Ники Хейли отхвърли смисъла от разговори на високо ниво между Северна и Южна Корея, за каквито говори Ким в новогодишното си слово. В едно от серията си съобщения в \"Туитър\" Тръмп, който е наричал Ким малкият ракетчик\", написа: \"Севернокорейският лидер Ким Чен Ун току що каза, че \"ядреният бутон е непрекъснато на бюрото ми\". Ще го информира ли някой от неговия съсипан и изгладнял режим, че и аз имам Ядрен Бутон, но той е много по-голям и по-мощен от неговия и моят Бутон работи!\" В словото си Ким предупреди САЩ, че ядрените сили на страната му вече били напълно окомплектовани и бутонът за изстрелване на ядрено оръжие винаги му е под ръка. В същото време предложението за контакти между Пхенян и Сеул се изтълкува като опит да се вбие клин между Вашингтон и Южна Корея, докато условието на САЩ за тях е ядрено разоръжаване на Северна Корея. Анализатори и политици осъдиха тона, използван от американския президент или обясняваха, че по свой начин той отвръща на заплахата със заплаха и то с несравнимо по-голяма сила. Но повечето коментари са, че това е \"фройдистка\" реакция и че Тръмп за пореден път се държи \"странно и инфантилно\". Елиът Коен, бивш високопоставен служител в администрацията на президента Джордж Уокър Буш, заяви, че изявлението на Тръмп \"сякаш идва от ядосано 10-годишно момче, но с истински ядрени оръжия\". Ричард Хаас, председател на неправителствената организация Съвет за външна политика, обърна внимание, че за по-малко от 24 часа след края на новогодишната си ваканция Тръмп също така е заплашил да спре помощта за ядрен Пакистан, където тероризмът е силен, както и да прекрати финансирането на палестинската автономия. \"И това е нашият главнокомандващ. Замислете се за това\", добави той.", "date": "2018.01.03", "title": "Тръмп: Моят ядрен бутон е по-голям и мощен от този на Ким"}
{"url": "https://www.dnevnik.bg/sport/2018/01/03/3106138_napravi_si_hegemon_kak_se_stigna_do_suzdavaneto_na/", "text": "Най-голямата хегемония в историята на водещите отборни спортове в България приключи по неестествен начин. Досега никой отбор в първенствата по футбол, баскетбол и волейбол при мъжете и жените не беше успявал да направи това, което \"Лукойл Академик\" постигна в новата си история - 14 титли за 15 години, включително и серия от 11 поредни титли. В средата на сезона, устремен към 15-ия си шампионски триумф от 2003 г. насам, \"Лукойл Академик\" направи рязък завой и сам излезе от пътя. Ръководството на клуба в лицето на генералния директор на \"Лукойл България\" Валентин Златев реши да сложи точка на проекта и да се насочи към ново предизвикателство. А  то е обвързано с \"Левски 2014\" на Константин Папазов . Макар да беше оповестена още на 2 януари, новината спокойно може да се брои за една от новините на годината в сферата на българския спорт. Но как се стигна до нея и какво носи със себе си? Защо сега В началото на новото хилядолетие \"Лукойл Академик\" се превърна в своеобразен феномен. Отбор от спорт извън футбола, различен от ЦСКА и \"Левски\", успя да привлече стотици млади почитатели. В студените есенни вечери пред зала \"Универсиада\" често имаше опашки от чакащите ученици и студенти (и не само), желаещи да гледат поредния мач на отбора в Европа. Спонсорът даде името си на клуба и вдъхна нов живот на славния \"Академик\". Постепенно  . На полето действаше добре играещ отбор, разполагащ с голяма звезда - Тодор Стойков. Съставът имаше американци на прилично ниво като Прийст Лодърдейл и Донта Смит (наред с още няколко в първите години на проекта), които с поведението на и извън игрището привличаха публиката. Диджей и мажоретки внасяха допълнително усещане за пълнота в предлагания продукт. Налице бяха и успехите, включително незабравими победи срещу отбори като \"Реал\" (Мадрид). Постепенно обаче \"Лукойл Академик\" изпадна в застой. Докато титлите в България вървяха една след друга почти без проблеми, голямата цел за по-осезаем европейски пробив остана недостижима. Нито непрестанните треньорски промени, нито постоянният приток на нови играчи помогнаха нещо да се промени. Напротив, \"Лукойл Академик\" загуби симпатичния си облик и остана да се носи по инерцията - титла в България и незадоволително представяне в Европа. Чашата на търпението вероятно е преляла някъде преди три месеца. На 2 октомври 2017 г. отборът  отпадна от Шампионската лига след две загуби от литовския \"Ювентус\" (Утена)  и трябваше да се задоволи с участие в Купата на ФИБА Европа (също оказало се разочароващо). Точно четири дни по-късно президентът на \"Левски 2014\"  Константин Папазов каза, че очаква върху клуба да се  изсипе \"златен дъжд\" . \"Бъдете сигурни, че рано или късно \"Левски\" ще бъде финансово обезпечен. Човек само трябва да е готов да изтърпи болката и мъката, която вече е минала\", заяви на 6 октомври той. Преди ден медиите бяха информирани, че е сключен договор за \"генерално спонсорство между баскетболен клуб \"Левски 2014\" и \"Лукойл България\" ЕООД, чиято цел е по-нататъшното развитие и поддържане на високопрофесионално ниво на българския клубен и национален баскетбол\". Феновете са ни скъпи Това, което се случва на практика, е прехвърлянето на основния двигател на баскетболния проект от един клуб на друг. \"Лукойл Академик\" се преименува на \"Академик\" и ще продължи да участва в първенството, като ще играе в Правец. Треньор остава Георги Давидов, който ще използва талантливите млади състезатели от съставите на \"Лукойл Академик\" и \"Левски\". Звездите на шампиона отиват при сините, а отборът ще се казва \"Лукойл Левски\" с треньор Папазов и президент Тодор Стойков. Тук излиза въпросът какво повече може да даде \"Левски\" на проекта от \"Академик\". Най-логичният отговор е публика.  През 2014 г. под ръководството на Папазов сините първи препречиха шампионския път на \"Лукойл Академик\". С финансовия гръб на близката до силния по това време Цветан Василев \"Велдер билд\", \"Левски\" стана шампион. Фалитът на КТБ обаче нанесе непоправими щети и клубът изпадна в много тежка криза. Папазов успя да организира успешно спасително шоу в \"Арена Армеец\" и да обедини левскарската общност. Усилията му стигнаха единствено за това \"Левски\" да довърши сезона. През лятото треньорът влезе в конфликт с президента на клуба Юлия Боянова и  създаде свой клуб - \"Левски 2014\" . Регистриран като сдружение по Закона за юридическите лица с нестопанска цел, той заживя свой живот, но отблъсна немалка част от привържениците на сините. Историята от 2014 и 2015 г. показа, че Папазов може да има успех, когато ръководи обезпечен финансово клуб. А също така и че може да привлече привържениците. В ръцете си той държи и друг коз - той е управител на зала \"Универсиада\". И за разлика от волейболните \"Левски\" и ЦСКА, които имат постоянни проблеми със залите си, то баскетболният клуб е обезпечен. Така съвместният проект на \"Лукойл България\" и \"Левски 2014\" може да разчита на предимството да е в София. И остава големият въпрос - дали три години след шоуто в пълната \"Арена Армеец\" привържениците на \"Левски\" ще застанат зад баскетболния клуб. Правец - на 10 км от Етрополе Тъкмо факторът \"публика\" изглежда основното неизвестно в уравнението, в което \"Левски\" идва на мястото на \"Академик\". Но към отметката от 2014-2015 г. следва да се добави и втора - това, което стана следващото лято във футбола. След сложна юридическа трансформация с участието на \"Литекс\" и \"Чавдар\" (Етрополе) беше създаден \"ЦСКА - София\". Етрополе влезе във фолклора на синята публика. Затова не е за подценяване, че в очите на по-твърдите запалянковци дори само споменаването на близостта между Етрополе и Правец (в символичен, а не в географски план) е от голямо значение. Сигурно е, че хората, които взимат решенията, добре са си направили сметката. Затова съществена ще е ролята и на неуморимия Папазов. През годините той е бил част от семейството на \"Лукойл Академик\", бил е и \"персона нон грата\" покрай няколко скандала с клуба. Сега обаче е важна част от пъзела, най-вече заради способността си да привлича вниманието и запалянковците. А казусите с \"ЦСКА - София\" и \"Лукойл Левски\" показват, че по една или друга причина (вероятно дори икономически и политически)  . И са като спасителна сламка за успешни спортни проекти, достигнали до задънена улица в развитието си покрай липсата на публика. Във футбола Гриша Ганчев чака дълго, но накрая постигна своята цел да бъде начело на клуба от \"Българска армия\". Да гледаме положително В последните години българският баскетбол изпадна в тежко положение. На пръв поглед промяната в избора на \"Лукойл България\" за това кой отбор да спонсорира изглежда ще доведе единствено до създаването на хегемон с ново име. Всъщност обаче с появата на \"Лукойл Левски\" вероятно ще се намали конкуренцията в първенството, а \"Академик\" ще остане в ъгъла. Може да се появят и забележки от морален характер около това как отборът от Правец ще играе срещу \"по-големия брат\" и как срещу останалите. Президентът на Българската федерация по баскетбол Георги Глушков обаче гледа с оптимизъм. \"От административна гледна точка няма проблем, защото наредбата позволява тези промени. От моя гледна точка е важно да имаме силен отбор в Европа и отбор, който да пълни залата. Не мисля, че ще се засегне конкуренцията. И в момента имаме доминиращ отбор в първенството\", каза той пред \"Дневник\". Според него ключът към успеха се състои в това силният отбор да има в състава си разпознаваеми български фигури. \"Иска ми се София да стане център. Надявам се да залата да е пълна, а феновете се привличат от местни звезди. Да има един-двама българи, които да вкарват по 30 точки.\" По думите му последната такава звезда в българското първенство е бил Стойков. \"В момента, в който залите започнат да се пълнят, ще решим един проблем и ще имаме по-добри възможности да привличаме спонсори\", каза Глушков. На този етап обаче спонсорите в баскетбола са малко. И вместо да се привличат нови, най-големият от тях пренарежда първенството. С надежда да надскочи българското и да изгради клуб с европейски успехи.", "date": "2018.01.03", "title": "Направи си хегемон: как се стигна до създаването на \"Лукойл Левски\" в баскетбола и какво следва"}
{"url": "https://www.dnevnik.bg/evropa/2018/01/03/3105950_ogromniiat_durjaven_dulg_-_zabraveniiat_problem_v/", "text": "Когато слуша италианските политици, които се готвят за  парламентарните избори тази година , на човек му е трудно да повярва, че те живеят в страна, чието равнище на държавен дълг е сред най-високите в света. Според Международния валутен фонд (МВФ) само Япония, Ливан и Гърция са с по-голям дълг от италианския, който се равнява на 132 процента от брутния вътрешен продукт (БВП). Никое от последните правителства в Рим не успя да сведе това съотношение до тавана от 60 процента от БВП, изискван от ЕС. \"Изглежда не сме напълно наясно, че високият държавен дълг не е проблем само за финансовата стабилност, но също така, и преди всичко, е разход за икономическата система и пречка за растежа\", написа бившият член на изпълнителния съвет на Европейската централна банка (ЕЦБ) Лоренцо Бини Смаги. В редакционна статия за в.\"Кориере дела сера\" той сравнява в неблагоприятна светлина Италия с други южноевропейски страни, като отбелязва, че показателите за риска по италианския държавен дълг неотдавна са скочили над тези за Португалия, Испания и Кипър. Макар че спомените за края на 2011 година, когато Италия почти фалира, все още са живи, предизборната кампания се оформя като надпревара кой ще обещае най-много държавни средства на фона на неясни финансови изчисления. \"Не е вярно, че държавният дълг отсъства от политическия дебат, но изглежда политическите партии са заети с мисълта как да го увеличат, а не как да го намалят\", каза за ДПА преподавателят по икономика в миланския университет Бокони Фаусто Панунци. Популисткото Движение \"Пет звезди\", основната опозиционна сила, заяви, че всички италианци, които живеят под прага на бедността (близо 5 милиона души), трябва да получават базов доход от държавата, като разходите за подобна мярка се изчисляват на около 17 милиарда евро (20.2 милиарда долара) годишно. Кандидатът на \"Пет звезди\" за премиерския пост Луиджи ди Майо призова за повече дефицитни разходи и заплаши да свика референдум за излизане от еврозоната, ако ЕС не позволи на Италия да пренебрегне бюджетната дисциплина на блока. За да не остане по-назад, бившият премиер консерватор Силвио Берлускони обеща плосък данък от 20 процента и \"достоен доход\" от 1000 евро, докато неговият крайнодесен съюзник Матео Салвини иска да отмени реформата от 2011 година, с която се повишава възрастта за пенсиониране. Същевременно лидерът на управляващата Демократическа партия (ДП) Матео Ренци казва, че Италия трябва да увеличи годишния си бюджетен дефицит до 2.9 процента от БВП през следващите пет години, за да финансира голямо намаляване на данъците, възлизащо на 30-50 милиарда евро през този период. Карло Котарели, бивш правителствен съветник, чиито предложения за орязване на държавните разходи бяха отхвърлени, когато премиер бе Ренци, неотдавна написа във в.\"Стампа\", че италианските политици трябва да бъдат \"по-малко еднотипни\" в икономическите си програми. \"Пет звезди\" твърди, че намаляването на разходите за отбрана, държавните поръчки и най-високите пенсии, плюс увеличаването на данъците за петролните и газовите сондажи, банките и застрахователните компании, биха могли да освободят ресурси за изпълнението на неговите предложения. От друга страна и Ренци, и Берлускони заявяват, че намаляването на данъците, което предлагат, ще се финансира от по-бързия растеж на куцащата италианска икономика, който пък ще доведе до по-големи данъчни постъпления, по-ниска безработица и в крайна сметка по-ниско съотношение дълг - БВП. Италия се възстанови от дълговата криза през 2011 г. чрез болезнени мерки за икономии и преди всичко с помощта на ЕЦБ, която купува много италиански държавни облигации. Предвижда се обаче тези покупки постепенно да спрат в близко бъдеще. Преди шест години останалата част от Европа имаше интерес да спаси Италия, тъй като страната бе смятана за прекалено голяма, за да бъде оставена да фалира. Паниката на пазара, предизвикана от неплатежоспособност на Италия, би могла да обхване и останалите страни от еврозоната, поставяйки под въпрос бъдещето на паричния съюз. Този път обаче рисковете от \"заразяване\" са значително по-малки, според Даниел Грос, директор на брюкселския Център за европейски политически изследвания. Това се дължи до голяма степен на факта, че чуждестранните инвеститори не притежават много италиански дългови книжа, посочи той пред ДПА. Ако Италия отново изпадне във финансови затруднения, европейските й партньори ще имат по-малко стимули да я спасяват, предупреди Грос, признавайки, че рисковете за дефолт са малки, а финансите на страната \"не са в страхотно положение, но би могло да бъде и по-лошо\". Според Панунци няма нужда от прекален песимизъм за платежоспособността на Италия. Страната обаче се нуждае от по-висок растеж, за да бъде по-устойчиво дълговото й бреме, а разходите, надхвърлящи приходите, не изглежда да са най-добрият начин за постигане на това, подчерта той. \"Много неща се казват в предизборната кампания, а малко се изпълняват. Парадоксално, но можем само да се надяваме политиците отново да направят обещания, които няма да изпълнят\", отбеляза Панунци. /БТА/", "date": "2018.01.03", "title": "Огромният държавен дълг - забравеният проблем в италианската предизборна кампания"}
{"url": "https://www.dnevnik.bg/sviat/2018/01/03/3106221_trump_obiavi_nagradi_za_falshivi_novini/", "text": "Президентът на САЩ Доналд Тръмп ще присъди през следващата седмица награди за фалшиви новини. Това написа Тръмп в микроблог мрежата \"Туитър\". Малко по-късно с друго съобщение в Туитър президентът препоръча на последователите си да гледат предаването на консервативния коментатор Шон Ханити по Фокс нюз в 21 ч. в понеделник, съобщава БТА.", "date": "2018.01.03", "title": "Тръмп обяви награди за фалшиви новини"}
{"url": "https://www.dnevnik.bg/evropa/2018/01/03/3106222_liderut_na_shvedski_neonacisti_poluchi_mesec_zatvor/", "text": "Лидерът на шведско неонацистко движение бе осъден на един месец затвор условно от съд в Стокхолм за подбуждане към расова омраза заради негова реч на митинг в шведската столица през ноември 2016 г., предаде \"Франс прес\", цитирана от БТА. 34-годишният Симон Линдберг, лидер на Северното движение за съпротива \"е разпространявал и изразявал презрение към хора заради тяхната раса, цвят на кожата, националност или етнос и е викал \"Поздрав за победата!\" (с този вик се придружава хитлеристкият поздрав), изпъвайки дясната си ръка\", се казва в решението на съда. Това се наказва с един месец ефективен затвор, но съдът произнесе присъда от един месец затвор условно и глоба 800 крони (81 евро), тъй като Линдберг не е бил криминално проявен и се е изказал на разрешена публична проява, без да нарушава шведския закон за свободата на словото. На демонстрацията на Северното движение за съпротива през ноември 2016 г. бяха арестувани петима души, а двама бяха ранени, след като контрадемонстранти антифашисти влязоха в сблъсъци със силите на реда. Северното движение за съпротива е основано през 1997 г. и според шведското антирасистко списание \"Експо\" е най-радикалната нацистка организация в Европа. Според списанието движението наброява близо 200 активни членове, а доктрината му е открито расистка и антисемитска.", "date": "2018.01.03", "title": "Лидерът на шведски неонацисти получи месец затвор условно за подбуждане към расова омраза"}
{"url": "https://www.dnevnik.bg/zelen/2018/01/03/3106225_ekoministurut_shte_izvika_investitora_v_bansko_za_da/", "text": "До този момент в Министерството на околната среда и водите (МОСВ) няма постъпило инвестиционно намерение за изграждане на втори кабинков лифт над Банско. Това каза екоминистърът Нено Димов в сутрешния блок на БНТ. \"Вероятно тази седмица ще извикам инвеститора, за да разбера какво е неговото намерение\", посочи Димов. Попитан за  обявения през медии идеен проект за втори лифт , министърът посочи, че за да бъде оценено дадено предложение, то трябва да е в рамките на инвестиционен проект, а не инвестиционно намерение. Нено Димов още веднъж увери, че с решението на Министерския съвет, което позволява разширяването на ски зоната над Банско, няма да се разреши строителство на сгради извън спортни съоръжения, а дали ще се строят нови лифтове и писти ще се решава след съответните екологични оценки. В коментар за замърсяването на планината министърът изтъкна, че построяването на втори лифт би било предпоставка да се забрани допускането на автомобили в националния парк \"Пирин\". Засега това не можело да стане заради проблема с капацитета на съществуващото съоръжение.", "date": "2018.01.03", "title": "Екоминистърът ще извика инвеститора в Банско, за да разбере намеренията му"}
{"url": "https://www.dnevnik.bg/bulgaria/2018/01/03/3106226_stolichnata_obshtina_sama_se_proveriava_po_kazusa_sus/", "text": "Столичната община започва разследване на твърденията на уволнения директор на 164-та детска градина \"Зорница\" в столичния квартал \"Горна баня\" Мариана Иванова.  Тя беше отстранена от работа на 20 декември  с аргумента, че е приела деца, които не са минали през системата за електронно класиране на общината. Иванова обясни, че е имало такъв прием и в ръководената от нея детска градина, но посочи, че това е ставало  под натиск от районния кмет на \"Овча купел\",  ръководителя на дирекция \"Образование\" в Столичната община и експерти от дирекцията. Имената на децата, които трябвало да бъдат приети, идвали с есемеси, на листчета и с телефонни обаждания. Пред Би Ти Ви кметът на София Йорданка Фандъкова обясни, че директорът на вътрешния контрол в Столичната община Ботьо Ботев лично се е заел със случая. Той е бивш началник отдел \"Убийства\" в Национална служба \"Полиция\". Фандъкова уточни, че криминалистът работи на място в самата детска градина още от края на миналата година, като дори и днес трябвало да бъде там. Според нея случаят няма аналог. \"При проверка във въпросната детска градина беше установено, че са приети не по правилата над 20 деца. Проверяваме всички директори, но такова чудо не сме виждали. Защо ги е записала тези деца? Очевидно е била послушна и е допуснала това да се случи\", заяви Фандъкова. Тя каза още, че от есемесите, които е видяла и прочела, не вижда да има натиск върху директора на детската градина. Кметът посочи едно от съобщенията, в които е посочено има на дете, ЕГН-то му и след това е написано \"Ако е възможно\". Според Фандъкова това по никакъв начин не може да се определи като натиск. По думите ѝ Мариана Иванова е носела отговорност за действията си и не е трябвало да записва тези деца. Според нея натиск върху директора е абсолютно недопустим и призова всички общински служители, които са подлагани на подобни действия, да идват директно при нея, за да се оплачат. От своя страна кметът на район \"Овча купел\" Христина Семерджиева отрече да е оказала натиск върху Мариана Иванова. Тя добави, че ще съди директора на детската градина в \"Горна баня\" за манипулиране на общественото мнение и разпространение на клевета.  Фандъкова каза още, че бул. \"Тодор Каблешков\" ще бъде разширен в частта си между бул. \"Братя Бъкстон\" и бул. \"Цар Борис III\". Кръстовището с бул. \"Цар Борис III\" също ще бъде разширено и вече ще има по 4 ленти. Тя допълни, че се надява тази година да започне разширението на Южната дъга от \"Младост\" до магистрала \"Тракия\".", "date": "2018.01.03", "title": "Столичната община сама се проверява по казуса със съмнителен прием в детска градина"}
{"url": "https://www.dnevnik.bg/sport/2018/01/03/3103403_antuni_ivanov_-_pluvecut_mechtaesht_za_dulbokite_vodi/", "text": "Тези думи са един от най-известните цитати на холивудския актьор Антъни Хопкинс. За плувеца Антъни Иванов обаче времето не е илюзия, а по-скоро цел. Неговата цел е да бъде все по-бърз. А какво е общото между двамата? Иванов е кръстен на Антъни Хопкинс, тъй като родителите му са почитатели на актьора. Плувецът върви по своя път и се справя отлично. През 2017 година Иванов записа финал на 200 метра бътерфлай на световното за мъже, взе бронзов медал на същата дисциплина при младежите, подобри национални рекорди и стана четвърти в  анкетата \"Спортист на годината\" . Талантливият български плувец погледна уверено към световния елит и показва, че няма намерение да се задоволява с тези постижения. \"Да направя подобни резултати беше цел още от началото на годината. Знаех, че се развивам добре и затова беше важно да сляза под определена граница на плуванията ми. Специално за световното първенство - вече след сериите бях спокоен, когато направих добър резултат, и знаех, че имам сили за силно представяне\", казва Иванов. Формирането си като плувец дължи на своя баща Антон, който е бивш национал. Той съветва момчето да изостави футбола в родния град Велико Търново и да се насочи към басейна, а изборът се оказва правилен. При юношите конкуренцията на Иванов не е голяма, а той бързо се отличава като водещ талант. Само за 2016 г. медалите му са десетки, а рекордите, които подобрява - общо 28 в малък и голям басейн (25 и 50 метра). На световното през 2017 г. той заслужи правото да \"се хвърли в дълбокото\". Това се случи във финала на 200 метра бътерфлай в Будапеща. Там Иванов, който стана първият българин от 2007 г., стигнал до най-добрите осем на световно първенство, се изправи срещу именити плувци – легендарния Ласло Чех (медалист от четири различни олимпийски игри), най-добрия азиатец Даия Сето, както и Чад льо Кло – единственият човек, побеждавал Майкъл Фелпс на 200 метра. \"Не знам как, но успях да остана много спокоен преди старта, не ме е притеснявало, че съм с големи звезди, защото просто не обръщах внимание. Знаех какво се изисква от мен и просто плувах\", раказа плувецът пред \"Дневник\". Преди финалното плуване той постави и новия  национален рекорд на 200 метра бътерфлай  – 1:55,55 минути, с близо секунда по-добро от предишното му върхово постижение. И въпреки че постига успехи в индивидуален спорт, Иванов поставя екипа над всичко. \"Това е спорт, в който си нищо без добър екип и подкрепа. Точно заради това винаги говоря в множествено число и казвам \"ние\". Но не сме само треньорът ми (Николай Вакареев – бел. ред.) и аз, а и моето семейство. Това, че баща ми е бивш плувец, е нож с две остриета. Разбира се, помага много, дава ми съвети, винаги съм оценявал неговата работа, той ме е оформил\", добавя плувецът. По 10 километра на ден За всеки плувец тренировъчният режим е в основата. Тренировките са в пъти по-дълги от самото състезание - един старт трае около минута-две, а всеки ден тренировките продължават с часове. \"Тренира се двуразово, а аз влизам в басейна обикновено около 7 часа сутрин. След плуване доста сериозна тренировка, училище, а следобед отново тренировка. Понякога имам и занимания във фитнеса\", казва Иванов, който успешно съчетава образованието си с тежките тренировки. На ден плува по около 10 километра, а в седмицата дистанцията е в рамките на 60-70 километра. \"Хубавото на плуването е, че не води до никакви контузии в басейна. Или поне аз никога не съм чувал за такива. Има най-различни случаи на травми по време на каране на колело или във фитнеса, но във водата не можеш да се контузиш\", казва Иванов, който за разлика от другите елитни спортисти няма строг хранителен режим. \"Спокойно ям всичко, защото после изгарям много калории в басейна. Никога не съм имал проблеми с качването на килограми, особено в състезателен период\". В България конкуренцията на плувеца не е достатъчна, но той вярва, че сам трябва да си поставя високи цели и да ги изпълнява. Тренира в Сандански, след като преди няколко години напуска клуба в родния си град. \"Вдъхновение за мен са близките и приятелите ми, които знам, че разчитат на мен и ми вярват. Те очакват от мен високи резултати, затова гледам да не ги разочаровам. Не приемам очакванията на другите като напрежение, напротив – това ме мотивира още повече\". Точно заради високите цели и сериозните амбиции за бъдещето си българският плувец вече е готов със следващата крачка. От 2018 г. състезателят на \"Вихрен\" ще продължи кариерата си в САЩ. Иванов е приет в  университета Оубърн в щаба Алабама , където му е осигурена пълна стипендия. Българинът ще учи бизнес, а после спортен мениджмънт. Старши треньор на тима в Оубърн е Брет Хоук е, а другият помощник е Тейлър Макгил. На последните олимпийски игри в Рио през 2016 г. университетът имаше единадесет плувци от различни нации. Трамплин за Токио 2020 Заминаването за САЩ е целенасочено. Надеждата на Антъни Иванов е да стане още по-добър плувец. Българският талант знае, че няма къде другаде да развие по-добре качествата си от американската школа, призната за №1 в света. \"Говорих с всички българи, които са учили в САЩ и са тренирали там, те ми обясниха, че спецификите и разликите с Европа не са малки. Знам, че там тренировките са много целенасочени, залага се много и на фитнеса, което ще ми бъде полезно\", разказва Иванов. Неговата цел е да продължи да се развива в бътерфлая, където смята, че може да се бори с конкуренцията. Коронната дисциплина на Иванов – 200 метра, пък е смятана за гросмайсторска и неслучайно в нея дълги години господар беше Майкъл Фелпс. \"При 200 метра всичко е свързано с издръжливостта, да си прецениш силите и да ги разпределиш. Искам  да се развивам и на 100 м , но 50-те метра не са моята сила\", казва още плувецът. Той завърши 2017 г. с много  силен национален рекорд на 200 метра  свободен стил. Иванов стана шампион с рекордното време от 1:45,94 мин. Той остави далеч назад досегашното върхово постижение от 1:48,01 мин, дело на Александър Николов от 2009 г. \"Засега нямам амбиции да плувам свободен стил, правя го само на националния шампионат. Първо там конкуренцията е много по-голяма и всеки плува свободен стил. Все пак, ако в САЩ преценят, че мога да се развия в тази област, а и резултатите ми го позволяват, може да добавя и нея\". Вярва, че по-голямата конкуренция в САЩ ще извлече най-доброто от неговите качества. \"В България конкуренцията не е голяма, особено в моя стил. В свободния е различно, идват много добри деца, по-малки от мен, които ако работят, ще имат много добри резултати. За един добър плувец условията са прилични, има какво да се желае разбира се, но не са лоши\". За българина по-високото стъпало е шампионатът на университетите и иска да я спечели още в първата си година в САЩ. А след това  в мислите му целта е ясна – атакуване на титлата от игрите в Токио през 2020 г.  \"С много работа и допълнително развиване на качествата ми всичко е възможно\" Звезди в басейна Ако някой не знае колко популярен може да бъде българин, класирал се сред първите осем на световно първенство по плуване, трябва да посети националния шампионат. Там, както Иванов казва сам, \"се чувства в свои води\". Всеки иска да го спре и да си поговори с него и получава нужното внимание. \"Честно казано аз не се имам за популярен - нито в плувните среди, нито сред останалите хора. Аз съм си аз, какъвто и преди – говоря с всеки. Така правех и преди време, ходил съм при по-големите, да обменям опит, да завържа контакти\", казва Иванов. Той вече е \"от другата страна\" – по-малките искат да попият от него и да \"откраднат\" нещо за себе си. Обяснява, че много през годините са му помагали  Нина Рангелова  и Венцислав Айдарски. По време на церемонията \"Спортист на годината\" за 2017 г той беше представен като \"човекът амфибия\" - един от прякорите на най-великия и успешен плувец за всички времена Майкъл Фелпс. \"Той ми е любимец, най-вече заради бътерфлая, но сравнения не може да има. Фелпс стана професионалист много млад, постигна огромни успехи. Ако аз се доближа малко само до някои от тях, пак ще бъде страхотно за мен\", добавя Иванов. И продължава устремен към \"най-дълбоките води\" в плуването с надежда за все по-значими постижения.", "date": "2018.01.03", "title": "Антъни Иванов - плувецът, мечтаещ за \"дълбоките води\""}
{"url": "https://www.dnevnik.bg/photos/2018/01/03/3106245_fotogaleriia_pojar_unishtoji_1300_koli_i_betona_na/", "text": "Пожар в паркинг в Ливърпул в навечерието на Нова година не само унищожи близо 1300 автомобила, но на места разруши и бетона и предизвика срутвания на сградата. Кадри, разпространени от пожарната служба, разкриха пълното унищожение от температура до 1000 градуса в паркинга близо до \"Еко Арена\". Кметът Джо Андерсън заяви, че пламъците е можело да бъдат овладяни по-бързо, ако не са били съкращенията в бюджета, довели до недостиг на пожарни коли. По време на пожара в неделя се наложи евакуацията на стотици жители от околните сгради и на коне за Международното изложение, провеждано тези дни в \"Еко Арена\".", "date": "2018.01.03", "title": "Фотогалерия: Пожар унищожи 1300 коли и бетона на паркинг"}
{"url": "https://www.dnevnik.bg/sviat/2018/01/03/3106247_kim_chen-un_naredi_otvariane_na_goreshtiia_telefon_za/", "text": "Севернокорейският лидер Ким Чен-Ун е издал заповед затворената гранична \"гореща линия\" с Южна Корея да бъде отворена отново днес в 15.30 ч. местно време (06.30 ч. по Гринуич) за разговори, съобщи държавната телевизия на Корейската народнодемократична република, цитирана от \"Ройтерс\". Само ден по-рано Сеул  предложи на Пхенян  среща на високо ниво идната седмица, на която да бъде договорено изпращането на севернокорейски отбор на игрите в Пьончан през февруари. Ким Чен-Ун преди това каза, че Северна Корея е \"отворена на диалог\" със Сеул и че би могла да изпрати делегация. Каналът за комуникация между двете Кореи беше затворен от миналата година заради напрежение около съвместната промишлена зона в  Кесон , от севернокорейската страна на границата. Преговори на високо равнище не са водени от декември 2015 г.  Според севернокорейски представител двете страни ще обсъдят \"практическите въпроси\", свързани с предложението за участие на игрите, предаде Би Би Си. За \"Франс прес\" президентът на Южна Корея  Мун Дже-Ин  е казал, че възстановяването на канала за връзка е \"много значимо\" и \"създава атмосфера\", в която комуникациите ще са възможни по всяко време. Сигналите за разведряване между Пхенян и Сеул идват на фона на нова словесна престрелка между Ким и американския президент Доналд Тръмп. След като севернокорейският лидер обяви, че страната му  ще започне  масово производство на ракети и ядрени глави и че ядреният бутон е винаги до него на бюрото му, Тръмп отговори в \"Туитър\", като  заплаши с по-голямата си мощ  като държавен глава на Съединените щати.", "date": "2018.01.03", "title": "Ким Чен-Ун нареди отваряне на \"горещия телефон\" за диалог с Южна Корея"}
{"url": "https://www.dnevnik.bg/ot_vas/novini_ot_vas/2018/01/03/3105339_cvetia_na_toplo/", "text": "Амазонска лилия, тази година с три камбанки", "date": "2018.01.03", "title": "Цветя на топло"}
{"url": "https://www.dnevnik.bg/sviat/2018/01/03/3106253_v_nju_iork_shte_budat_montirani_stotici_zagrajdeniia/", "text": "Стотици нови постоянни заграждения ще бъдат монтирани на \"Таймс скуеър\" и на други места в Ню Йорк, за да не може пешеходци да бъдат нападани с автомобили, предаде \"Асошиейтед прес\". Общината ще похарчи 50 милиона долара за различни мерки за защита, включително монтиране на 1500 метални заграждения на ключови места в града, съобщи кметът Бил де Блазио. \"През 2017 г. нюйоркчани станаха свидетели на ужасяващата способност на хора, които искат да ни наранят - в метрото, на велосипедните алеи или на \"Таймс скуеър\", каза кметът. Знаем, че трябва да положим още повече усилия, за да опазим хората. Затова потърсихме най-добрите начини да обезопасим нашите улици и обществени пространства и съставихме план за действие. Хората трябва да могат да се движат навсякъде безопасно\", каза Де Блазио. АП напомня, че през май мъж, който според полицията е бил дрогиран,  блъскаше с автомобил хора  в разстояние на близо три пресечки и уби млада жена. Накрая автомобилът бе спрян от метално заграждение. По дължината на тротоара на Седмо авеню бяха поставени временно бетонни блокове, докато общинските служители предложат по-добро решение. На Хелоуин последовател на \"Ислямска държава\"  нападна с камион хора  по натоварена велосипедна алея до Световния търговски център и  уби 8 души . Край велоалеята също бяха поставени временни заграждения, добавя АП. ", "date": "2018.01.03", "title": "В Ню Йорк ще бъдат монтирани стотици заграждения срещу атаки с автомобили"}
{"url": "https://www.dnevnik.bg/zelen/2018/01/03/3106260_v_chetiri_obshtini_niama_izgledi_za_burzo_reshavane_na/", "text": "В четири общини проблемът с депонирането на отпадъците, заради който България е заплашена от нова наказателна процедура от Европейската комисия, няма изгледи да бъде решен скоро. Това се разбра от думите на министъра на околната среда Нено Димов пред БНТ. До края на 2017 г. трябваше да бъдат затворени всички сметища, които не отговарят на еконормите. Досега са затворени 112 сметища, каза Нено Димов. В Благоевград, Дупница, Кюстендил и Бяла (Русенско) все още няма изградени системи за депониране на отпадъците, които да отговарят на европейските екологични изисквания. В Благоевград и Дупница има поредица обжалвания на обществените поръчки за изграждане на нови депа, заради които процедурите са забавени. Обжалванията вече са приключени и строителството ще може да започне, като в Благоевград кметът твърди, че новото депо ще може да бъде пуснато през 2018 г., обясни екоминистърът. Той посочи, че в Дупница ще има по-голямо забавяне, и не даде информация за другите общини. В Пазарджик се очаква новото депо  за преработка на отпадъци да заработи до края на тази седмица, съобщи още Димов. Там забавянето се получи заради обжалвания на процедурата за избор на оператор на новопостроеното депо, но те вече са приключени. Екоминистърът посочи, че местната власт трябва да отговори защо процедурите са проведени толкова късно.", "date": "2018.01.03", "title": "В четири общини няма изгледи за бързо решаване на проблемите с боклука"}
{"url": "https://www.dnevnik.bg/evropa/2018/01/03/3106261_fainenshul_taims_london_obmislia_chlenstvo_v/", "text": "Великобритания е заинтересована да се присъедини към Транстихоокеанското партньорство, след като напусне Европейския съюз, пише в. \"Файненшъл таймс\", цитиран от \"Ройтерс\". Според ФТ Великобритания е започнала неформални разговори за присъединяване към търговския блок в опит да стимулира износа след Брекзит. Въпреки че преди близо година САЩ се изтеглиха от разговорите за създаване на съюза, други държави дадоха заявка, че ще продължат с плановете си за търговска група. Засега Транстихоокеанското партньорство включва само страни по тихоокеанското крайбрежие като Япония, Канада и Мексико. Въпреки това според британския младши министър по търговията Грег Хендс няма геополитически спънки, които да попречат на участието на Великобритания. Според правилата на ЕС Великобритания не може да договаря нови търговски сделки, преди да напусне съюза през март 2019 г. ФТ цитира източник от страна членка на Транстихоокеанското партньорство, според когото е твърде рано да се обсъжда приемането на Великобритания преди сделката за Брекзит. По-късно британският министър на международната търговия Лиъм Фокс коментира, че за Великобритания е твърде рано да се стреми към членство в споразумението за свободна търговия Транстихоокеанско партньорство, предаде \"Ройтерс\". \"Все още не знаем какъв ще бъде успехът на ТТП. Така че за нас ще е малко преждевременно да искаме да се присъединим към нещо, за чиито окончателни детайли не сме сигурни\", каза министърът, който е на посещение в Китай. \"Посочихме обаче, че искаме да сме отворена страна, която гледа навън и следователно ще бъде глупаво да отхвърляме всеки евентуален изход в бъдеще. Така че ще останем непредубедени и ще искаме да разговаряме със световните си търговски партньори\", допълни Фокс. На последния Европейски съвет в средата на декември лидерите на ЕС  дадоха зелена светлина за преминаване към следващата фаза  в преговорите за Брекзит, която включва търговията и преходния период.", "date": "2018.01.03", "title": "\"Файненшъл таймс\": Лондон обмисля членство в Транстихоокеанското партньорство след Брекзит"}
{"url": "https://www.dnevnik.bg/sviat/2018/01/03/3106259_sasht_triabva_da_sprat_i_finansovata_pomosht_za/", "text": "Палестинците не бива да получават \"масирани плащания\" от САЩ, защото \"не искат да преговарят за мир\". Това обяви американският президент Доналд Тръмп в профила си в \"Туитър\" ден след като изрази подобно намерение и за помощта, давана от Съединените щати  на Пакистан . \"Плащаме на палестинците СТО(ТИЦИ) МИЛИОНИ ДОЛАРИ годишно и не получаваме нито признателност, нито уважение. Те дори не искат да преговарят за твърде закъснелия мирен договор с Израел\",  написа  Тръмп. \"Ние изтеглихме от масата Ерусалим - най-тежката част от преговорите, и затова Израел ще трябва да се отплати с повече. Но тъй като палестинците не искат да преговарят за мир, защо изобщо да им правим в бъдеще такива масирани плащания\",  продължи  президентът на САЩ. В отговор съветник на президента на Палестинската автономия Махмуд Абас каза, че за думите на Тръмп \"няма абсолютно никакво оправдание\".  \"Асошиейтед прес\", цитирана от БТА, напомня, че Тръмп отдавна изразяваше готовност да посредничи за мир в Близкия изток, за да се постигне \"окончателна сделка\". Президентът разгневи мнозина в Близкия изток, когато обяви миналата година, че САЩ  признават Ерусалим  за столица на Израел и ще преместят там посолството си. С тази серия от туитове държавният глава негласно призна, че  решението му за Ерусалим  проваля плановете на неговото правителство да възобнови мирния процес между израелци и палестинци, отбелязва АП. Откакто Тръмп направи изявлението за Ерусалим, Палестинската автономия повтаря, че за нея Съединените щати са загубили ролята си на посредник в преговорния процес с Израел. Малко преди президентът да засегне темата в \"Туитър\", посланикът на САЩ в ООН Ники Хейли каза на пресконференция, че Вашингтон ще ограничи средствата за агенцията UNWRA, отговаряща за палестинските бежанци, към международната организация, ако Палестинската автономия не се върне на масата за преговори. Палестинците получават 260 милиона годишно от САЩ. Други 50 милиона отиват само за палестинските служби за сигурност. Говорител на UNWRA каза, че не му е известно американските власти да са обявили конкретна промяна във финансирането, отпускано на агенцията. САЩ са и страната, която внася най-много средства в нея и отговаря за около 30% от бюджета ѝ (следващото по големина финансиране е от Европейския съюз, но то е около половината от американското). За следващата седмица е планирано посещение на американския вицепрезидент Майк Пенс в Ерусалим, което беше отложено през декември след напрежението заради действията на Тръмп.", "date": "2018.01.03", "title": "САЩ трябва да спрат и финансовата помощ за палестинците, обяви Тръмп"}
{"url": "https://www.dnevnik.bg/sport/2018/01/03/3106277_cska_-_sofiia_beshe_obiaven_za_pobeditel_v_konkursa_za/", "text": "ЦСКА - София\" е победителят в конкурса за дългосрочно отдаване под наем на стадион \"Българска армия\" и спортно-тренировъчна база \"Панчарево\". Клубът беше уведомен чрез съобщения, залепени на двете бази, както и на Националния стадион \"Васил Левски\". \"ЦСКА - София\" очаквано печели конкурса, тъй като беше единственият кандидат. Малко преди коледните празници от спортното министерство, което е собственик на базите, ползвани във времето от фалиралия ПФК ЦСКА АД, обявиха, че клубът отговаря на условията. Ръководеният от Гриша Ганчев клуб  предложи 62 хил. лева без ДДС на месец за наем и 1.1 млн. лева без ДДС минимални инвестиции . До седем дни трябва да бъде подписан договорът за дългосрочно ползване. Той ще е за десет години, като при промени в законодателството ще може да бъде удължен до 30 години. Такова  желание изразиха от футболния клуб . Предложените суми са малко над минимално изисканите в условията на конкурса - 60 хил. лева за наем и 1 млн. лева за инвестиция. Друго изискване е 800 хил. лева от наемната цена да се платят авансово на четири вноски по 200 хил. лева до 31 декември 2020 г. Сумата ще отиде за погасяването на задълженията на фалиралия ПФК ЦСКА АД към Столичната община за такса смет. Сумата, заложена за инвестициите, трябва да се вложи в спортните обекти за срока на договора в процентно съотношение 70:30 между \"Българска армия\" и комплекса в Панчарево. Според изискванията на конкурса тези инвестиции не подлежат на приспадане от дължимите месечни наемни вноски. Интерес към базите имаше и третодивизионният \"ЦСКА 1948\". Аматьорският клуб  първоначално обяви, че ще участва в конкурса , но след това  го определи за предварително решен и се отказа . \"ЦСКА 1948\" не отговаряше на някои от условията, сред които това за 5 млн. лева минимален капитал и 15 млн. лева общ оборот за последните три финансови години.", "date": "2018.01.03", "title": "\"ЦСКА - София\" беше обявен за победител в конкурса за базите"}
{"url": "https://www.dnevnik.bg/bulgaria/2018/01/03/3106279_policiiata_otkri_avtomobila_na_jenata_izdirvana_sled/", "text": "Криминалисти са открили джипа на жената, която се издирва след трагедията в Нови Искър, съобщава Би Ти Ви. Вчера се разбра, че  в къща в града са открити пет трупа , като главният прокурор Сотир Цацаров уточни, че всички те са били убити с по един изстрел. Жертвите са баща, син, дъщеря на съпругата, младеж - неин приятел, и възрастна жена – майка на съпругата. По първоначални данни убийството вероятно е извършено в новогодишната нощ. От полицията обявиха за издирване 44-годишната Кети Николова Кюхова. Тя е живяла на съпружески начала с един от убитите. За издирване беше обявен и автомобил БМВ Х5, собственост на семейството, който липсвал от мястото на престъплението. Именно същият модел джип е открит в близост до къщата, където е станало убийството. От МВР все още не уточняват официално дали това е издирваната кола. Криминалисти са извършвали огледи в района през цялата нощ, като и в момента продължават следствените действия. Съсед на убитото семейство заяви пред Би Ти Ви, че е влизал в къщата снощи като поемно лица и е чул от полицаи, че тялото на издирваната жена също е открито. То се намирало до джипа, като и тя била разстреляна. От полицията не потвърдиха информацията. Очаква се по-късно през деня да има пресконференция, на която да бъдат съобщени резултатите от следствените действия към момента.", "date": "2018.01.03", "title": "Полицията откри автомобила на жената, издирвана след трагедията в Нови Искър"}
{"url": "https://www.dnevnik.bg/bulgaria/2018/01/03/3106281_razliata_montajna_smes_dovede_do_poredica_leki/", "text": "Серия от леки катастрофи е имало тази сутрин на столичния бул. \"Рожен\" заради разлята на пътя строително-монтажна смес. Общо девет автомобила са участвали в няколко отделни произшествия. Леко е пострадал един човек, съобщи агенция \"Фокус\", като се позова на информация от Министерството на вътрешните работи. Той е откаран за преглед в болница. Първият от поредицата инциденти е станал около 7.15 ч. сутринта. Вероятната причина е разлята на пътя строително-монтажна смес.", "date": "2018.01.03", "title": "Разлята монтажна смес доведе до поредица леки катастрофи на столичен булевард"}
{"url": "https://www.dnevnik.bg/sport/2018/01/03/3106283_aizeia_tomas_napravi_mechtan_debjut_za_klivland/", "text": "Айзея Томас се завърна на баскетболното игрище след близо осем месеца отсъствие заради контузия. В първия си мач за \"Кливланд кавалиърс\" 28-годишният гард отбеляза 17 точки само за 19 минути и помогна на своя отбор за убедителна победа със 127:110 срещу \"Портланд трейл блейзърс\". Томас не беше играл официален мач от 19 май. Бившият състезател на \"Бостън селтикс\" разкъса лабрум в бедрото във втория двубой от финала на Източната конференция срещу \"Кливланд\" (1:4). През лятото той премина в състава на \"кавалерите\", за да замени потеглилия в посока Бостън Кайри Ървинг. Дебютът за новия му отбор неколкократно се отлагаше. В един момент дори се появиха опасения, че травмата може да сложи край на кариерата му. Той обаче се завърна в 37-ия мач на \"Кливланд\" за сезона и впечатли с изявите си за краткото време на игрището. Томас вкара три тройки и завърши с 50% успеваемост в стрелбата от игра, а към точковия си актив добави три асистенции. \"Изминах много дълъг път. В един момент наистина не виждах светлина в тунела\", каза двукратният участник в Мача на звездите. \"Кливланд и \"Портланд\" изиграха много завързани първи три четвърти. \"Кавалерите\" влязоха в последните 12 минути само с четири точки аванс, след като в края на втората част наваксаха изоставане от десет точки. При 93:91 Томас отбеляза две ключови стрелби, след които разликата скочи до девет точки при 100:91. От този момент домакините не дадоха шанс на съперника да се върне в мача, а в края успяха да стигнат до изразителна победа. \"Това беше първият ни път, в който играем заедно, но беше очевидно, че той прибави динамиката, от която имаме нужда. Щастлив съм, че той се завърна и се радвам, че играе за нашия отбор\", коментира след двубоя Дуейн Уейд. Леброн Джеймс беше най-полезен за успеха на \"Кливланд\" с 24 точки, осем асистенции, шест борби и четири откраднати топки. Кевин Лав вкара четири тройки от пет опита и завърши с 19 точки. Джей Краудър също се отчете с четири попадения от далечна дистанция и вкара общо 17 точки. Уейд се включи силно от пейката с 15 точки, осем борби и три асистенции. Двубоят беше белязан от още едно силно завръщане след контузия - на голямата звезда на \"Портланд\" Деймиън Лилард. Плеймейкърът, който не беше играл от 20 декември, вкара шест тройки от девет опита и завърши с 25 точки и шест асистенции. Центърът на \"Блейзърс\" Юсуф Нуркич добави 23 точки (10 от 12 в стрелбата от игра), седем борби и четири асистенции. Си Джей Макколъм се отчете с 19 точки, а Евън Търнър - с 15. Пейката на гостите обаче допринесе само с 23 точки срещу 61 за тази на \"Кливланд\". \"Кавалерите\" записаха 25-ата си победа за сезона и заемат третото място в Източната конференция. \"Бостън\" е лидер с 30 победи от 40 мача, а \"Торонто раптърс\" е втори с 25 спечелени от 35 изиграни срещи. \"Детройт пистънс\" (20-15), \"Вашингтон уизърдс\" (21-16), \"Милуоки\" (19-16), \"Маями хийт\" (19-17) и \"Индиана пейсърс\" (19-18) допълват зоната на плейофите. На запад води шампионът \"Голдън стейт уориърс\" с 29 победи и осем загуби. \"Хюстън рокетс\" е втори с 26 спечелени от 35 изиграни срещи, а \"Сан Антонио спърс\" затваря челната тройка с 26 успеха и 12 поражения. В зоната на плейофите са още \"Минесота тумбъруулвс\" (24-12), \"Оклахома сити тъндър\" (20-17), \"Денвър нъгетс\" (19-17), \"Портланд\" (19-18) и \"Ню Орлиънс пеликанс\" (18-18).", "date": "2018.01.03", "title": "Айзея Томас направи мечтан дебют за \"Кливланд кавалиърс\""}
{"url": "https://www.dnevnik.bg/photos/2018/01/03/3106271_snimka_na_denia_kamuni_pred_ministerskiia_suvet_kato/", "text": "Ритуална \"грамада\" от камъни бе издигната пред сградата на Министерския съвет преди първото му редовно заседание за 2018 г. днес.  Камъните, поставени в торбички за подаръци, бяха подредени като част от протестна акция \"Грамада - пожелания към корумпираните в МС за ЧНГ\".", "date": "2018.01.03", "title": "Снимка на деня: Камъни пред Министерския съвет като пожелания към корумпираните"}
{"url": "https://www.dnevnik.bg/evropa/2018/01/03/3106297_v_islandiia_veche_e_nezakonno_da_se_plashta_poveche_na/", "text": "Исландия стана първата страна в света, в която е незаконно да се плаща по-малко на жените, отколкото на мъжете, за една и съща работа, съобщи в.\"Метро\", цитиран от БТА. Новият закон за равното заплащане при половете влезе в сила на 1 януари. Според новите разпоредби компаниите с над 25 служители ще трябва да получат правителствен сертификат, с който да се доказва, че отговарят на изискването за равноправно заплащане на половете. Ако компаниите не могат да го докажат, са заплашени от сериозни глоби. Законът бе обявен на 8 март миналата година по повод Международния ден на жената и е част от усилията на Исландия да премахне разликата в заплащането на мъжете и жените до 2022 година. Населението на Исландия наброява 323 000 души. Страната е на първо място по равенство на половете през последните девет години според Световния икономически форум.", "date": "2018.01.03", "title": "В Исландия вече е незаконно да се плаща повече на мъжете, отколкото на жените"}
{"url": "https://www.dnevnik.bg/sport/2018/01/03/3106302_livurpul_e_priel_da_pregovaria_za_koutinyo/", "text": "Ливърпул\" е променил мнението си и вече е склонен да разговаря с \"Барселона\" за трансфера на Филипе Коутиньо, пише \"Ас\". Според информацията мърсисайдци са си дали сметка, че бразилецът има голямо желание да заиграе на \"Камп ноу\". Очаква се съвсем скоро \"Барселона\" да направи ново предложение за полузащитника. Водачът в Примера дивисион ще поиска да вземе играча срещу 110 млн. евро плюс още 40 милиона, заложени като възможни бонуси. Миналото лято каталунците направиха няколко опита да вземат Коутиньо от \"Ливърпул\", но получиха откази и на трите си предложения. Според медиите в Испания последното от тях е било за 150 млн. евро. По-късно  испанците обявиха, че мърсисайдци са поискали 200 милиона . Бразилецът мина през труден период след трансферната сага, но в последните мачове заигра силно. \"Не знам какво ще донесе бъдещето. През януари ще знаем какво ще стане през януари\", каза Коутиньо наскоро. В навечерието на Нова година доставчикът на екипировка на \"Барселона\" -  \"Найки\", обяви трансфера на Коутиньо . Компанията публикува в сайта си промоция за безплатно щамповане на името на бразилския футболист върху фланелки на испанския клуб. Скоро след това публикацията беше свалена. Мениджърът на \"Ливърпул\" Юрген Клоп каза преди ден, че е научил за действието на \"Найки\". Германецът коментира, че едва ли има нещо, което да е по-малко интересно. Ако трансферът се осъществи, той ще е един от най-скъпите в историята на футбола. \"Барселона\"  гледа уверено и към привличането на Антоан Гризман от \"Атлетико\" .", "date": "2018.01.03", "title": "\"Ливърпул\" е приел да преговаря за Коутиньо"}
{"url": "https://www.dnevnik.bg/sport/2018/01/03/3106306_video_magiiata_da_otbelejish_kosh_koito_dori_sudiite/", "text": "Гардът на \"Сан Антонио спърс\" Ману Джинобили предизвика един от най-куриозните моменти от началото на сезона в НБА. По време на двубоя с \"Ню Йорк никс\" 40-годишният ветеран опита пас за алей-ъп към Ламаркъс Олдридж, но топката влетя директно в коша. Реферите и голяма част от играчите обаче не забелязаха това. Майкъл Бийзли овладя топката около наказателната линия и се втурна в атака, докато Джинобили ръкомахаше към съдиите и опитваше да им обясни, че е отбелязал кош. \"Да бъда честен, изобщо не видях, че топката е влязла. Тогава всички около мен започнаха да ме сграбчват и да крещят, че има кош. Казах им: \"Да, топката влезе.\" Правех се все едно знам какво се случва. Реално обаче не видях, че топката е вътре\", призна старши треньорът на \"Сан Антонио\" Грег Попович. Бийзли също сподели, че не е видял попадението. \"Помислих, че съм взел борбата. Определено не видях, че топката е влязла\", каза баскетболистът на \"Никс\", който беше най-резултатен за своя отбор с 18 точки. След известен смут на игрището ситуацията беше преразгледана и попадението все пак беше зачетено. С това обаче объркванията не свършиха. Първоначално реферите зачетоха две точки за \"Сан Антонио\". След края на четвъртината грешката беше поправена и към актива на \"шпорите\" беше добавена още една точка, тъй като попадението беше от тройката. \"Получи се доста неловка ситуация. Реферите обаче преразгледаха ситуацията и ни зачетоха коша, така че всичко беше наред\", коментира Джинобили. \"От доста време тренирам (този изстрел) и най-накрая се получи\", пошегува се аржентинецът. Той отбеляза 12 точки, а \"Сан Антонио\" спечели двубоя в Ню Йорк със 100:91. Олдридж беше най-резултатен за успеха на \"шпорите\" с 29 точки, а Кауай Ленърд добави 25 точки, осем борби, четири асистенции и четири откраднати топки.", "date": "2018.01.03", "title": "Видео: \"Магията\" да отбележиш кош, който дори съдиите не виждат"}
{"url": "https://www.dnevnik.bg/bulgaria/2018/01/03/3106001_novini_nakratko_bsp_ne_priema_poniatieto_socialen_pol/", "text": "Новини накратко\" е новата рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. БСП не приема да има \"социален пол\" БСП не подкрепя  ратификацията на Истанбулската конвенция . Винаги сме се борили против насилието над жени и деца. Организирали сме и сме се включвали в национални кампании в защита на техните права. Застъпвали сме се за равнопоставеност на мъжете и жените. И занапред ще отстояваме тези позиции. Това обявиха от партията в съобщение до медиите. Няма как да приемем текстове в Истанбулската конвенция, които задължават: \"страните да предприемат мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на стереотипни роли за жените и мъжете\". Както и: \"социален пол\" и \"включване на съобразен с развиващите се възможности на учащите се учебен материал по въпроси като нестереотипни роли на пола\", се допълва в позицията. В БСП смятат, че правителството минира възможността да се търси единение по важни за народа въпроси и предлага теми, които създават напрежение и омраза. Призовава се правителството да оттегли решението си и то да не се разглежда в парламента. Общо 13 заявления от сдружения и фондации са подадени за първите два работни дни от началото на годината. От 2018 година регистърът на юридическите лица с нестопанска цел премина от окръжните съдилища към Агенцията по вписванията. Пет от заявленията са били за регистрация, а осем - за пререгистрация. Шест са подадени електронно, включително и от едно чуждестранно сдружение. Седем са подадени на гише. Първото сдружение, което вчера се е регистрирало на е било - \"Студенти по медицина на мисия\". Правителството предостави на Министерството на правосъдието част от имот за нуждите на служба \"Изпълнение на наказанията\" в Благоевград. Става дума за два етажа от сграда на ул. \"Свобода\" №1, използвана досега от Държавния фонд \"Земеделие\". Освен новия арест, в сградата ще има и работни помещения за служителите от секторите \"Арести\", \"Пробация\" и за изграждането на архив. Над 100 любители на нумизматиката за втори ден се наредиха пред БНБ, за да се сдобият с безценната монета от 10 лева, пусната в чест на Българското председателство на Съвета на Европейския съюз. Вчера  още от сутринта се образува подобна опашка пред сградата на банката . Интересът към монетата идва от това, че тиражът ѝ е ограничен – едва 3000 броя. Именно затова всеки ще може да си закупи само по една. С промяна в наредба социалното министерство ще увеличи достъпа до пенсии на деца сираци. Сега сираците, чийто починал родител няма осигурителен стаж, могат да кандидатстват за персонална пенсия от 108 лв., ако доходът на член от семейството им е по-нисък от гарантирания минимален доход (75 лв.) Министерството ще увеличи прага, като го приравни към този за детските надбавки, съобщи министър Бисер Петков пред Би Ти Ви.  По повод настъпилата 2018 г. за пръв път днес посланиците на Палестина, Йемен, Судан, Египет, Мароко, Алжир, Либия и представителите на посолствата на Сирия, Ливан и Катар заедно са посетили патриарх Неофит.  По време на срещата патриархът е посочил, че българското председателство на Съвета на Европейския съюз е голямата задача, която предстои на страната. Обелязал, че правителството поддържа добри отношения с Българската православна църква. Като пример за това той е посочил отпуснатите пари от държавния бюджет за ремонти на  Патриаршеската катедрала \"Св. Александър Невски\" , Зографския манастир и Софийската духовна семинария. На срещата са присъствали Старозагорският митрополит Киприан и Мелнишкият епископ Герасим, главен секретар на Светия Синод. Число на деня: 395.4 млрд. евро Толкова са похарчили домакинствата в ЕС за дрехи и обувки през 2016 г., показват данни на Евростат. Това означава, че жителите на съюза дават средно 4.9% от общите си разходи за облекло. България е на дъното на класацията с 3.2% от разходите, отделяни за дрехи и обувки. Най-много за това перо харчат в Естония (6.8%), Португалия (6.3%) и Италия (6.2%). Свят Нов земен трус е регистриран късно снощи в Северна Гърция. Той е бил с магнитуд 3.9 по Рихтер. Трусът е бил с дълбочина десет километра. Гръцки учени смятат, че сеизмичната активност в района на Килкис и Дойранското езеро отслабва след вчерашната серия от трусове, най-силният от които бе с магнитуд 5.5 по Рихтер и  беше усетен в България. ", "date": "2018.01.03", "title": "Новини накратко: БСП не приема понятието \"социален пол\""}
{"url": "https://www.dnevnik.bg/sviat/2018/01/03/3106311_desetki_hiliadi_izliazoha_na_kontraprotest_v_iran/", "text": "Десетки хиляди демонстранти, подкрепящи режима, се събраха днес в различни ирански градове, за да осъдят \"размириците\",  избухнали в страната  през последните дни. Това показват кадри, излъчени в пряк ефир от държавната телевизия, предадоха \"Франс прес\" и БТА. Вдигнали плакати, заклеймяващи \"размирниците\", демонстрантите скандираха лозунги в прослава на върховния лидер - аятолах Али Хаменей, а също така \"Смърт на Америка\", \"Смърт на Израел\" и \"Смърт на Монафег\", както властите наричат иранската групировка \"Муджахидините на народа\" (\"Муджахидин халк\"), организация, която иска режимът от 1979 г. да бъде свален. \"Кръвта във вените ни е подарък за нашия лидер\" и \"Няма да оставим лидера сам\", скандираха други, а трети искаха смърт за подстрекателите, предаде \"Ройтерс\".  Телевизията показа кадри от масови демонстрации в градове като Ахваз на югозапад, Арак в Централен Иран, Илам в западната част от страната, Горган на север и западния Керманшах. През последните дни в Иран се състояха протести срещу икономическите трудности и властта. Общо 21 души бяха убити в сблъсъци от началото на протестите на 28 декември в Машхад. Агенция \"Фарс\" също разпространяваше на сайта си и в \"Туитър\" кадри от демонстрациите в различни градове. Президентът  Хасан Рохани  нарече протестиращите \"незначително малцинство\" и добави, че народът ще им даде отпор. Той допълни, че властта при нужда ще мобилизира милиони хора, за да се справят с безредиците.  Демонстрациите продължават тази сутрин след спокойна нощ в Техеран, където през трите предходни нощи имаше малки демонстрации, съобщиха медии и организатори. \"Не са публикувани никакви данни за сблъсъци или арести в Техеран\", съобщи късно снощи агенция ИЛНА, близка до реформаторите. По улиците имаше и по-малко полицаи, констатираха журналисти от АФП. Но в град Ленджан, провинция Исфахан, двама души стреляха с пушка срещу полицейски пост пред участък и банкова сграда и избягаха, съобщи на сайта си държавната телевизия. Властите съобщиха, че от събота в Техеран  са арестувани 450 души  и още стотици в провинцията.", "date": "2018.01.03", "title": "Десетки хиляди излязоха на контрапротест в Иран заради размириците"}
{"url": "https://www.dnevnik.bg/zdrave/2018/01/03/3106312_vuprosi_i_otgovori_za_gripa/", "text": "Грипът тази година закъснява в цяла Европа, обяви в началото на декември миналата година главният държавен здравен инспектор д-р Ангел Кунчев. От Националния център по заразни и паразитни болести и национален консултант по микробиология предупреждават, че пикът на грипа ще е в края на януари и началото на февруари. Новият за сезона щам \"Мичиган\", който прилича на пандемичния \"Калифорния\", не носи най-рисковите особености на т.нар. свински грип. Поведението на щама в Южното полукълбо не показало особена селективна агресивност по отношение на бременните, хората с наднормено тегло и възрастните, както беше при пандемията от свински грип. Във връзка с навлизането в сезона на грипните заболявания Министерството на здравеопазването публикува полезна за гражданите информация под формата на въпроси и отговори. Грипът е заразно заболяване, което се наблюдава всяка година през есенно-зимния период. Причинява се от няколко вируса - А, В и С, които не могат да се различат симптоматично. Характерно е внезапното начало с втрисане, висока температура, общо неразположение, болки в мускулите и ставите. Периодът от заразяването до появата на първите симптоми е средно 2 до 5 дни. Заразяването става по въздушно-капков път – чрез кихане и кашляне, но вирусите са устойчиви във външната среда и могат да преживеят няколко часа върху повърхности и запрашена среда. Вирусите се предават от болни на здрави хора основно чрез секрета, който се отделя от носа и устата при кихане и кашляне. Честото измиване на ръцете и доброто проветряване намалява възможността за заразяване от околните предмети и повърхности. Наблюдават се пневмонии, синуити, отити, миокардити и др. Най-уязвими за развитието на усложнения са малките деца и възрастните с хронични заболявания. Често това са вторични бактериални инфекции. Ваксинирането със сезонна противогрипна ваксина е най-ефективният метод за предпазване от грипна инфекция. Противовирусните препарати се използват за лечение с цел намаляване продължителността на боледуване и риска от усложнения. Те са най-ефективни, ако се приемат в първите 24 до 48 часа от появата на симптомите. Използването на антибиотици при вирусно заболяване, неусложнено с бактериална инфекция, е излишно и с нищо не помага на организма. Антибиотик може да се приема само след преценка от лекуващия лекар, спазвайки вида, дозата и продължителността на изписания препарат. Избягвайте близък контакт с болни лица. Избягвайте местата с много хора и масовите мероприятия. Ако сте болен, стойте на безопасно разстояние от другите, за да ги предпазите от заболяване. Избягвайте използването на обществения транспорт при възможност. Използвайте хирургическа маска, ако имате такава възможност. При заболяване останете вкъщи, не ходете на работа или училище и не излизайте по други причини. Измивайте редовно ръцете си със сапун и вода, особено след кихане и кашлица. Покривайте устата и носа си с ръка или кърпичка за еднократна употреба при кашлица и кихане. След употреба изхвърляйте носните кърпички в кофата за битов отпадък. При липса на условия за миене на ръцете използвайте влажни хигиенни кърпички за ръце. Почиствайте твърдите повърхности като дръжки на врати, телефони, дистанционни управления и други често с обикновен почистващ препарат. При липса на усложнения грипът се лекува в домашни условия с медикаменти, които облекчават симптомите и достатъчно количество течности. Не прибягвайте до самолечение. Потърсете медицинска помощ при първите симптоми.", "date": "2018.01.03", "title": "Въпроси и отговори за грипа"}
{"url": "https://www.dnevnik.bg/sport/2018/01/03/3106266_atletiko_madrid_specheli_nai-mnogo_ot_po-spravedlivata/", "text": "Атлетико\" (Мадрид) е спечелил най-много от разпределянето на приходите от първата колективна продажба на телевизионните права в испанския футбол. \"Дюшекчиите\" са получили 99.2 млн. евро за сезон 2016-2017, показват данните, представени от Ла Лига. Това е ръст от 43.4%, или с 30 милиона евро повече спрямо предходната година, уточнява \"Економиста\". Въпреки това \"Барселона\" и \"Реал\" (Мадрид) остават далеч напред в класирането. Двата водещи клуба са и единствените с приходи от над 100 млн. евро от телевизионни права. Каталунците са на върха със 146.2 млн. евро, а мадридчани следват със 140.1 милиона. Общите приходи на лигата от продажбата на правата са били 1.388 млрд. евро. От тях 1.247 милиарда са разпределени между клубовете от елита, а 141 милиона евро са отишли при клубовете от Сегунда дивисион. Дълги години \"Барселона\" и \"Реал\" продаваха самостоятелно телевизионните си права, което предизвикваше недоволството на всички останали. През май 2015 г.  беше решено да има централизирана продажба, като този модел беше определен за \"по-справедлив\" . Според него 50% от общата договорена сума се поделя поравно между всички 20 клуба в първенството. Останалите 50% се разпределят на два етапа – 25% в съответствие с класирането на отбора през последните пет сезона, а останалите 25% - по критерии, свързани с генерирането на средства чрез тв излъчване и социално значение. Друго правило гласи, че отборът с най-големи приходи от тв права не може да получава повече от 4.5 пъти спрямо последния по този показател. Така, от една страна, се гарантираха добрите приходи за \"Барселона\" и \"Реал\", но, от друга, се даде възможност за по-високи доходи по това перо при останалите клубове. Показателно е, че в първата година на колективния договор клубовете с най-малки приходи - \"Алавес\" и \"Леганес\", взимат по 39.3 млн. евро. Това е над два пъти повече спрямо парите, които получи \"Алмерия\" предишната година (18 млн. евро). В челната петица по приходи се нареждат \"Атлетик\" (Билбао) и \"Валенсия\", съответно със 71 млн. евро и 64 млн. евро. Ла Лига остава далеч от нивото на Висшата лига по този показател. В Англия общата сума е значителна по-висока, а разпределението е по-балансирано. Въпреки голямата разлика с най-слабо платените в Испания шампионът \"Реал\" получи с повече от 30 млн. евро по-малко от първенеца във Висшата лига \"Челси\". В Сегунда дивисион най-много се пада на \"Райо валекано\" - 9 млн. евро, следван от \"Леванте\" и \"Хетафе\" с по 8.7 милиона.", "date": "2018.01.03", "title": "\"Атлетико\" (Мадрид) спечели най-много от \"по-справедливата\" подялба на парите от тв права в Испания"}
{"url": "https://www.dnevnik.bg/biznes/2018/01/03/3106323_durjavata_dade_podkrepa_na_domuschievi_da_stroiat/", "text": "Производителят на продукти за ветеринарната медицина \"Биовет\" ще изгради завод за производство на лекарствени вещества за хуманната медицина, както и за фуражни добавки. Това ще стане върху терен на инвеститора в Пещера. Инвестиционният проект, одобрен за финансиране по плана \"Юнкер\", е първият за годината, получил подкрепа и от държавата. Това стана с решение на Министерския съвет, взето на днешното заседание, съобщи правителствената пресслужба. Общият размер на инвестицията ще е малко над 293 млн. лв. Очаква се производството на лекарства да започне през март 2020 г., като над 90% от продуктите ще се реализират на световните пазари. Очаква се по проекта да бъдат създадени 100 нови работни места. Инвеститорът ще получи подкрепа от държавата, като ще ползва насърчителни мерки, свързани със сроковете и предоставяне на административно обслужване от съответните администрации, както и придобиване на ограничени вещни права върху имоти по реда на Закона за насърчаване на инвестициите. Основният собственик на \"Биовет\" е \"Хювефарма\", която е на братята Кирил и Георги Домусчиеви. Заедно със свързания с тях партньор \"Опортюнити 2009\" те притежават над 90% от акциите на компанията. Групата на братя Домусчиеви беше одобрена за финансиране по плана \"Юнкер\" от 100 млн. евро. Освен проекта в Пещера тя планира да изгради и завод за ветеринарни ваксини в Разград като допълни необходимата инвестиция със собствени средства и банков заем, писа наскоро  \"Капитал\". ", "date": "2018.01.03", "title": "Държавата даде подкрепа на Домусчиеви да строят завод за лекарства за износ"}
{"url": "https://www.dnevnik.bg/bulgaria/2018/01/03/3106332_kabinetut_prie_programa_za_prevenciia_na_domashnoto/", "text": "Правителството утвърди на днешното си заседания Националната програма за превенция и защита от домашното насилие. Тя има за цел да изгради институционални механизми за координиране и мониторинг на дейностите по превенция и защита от домашното насилие, повишаване чувствителността на обществото за този проблем, както и на капацитета на професионалистите и институциите, отговорни за прилагането на мерките по превенция и защита, се казва в съобщение на правителствената информационна служба. Изпълнението на програмата предполага приемането на координационен механизъм за взаимодействие от отговорните институции и техните партньори при случаи на домашно насилие, изготвяне и разпространяване на добри практики и инициативи и улесняване на достъпа до информация за пострадалите, повишаване на уменията и квалификацията на социалните работници, служителите на МВР и магистратите за работа по случаи на домашно насилие, осигуряване на подкрепа на пострадалите чрез предоставяне на социални услуги. Сред мерките, които се изпълняват по програмата, са денонощното консултиране и насочване на жертви на домашно насилие, финансиране на проекти за предоставяне на социални услуги за пострадали в малките и отдалечените населени места, поддържане и управление на кризисни центрове и др. Средствата за заложените в програмата дейности се осигуряват от бюджетите на съответните министерства и на проектен принцип. Правителството предлага на Народното събрание да ратифицира Конвенцията на Съвета на Европа за превенция и борба с насилието над жени и домашното насилие, което е и една от мерките в одобрения национален план. България подписа конвенцията през април 2016 г. Това е първият инструмент в Европа, с който се създава цялостна правна рамка за защита конкретно на жените и момичетата от всички форми на насилие и за предотвратяване, преследване и премахване на насилието над тях, включително домашното насилие. Ратификацията на конвенцията от България налага промени не само по отношение на законодателството в областта на защитата на жертвите от домашно насилие, но и на отделни състави на престъпления, свързани с насилие, основано на пола, в Наказателния кодекс. Нужните промени вече се подготвят. След заседанието на кабинета министърът на външните работи Екатерина Захариева уточни, че ратификация на Истанбулската конвенция не води до изменение на конституцията или задължение България да разреши еднополовите бракове, предаде агенция \"Фокус\". По думите й конвенцията е важна, защото ще се опита още в най-ранна възраст да разчупи стереотипите за мъжете и жените.", "date": "2018.01.03", "title": "Кабинетът прие програма за превенция на домашното насилие"}
{"url": "https://www.dnevnik.bg/politika/2018/01/03/3106326_pravitelstvoto_dade_na_ban_obeshtanite_dopulnitelni_15/", "text": "Правителството отпусна днес допълнителни 15 млн. лева на Българската академия на науките (БАН) за 2018 г., каквато  договорка бе постигната между изпълнителната власт и академията в края на м.г. , за да  бъдат спрени планираните за европредседателството протести на учените . Средствата са за сметка на планираните в централния бюджет средства за наука, което значи, че  става въпрос за пари, до които иначе достъп биха имали университетите . В бюджета за т.г. парите за БАН бяха увеличени с 5 млн. лева до 83 млн. лева. Допълнителните 15 млн. лева ще бъдат разпределени между звената на БАН въз основа на резултатите и оценката за научната дейност, съобщиха от правителствената информационна служба. Със споразумението за допълнителните средства правителството и БАН се договарят за съвместна работа за по-силно обвързване на научната дейност и финансирането на академията с конкретни обществено значими, секторни или институционални задачи. Предвижда се и обсъждане на принципите за финансиране на БАН. Министерството на образованието и науката ще трябва да изработи механизъм за диференциран ръст на субсидията за стипендии на докторантите в зависимост от показателите от научната дейност и резултатите на научните организации и висшите училища. За първи път от осем години  стипендията бе увеличена от 450 на 500 лева на месец от 1 януари .", "date": "2018.01.03", "title": "Правителството даде на БАН обещаните допълнителни 15 млн. лева от общите пари за наука"}
{"url": "https://www.dnevnik.bg/skorost/2018/01/03/3106301_plashtaneto_na_danuka_za_avtomobili_v_sofiia_do_kraia/", "text": "Отстъпка от 5% ще получи всеки жител на София, който плати пълната сума по данъка за автомобила си до края на април. От пресцентъра на Столичната община припомнят, че задълженията за 2017 г. могат да бъдат платени във всяка дирекция \"Общински приходи\" в 22 от районните общини в столицата. Оттам посочват и че плащанията могат да се правят на място с карта, чрез банков превод или  онлайн през сайта на общината . Тези, които искат да платят данъка си на вноски, трябва да направят първата до 30 юни, а втората до 31 октомври. От февруари пък ще започне събирането на  задълженията по данък сгради и такса смет .", "date": "2018.01.03", "title": "Плащането на данъка за автомобили в София до края на април ще носи 5% отстъпка"}
{"url": "https://www.dnevnik.bg/evropa/2018/01/03/3106325_povecheto_francuzi_podkrepiat_surogatnoto_maichinstvo/", "text": "Повечето французи подкрепят разрешаването на сурогатното майчинство, но основно по медицински причини, показа проучване, цитирано от \"Ройтерс\". Данните са признак за промяна в отношението към въпроса в момент, когато Париж се готви да преразгледа законите за асистирана репродукция, коментира агенцията. Във Франция, както и в други европейски държави като Германия, всякакви форми на сурогатство, при което жена ражда дете на някой друг, са забранени. Някои страни като Великобритания разрешават т.нар. алтруистично (безвъзмездно), но не и комерсиалното сурогатство. Тази година френското правителство ще започне дебат за ново биоетично законодателство, което може да разшири медицински асистираната репродукция, така че тя да обхване гей двойките и самотните жени. Президентът Еманюел Макрон подкрепя подобно решение, но е против въвеждането на сурогатно майчинство. Доскоро общественото мнение също бе против сурогатството. Според цитираното проучване на \"Ифоп\" обаче сега 62% от французите го подкрепят. От тях 46% биха подкрепили сурогатното майчиство само по медицински причини, докато 18% биха го одобрили при всякакви обстоятелства. В подобно проучване от миналия септември 52% отхвърляха сурогатството под каквато и да е форма срещу 36% сега. Предходното социалистическо правителство на Франция узакони еднополовите бракове през 2013 г. След това френският Върховен съд улесни признаването на децата на еднополови двойки, родени в чужбина чрез сургатство, за граждани и осиновяването им от партньора на биологичния им баща.", "date": "2018.01.03", "title": "Повечето французи подкрепят сурогатното майчинство, сочи проучване"}
{"url": "https://www.dnevnik.bg/ot_vas/novini_ot_vas/2018/01/03/3106361_koi_kaza_che_sofiia_e_mrusen_grad/", "text": "Крава пасе тревичка на кръговото при Драгалевци", "date": "2018.01.03", "title": "Кой каза, че София е мръсен град?"}
{"url": "https://www.dnevnik.bg/photos/2018/01/03/3106217_fotogaleriia_kak_oceliavat_ocelelite_ot_boko_haram/", "text": "Парите не са най-важни за хората, преместени в лагера \"Бакаши\" в Нигерия след нападения на ислямистката групировка \"Боко Харам\". Вместо това малък пакет от дърва за огрев може да се търгува за малко мляко. Купа с риба е добра за замяна с олио за готвене. Фъстъците винаги са много търсени. За повече от 21 хилядите души, разселени в \"Бакаши\", ключът към намирането на необходимите стоки е бартерът.", "date": "2018.01.03", "title": "Фотогалерия: Как оцеляват оцелелите от \"Боко Харам\""}
{"url": "https://www.dnevnik.bg/bulgaria/2018/01/03/3106437_chetiri_kompanii_v_nadprevara_za_bulgarskiia_finalist/", "text": "Четири български компании със социално значими каузи продължават след първия етап на най-мащабната международна инициатива за търсене на бизнес проекти със социална значимост   с награден фонд от 1 милион щатски долара. Тази година в надпреварата се включиха 29 държави от пет континента. В локалното издание на конкурса взеха участие 53 стартиращи компании, организации и социални предприемачи, които вярват, че светът може да бъде по-добро място за живеене, и са готови да използват силата на предприемачеството, за да внесат позитивна промяна в средата около тях. Журито в състав технологичния и социален предприемач Боян Бенев, Галя Прокопиева - изпълнителен директор на \"Икономедиа\", Манол Пейков - собственик на издателска къща \"Жанет 45\", Христо Христов – изпълнителен директор на \"Нетинфо\", Станислав Сираков от LAUNCHub и Елена Маринова - президент и съдружник в \"Мусала софт\", оцени оригиналните идеи, креативността, амбицията и предприемаческия дух на кандидатите. Компанията победител, която ще представи България на глобалния финал и ще се бори за дял от наградния фонд, ще стане известна на 12 януари от 19 ч. в галерия \"Сан Стефано\", когато участниците ще представят идеите си пред журито на конкурса. За финалистите: Компанията   е една от малкото в света, която притежава система за онлайн наблюдение на пациенти, спешна реакция, превенция и диагностика в реално време. Смъртността от сърдечни заболявания е най-значимата социална болест на нашето време. Затова наблюдението и диагностиката от кардиолози в реално време, независимо къде е пациентът и къде се намира докторът, спасява хиляди човешки животи. Превенцията на тежки заболявания спестява пари на здравната система, прави лекарите спокойни за пациентите им, а пациентите се чувстват под непрекъснато наблюдение и грижа. Телемедицинската система на   се развива от 3 години, до момента е прегледала над 36 000 пациенти и е спасила от смърт стотици хора в България и на Балканите. Сега системата се интегрира в здравни системи на няколко европейски държави като Австрия, Германия, Франция, Русия и Гърция. Компанията  NASEKOMO  използва технология, която превръща органичните отпадъци в алтернативен източник на протеини чрез отглеждането на ларви на насекоми. Ларвите се хранят с отпадъците и натрупват протеинова биомаса. След обработка биомасата се използва за храна на животни, при които ларвите са естествена част от диетата, например риби. Така по един напълно естествен начин екипът адресира едновременно два проблема: от една страна, натрупването на органични отпадъци, които при загниването си отделят метан и допринасят за замърсяването на въздуха, и от друга - растящата нужда от протеини, за чието създаване традиционните индустрии изразходват все по-оскъдните природни ресурси - обработваема земя, вода и рибен запас. Произведените от \"Насекомо\" протеини подпомагат и животновъдите, тъй като са по-достъпен начин за фермерите да изхранват своите животни. Компанията  , създадена от софтуерните специалисти Живко Стефанов и Стойно Кълвачев, разработва специален тип ракетна печка \"Гамера\", която работи на дърва, високоефективна е и отделя изключително малко СО емисии. Този тип печки ще позволи на хора в отдалечени места да се отопляват с клони и шишарки, които събират сами. Печката е с вградена глинена пейка, която създава акумулиращ ефект за топлината. Отоплителното тяло не замърсява въздуха и е подходящо за града. Предимствата на тази печка са, че консумира два до три пъти по-малко дърва. Подходящи за използване са екобрикетите, но и отпадната дървесина при производството на мебели. Този екоуред е както за всички, които държат да имат жив огън вкъщи, така и за възрастни хора, които живеят сами. Широката употреба и на ракетна печка \"Гамера\" ще създаде условия за бързо подобряване качеството на живот през зимата и България може да се превърне в пример за екологични практики. JAMBA  - Career for all е онлайн платформа, която свързва бизнеса с хората с увреждания в България, оптимизирайки процеса за тяхната интеграция в пазара на труда. Наред с услугите за подбор на персонал чрез платформата JAMBA предлага на кандидатите модул за обучения и предварителна подготовка. Този модул включва онлайн и офлайн професионални обучения, адаптирани за младежи с различни възможности. Целта му е да се повиши нивото на тяхната квалификация и занижаване на бариерите при навлизане на пазара на труда.", "date": "2018.01.03", "title": "Четири компании в надпревара за българския финалист в конкурса за социално предприемачество Chivas Venture"}
{"url": "https://www.dnevnik.bg/sport/2018/01/03/3106383_grigor_dimitrov_stigna_polufinalite_na_dvoiki_v/", "text": "Григор Димитров и Райън Харисън се класираха за полуфиналите в турнира на двойки в Бризбейн. В много оспорван мач, преминал през два тайбрека, българско-американският тандем победи австралийците Ник Кириос и Мат Рийд със 7:6 (2), 7:6 (3). Димитров и Харисън пласираха 11 аса, спечелиха 88% от точките след свой първи сервис и излязоха победители в 56 от 73-те точки, в които бяха на начален удар. Кириос и Рийд също сервираха солидно. Те направиха 11 аса и спечелиха 51 от 72-те точки, които бяха разиграни в подаванията им. Двете двойки имаха по четири възможности за пробив и реализираха по една в първия сет. Във втората част Димитров и Харисън имаха два шанса, а Кириос и Рийд - един, но до пробив не се стигна. Българинът и австралиецът показаха много по-стабилна игра в двата тайбрека. Още в началото те натрупваха аванс и не го изпускаха до края, за да сложат край на двубой след 75 минути игра. В спор за място на финала Димитров и Харисън ще се изправят срещу фаворитите в турнира Хенри Континен и Джон Пиърс. Финландецът и австралиецът са поставени под №1 в Бризбейн и заемат второто място в световната ранглиста на двойки. В другия полуфинал холандецът Уесли Кулхоф и австралиецът Артьом Ситак очакват победителите от мача между поставените под №2 Майкъл Винъс и Марсело Демолинер и аржентинския тандем Леонардо Майер - Орасио Себайос. Полуфиналът на Димитров и Харисън с Континен и Пиърс ще се играе в петък. В четвъртък българският тенисист започва защитата на титлата в индивидуалния турнир. Световният номер 3, който е водач в основната схема,  среща австралиеца Джон Милман .", "date": "2018.01.03", "title": "Григор Димитров стигна полуфиналите на двойки в Бризбейн"}
{"url": "https://www.dnevnik.bg/sport/2018/01/03/3106415_voleibolniiat_levski_vze_holandski_nacional/", "text": "Волейболният \"Левски\" привлече разпределителя Даан ван Хаарлем. От клуба обявиха трансфера на холандския национал като \"значим\". Договорът с 28-годишния състезател е до края на сезона. Ван Хаарлем вече тренира с отбора, като се очаква днес да бъде картотекиран за Суперлигата. Холандецът ще дебютира при гостуването на \"Добруджа\" за Купата на България. Двубоят е на 8 януари от 18.30 ч. в зала \"Добротица\", а победителят ще се класира за финалите в Монтана (12-14 януари). Ван Хаарлем посочи, че за него трансферът също е ценен. \"За мен е важно да играя, тъй като предстои световно първенство и се надявам отново да бъда част от националния отбор. Тук ще тренирам добре и ще участвам в мачове срещу равностойни отбори, което винаги е важно.\" \"Идването в \"Левски\" (София) беше най-доброто решение за мен, това е голям клуб, спечелил доста титли в България. Миналата година мъжкият отбор не се е представил толкова добре, но дано с моето идване нещата да се променят\", каза холандецът. \"Моята лична цел винаги е била да побеждавам, така че тук няма да е различно. Надявам се да ставаме все по-добри с всеки изминал мач и защо да не се борим и за първото място\", допълни той. Разпределителят е вторият чужденец в състава след  привлечения наскоро Евгений Банов . Руснакът вече изигра два мача за отбора в европейските турнири, но се очаква да бъде картотекиран и за българското първенство.", "date": "2018.01.03", "title": "Волейболният \"Левски\" взе холандски национал"}
{"url": "https://www.dnevnik.bg/razvlechenie/2018/01/03/3106406_v_daniia_izchezna_nai-skupata_butilka_vodka_v_sveta/", "text": "Бутилка с водка, за която се твърди, че струва над 1 млн. евро, е била открадната в ранните часове на 2 януари от бар в Дания. Собственикът на Café 33 в Копенхаген съобщи това на местна телевизия, която показа и снимки на грабежа, направени от охранителна камера. Браян Линдберг обясни, че водката   струва 8 млн. крони (1.1 млн. евро), най-вече защото бутилката е изработена от 3 кг злато и 3 кг сребро. Освен това тя е обточена с кожа от състезателен автомобил от рали Монте Карло през 1912 г. - второто издание на прочутото състезание. По думите му бутилката била взета назаем от Русия за неговата колекция за срок от 6 месеца. \"Тя е собственост на нещо, наречено Dartz Factory, произвеждаща най-скъпите автомобили и водка в света\", добавя той. В действителност Dartz е латвийска компания, възстановила в Рига производството на \"Руссо-Балт\" - създавала коли между 1909 г и 1923 г. в бившия вагоностроителен завод, основан от германци през XIX в. Сега Dartz Motorz Company се представя като \"бронеавтомобилен завод\" и изработва луксозни бронирани автомобили. Пред телевизия TV2 Lorry Ингберг твърди, че крадците са имали ключ или копие на ключ за заведението, разбили са вратата към подземието с колекцията от около 1200 бутилки и са си тръгнали само с една - тази с Russo Baltique.", "date": "2018.01.03", "title": "В Дания изчезна \"най-скъпата бутилка водка в света\""}
{"url": "https://www.dnevnik.bg/biznes/2018/01/03/3106413_evropeiskite_danukoplatci_shte_rabotiat_8_dni_za/", "text": "Европейските данъкоплатци ще работят символично в продължение на 8 дни за българската държава - това е финансовото изражение на помощите от ЕС към бюджета на България, изчисли Институтът за пазарна икономика. Всяка година институтът пресмята кога настъпва т. нар. Ден на свобода от държавата, който показва кога държавният бюджет ще се попълни, ако всичко изработено бъде незабавно изземвано. Според сметките за тази година българите трябва да работят 132 дни, за да си платят всички данъци. Местните данъкоплатци ще работят до 4 май за държавата, а в дните до 13 май ще бъдат \"отменени\" от европейските данъкоплатци, благодарение на 2.4 млрд. лв. постъпления от ЕС. Институтът посочва 13 май за официалната дата на данъчна свобода, тъй като тя с най-голяма точност отчита преразпределението през приходната част на бюджета. През 2018 г. българите ще изработват средно по около 289 млн. лв. за един календарен ден ] . Консолидираните приходи в бюджета пък са официално заложени в рамките на 38.2 млрд. лв.  Най-много дни през 2018 г. са необходими за попълване на приходите от ДДС – 34 дни. За приходите от акцизи ще са нужни близо 18 дни, 23 дни работа отнема социалното осигуряване, а 9 дни - здравното. Приходите от подоходните данъци се попълват за близо 12 дни, а тези от корпоративни данъци – за малко над 8 дни. Други почти 8 дни ще се работи за държавните и общински такси, изчисляват анализаторите. Данъчната свобода идва по-късно спрямо предходната година, като объркване може да се получи поради сериозно разминаване в планирането и изпълнението на бюджета за 2017 г., коментират авторите на анализа.  По-висок номинален размер на БВП и много по-ниско усвояване на европейските средства изместиха данъчната свобода по-рано спрямо обявеното за 2017 г.  През последните години се наблюдава устойчива тенденция дните, нужни на българските данъкоплатци да попълнят тяхната част от бюджета, да са все повече, което означава, че реално данъчната тежест в страната нараства, разясняват анализаторите. Те напомнят, че през 2018 г. вноската за пенсия е увеличена, по-високи са и минималните осигурителни прагове, акцизът на цигарите също нараства. Тези мерки са на стойност около 450 млн. лв., тоест това е цената на по-високите данъци през 2018 г., която ще покрият данъкоплатците, пишат авторите на изследването и изказват съжаление, че от въвеждането на плоския данък през 2008 г. досега няма пример за намаление на данъчната тежест. Сметката, която в ИПИ са направили, разпределя тежестта върху всички български граждани (включително деца, пенсионери и т.н.). Ако се отчитат само работещите, то за тях Денят на данъчна свобода ще дойде в края на юни. Всеки сам може да изчисли своите данъци на специализираната страница \"Моите данъци\" –  www.kolkodavam.bg . ", "date": "2018.01.03", "title": "Европейските данъкоплатци ще \"работят\" 8 дни за България"}
{"url": "https://www.dnevnik.bg/evropa/2018/01/03/3106410_rusiia_ungariia_italiia_-_koi_sa_vajnite_izbori_v/", "text": "Европейците едва си отдъхнаха от изборния маратон през 2017 г. и скоро след началото на новата 2018 г. голяма част от континента се готви за нови избори. Някои от най-влиятелните играчи в Европа влизат в действие. Руският президент Владимир Путин и унгарският премиер Виктор Орбан ще се борят за преизбиране, докато бившият министър-председател Силвио Берлускони води кампания, за да върне партията си във властта в Италия. Сайтът \"Политико\" обобщава какво да очакваме от предстоящите избори през 2018 г. Президентски избори в Чехия – 12-13 януари Провокативният Милош Земан се надява да спечели още един мандат, след като стана първият пряко избран чешки президент през 2013 г. Ако той спечели и ако неговият приближен Андрей Бабиш успее да сформира стабилно правителство като премиер, Европейската комисия вероятно ще срещне трудности в опитите да се споразумее с Прага по въпроси като имиграцията и контрола на оръжията. Най-сериозният противник на Земан е Иржи Драхош, бивш председател на Чешката академия на науките. Според скорошно проучване Земан вероятно ще спечели първия тур, но и двамата ще получат по 45% от гласовете на балотажа. Парламентарни избори в Италия – 4 март Италия ще избира нови членове на двете камари на парламента  през март  и за пръв път ще приложи спорния нов избирателен закон, който дава предимство на коалициите спрямо индивидуалните партии. Законът бе остро критикуван от популисткото движение \"Пет звезди\", което отказва да участва в съюзи с традиционните партии. Според социологически проучвания \"Пет звезди\" може да стане най-силната партия, а управляващата Демократическа партия губи подкрепа. Експерти обаче са на мнение, че ако проучванията са верни, новата система няма да успее да произведе ясен победител, което означава, че ще се стигне до познатите политически пазарлъци, за да се избегне застой. Президентски избори в Русия – 18 март Руският президент Владимир Путин иска  да спечели пореден мандат като президент . Той е на власт вече в продължение на 18 години или като президент, или като премиер. Одобрението за Путин надхвърля 80% и той е на път да се превърне в най-дълго управлявалия руски лидер от властването на съветския диктатор Йосиф Сталин. Неговият основен политически съперник Алексей  Навални няма да бъде допуснат  до участие в изборите, тъй като е осъждан. Друг противник на Путин е  Ксения Собчак , телевизионна водеща от партия \"Гражданска инициатива\". Около нея се разшумя още през септември. Тогава вестник \"Ведомости\" цитира неназовани източници от президентската служба, според които Кремъл търсел  \"женски спаринг партньор\"  на президента Владимир Путин за предстоящите избори. Опозицията яростно критикува Путин за измама заради кандидатурата на Собчек, а Навални я обвини, че координира действията си с Кремъл. Парламентарни избори в Унгария – пролетта на 2018 г. Макар точната дата все още да не е определена, има едно ясно нещо – партията на премиера Виктор Орбан се радва на голяма преднина спрямо съперниците си. \"Фидес\" се надява да си върне мнозинството от две трети в парламента, което й е необходимо, за да прави конституционни промени, след като загуби т.нар. супермнозинство през 2015 г. За да го постигне, Орбан започна кампания и отвъд границите на страната в опит да привлече унгарските граждани от съседните държави. Най-големият съперник на \"Фидес\" е крайнодясната \"Йобик\", която се опитва да се разграничи от крайните си позиции с наближаването на изборите. Общи избори в Швеция – 9 септември Премиерът социалдемократ Стефан Льовен се надява да спечели нов мандат, а според проучвания неговата партия засега води. Коалиционните му партньори от Зелената партия обаче са опасно близо до 4-процентния праг за влизане в парламента. Ако зелените успеят, социалдемократите ще трябва да си търсят нов партньор. Местни избори в Полша – в края на 2018 г. Управляващата партия \"Право и справедливост\" успя да прокара спорни изборни реформи в долната камара на парламента. Според опозицията промените целят да подпомогнат победата на партията на предстоящите избори, докато управляващите твърдят, че те са нужни, за да направят системата по-прозрачна. Изборните промени са сред няколкото предложения на \"Право и справедливост\", които  наред със съдебната реформа  накараха Европейската комисия  да задейства процеса по прилагане на чл. 7  от Договора за ЕС, който може да лиши Полша от правото й на глас в съюза. Други предстоящи избори в Европа: Президентски избори в   – 28 януари Президентски избори във   – 28 януари  парламентарни избори – юли Парламентарни избори в   – 6 октомври Общи избори в   – 17 октомври  президентски избори – ноември", "date": "2018.01.03", "title": "Русия, Унгария, Италия - кои са важните избори в Европа през 2018 г."}
{"url": "https://www.dnevnik.bg/zelen/2018/01/03/3106439_koncesiiata_na_bansko_tepurva_shte_bude_analizirana/", "text": "Договорът за концесията на ски зона Банско тепърва ще бъде подложен на юридически анализ за съответствие с новия Закон за концесиите, който влезе в сила от 1 януари, и едва след това евентуално ще бъде променен. Това стана известно от думите на министъра на екологията Нено Димов, който днес в продължение на час отговаря на въпроси на граждани по казуса \"Пирин\" по време на жива връзка във фейсбук страницата на ведомството. Първоначално правителството имаше намерение да гласува промени в договора с \"Юлен\" едновременно с промените в плана за управление на парка \"Пирин\", които бяха одобрени между коледните и новогодишните празници. Поправките предизвикаха недоволство и масови граждански протести заради притесненията, че новите текстове в документа залагат възможности за сечи на вековни гори и ново строителство в голяма част от парка. От днешните разяснения на министъра се разбра, че не може да се очаква договорът с концесионера да бъде развален, защото нито прокуратурата, нито Дирекцията за национален строителен контрол са установили нарушения (проверките на институциите бяха, след като през 2013 г. тогавашният министър Нона Караджова публично оповести, че \"Юлен\" незаконно е разширил границите на концесионната площ ). От отговорите на Димов и неговите сътрудници стана известно и че 4-5 от постройките са без оценка за въздействие върху околната среда, но това по думите им \"не ги прави незаконни\". Не получи отговор многократно зададеният от различни граждани въпрос защо не е направена екооценка на самите промени в плана за управление на парка \"Пирин\", както изисква  чл. 80 от Закона за опазване на околната среда. Вместо това Нено Димов обясни, че екологични оценки се правят, когато има конкретни инвестиционни намерения, каквито все още не са внесени. Той подчерта, че планът за Пирин урежда режимите в парка, но не разрешава инвестиционни намерения. Министърът за пореден път повтори, че с поправките в плана се позволява възможността за инвестиционни намерения за втори кабинков лифт, за други ски писти и влекове.  Извън ски зоната строителството щяло да е само за водохващания за питейни нужди Димов увери на няколко пъти, че  в т.нар. зона за опазване на горските екосистеми промените залагат единствено строителство на водохващания за питейни нужди. Тази зона заема съществена площ от национален парк \"Пирин\" - 45.2%, а неточностите в промените в плана предизвикаха притеснения сред природозащитниците, че се залагат възможности за различни тълкувания и за строителство в голяма площ на парка с цел водохващане за съоръжения за изкуствен сняг и изобщо за строителство. По думите на Димов обаче в т.нар. зона на горите няма да има друг тип строителство освен \"водохващания за питейни нужди\", макар в одобрените поправки да има непълна терминология (само\"водохващания\" вместо \"водохващания за питейни нужди\" - бел. ред.), както и разминаване на смисъла на текста и последващите таблици за допустими дейности (текстът в т. 14 позволява  , а с таблица 32 се разрешава общо   в тази зона). Според Димов тези разминавания и неточности не отварят вратички за корупция и различни тълкувания, защото текстът в Закона за защитените територии има предимство пред останалите разпоредби, а той изрично посочва, че се допускат водохващания само за питейни нужди. \"Законът е ясен и конкретен по смисъла си, а текстът е по-силен от илюстративната таблица\", посочи той. Ски писти и ски съоръжения ще могат да се строят само в туристическата зона, известна още като буферна зона – 2.6%, в която се намира сегашната ски зона Банско, подчерта министърът. Преди години тази зона беше извадена от обекта на световно наследство на ЮНЕСКО именно заради застрояването й. Строителството на спортни съоръжения обхваща единствено изграждане на лифтове, влекове и ски зони, дефинира понятието по време на живата връзка Димов.Според него планът за управление на парк \"Пирин\" не е свързан с разрешаването на изграждане на лифтове. Министърът обяви още, че към днешна дата в екоминистерството не е постъпило предложение за изграждане на втори лифт над Банско. Утре той ще покани на среща в МОСВ концесионера на ски зоната за подробности по проекта им за втора кабинка, съобщи още той.", "date": "2018.01.03", "title": "Концесията на Банско тепърва ще бъде анализирана според новия закон"}
{"url": "https://www.dnevnik.bg/sport/2018/01/03/3106419_raonich_se_zavurna_sus_zaguba_sled_chetiri_meseca/", "text": "Бившият номер 3 Милош Раонич се завърна на корта със загуба след четиримесечно отсъствие заради контузия. 27-годишният канадец отпадна във втория кръг на турнира в Бризбейн след поражение от австралийския тийнейджър Алекс де Минор. Де Минор, който през февруари ще навърши 19 години, се наложи с 6:4, 6:4 след 94 минути игра. Австралиецът, който участва с \"уайлд кард\", постигна първата си победа срещу тенисист от топ 30 и се класира за първия в кариерата си четвъртфинал в турнирите на АТП. Намиращият се под №208 в света тийнейджър показа по-стабилна игра в критичните моменти на двубоя. Той реализира три пробива при десетте си възможности и спаси пет от шестте, които се откриха пред Раонич. Канадецът беше далеч от обичайното си ниво и допусна доста грешка, включително четири двойни. Той срещна много сериозни трудности с отличното движение по корта на младия си съперник. Раонич не беше играл официален мач от началото на октомври. Тогава той се отказа след само един гейм срещу японеца Юичи Сугита в осминафиналите на турнира в Токио. След това канадецът  сложи край на мъките си през 2017 г. , в която непрекъснато имаше проблеми с травми. Раонич започна миналия сезон под №3 в световната ранглиста, а в момента заема 24-ата позиция. Турнирът в Бризбейн е едва четвъртият му, откакто загуби от Роджър Федерер в четвъртфиналите на \"Уимбълдън\". Канадският тенисист се подложи на операция в китката и не игра седем последователни седмици, като беше принуден да пропусне US Open. След това той получи контузията в прасеца, която го принуди да се оттегли в Токио. След отпадането на Раонич останаха само двама от поставените в Бризбейн - №1 Григор Димитров и №3 Ник Кириос. Българинът започва участието си в четвъртък срещу Джон Милман, а австралиецът стартира с успех срещу Матю Ебдън и ще играе с Александър Долгополов в четвъртфиналите. Oт турнира отпадна и поставеният под №8 Миша Зверев. Представителят на Германия загуби от американския квалификант Майкъл Момоа. Момоа ще играе с Де Минор в четвъртфиналите. Днес Димитров  се класира за полуфиналите в турнира на двойки.  Българинът и американският му партньор Райън Харисън отстраниха Кириос и сънародника му Мат Рийд след успех в два тайбрека.", "date": "2018.01.03", "title": "Раонич се завърна със загуба след четири месеца извън корта"}
{"url": "https://www.dnevnik.bg/evropa/2018/01/03/3106448_ravnishteto_na_bezraboticata_v_germaniia_beleji/", "text": "Германската безработица приключи 2017 година на рекордно ниско равнище, като броят на безработните спадна два пъти повече от очакваното на фона на силния растеж на най-голямата европейска икономика, предаде ДПА. Безработицата с отчитане на сезонните фактори се е понижила за шести пореден месец през декември, като броят на безработните е намалял с 29 000 до 2.442 милиона миналия месец, съобщи днес федералната агенция по заетостта. Анализаторите, анкетирани от ДПА, прогнозираха спад с 13 000 през декември. За декември равнището на безработица е било 5.5 на сто - най-ниското от обединението на Германия през 1990 година. Агенцията също така преразгледа към понижение данните за ноември до 5.5 на сто. Броят на безработните е нараснал по-малко от обичайното с отчитане на сезонните фактори, търсенето на нови служители продължава да расте бързо, посочи шефът на агенцията по заетостта Детлеф Шеле. Официалните данни, които ще бъдат публикувани на 11 януари, вероятно ще покажат, че икономиката на страната е нараснала с най-бързото си темпо от шест години през 2017 година. Без отчитане на сезонните фактори обаче редиците на безработните са се увеличили със 17 000 души до 2.385 милиона миналия месец. Броят на безработните е бил със 183 000 по-малко, отколкото същия месец миналата година. През декември равнището на безработица без отчитане на сезонните фактори е било 5.3 процента, допълва агенцията. За цялата страна равнището на безработица е спаднало до 6.1 на сто през 2016 година до 5.7 на сто през 2017 година. В сравнение с 2016 година броят на безработните е намалял със 158 000 души до 2.533 милиона през 2017 година. /БТА", "date": "2018.01.03", "title": "Равнището на безработицата в Германия бележи рекорден минимум през 2017 г."}
{"url": "https://www.dnevnik.bg/sviat/2018/01/03/3106423_uraganut_elinor_ostavi_desetki_hiliadi_bez_tok_vuv/", "text": "Силна буря с пориви на вятъра от около 160 км/ч връхлетя през нощта Великобритания и Ирландия, предаде \"Асошиейтед прес\". Според \"Ройтерс\" десетки хиляди са останали без електричество по западното крайбрежие на Ирландия, както и в Уелс и в други части на Великобритания заради наводнения, причинени от \"Елинор\". Освен градушки, дъждове и мълнии \"Елинор\" донесе и приливни вълни, заради които частично се срути пристанищна стена в графство Корнуол, Югозападна Великобритания, предаде БТА. На други места заради преобърнали се автомобили бяха затворени мостове и шосета. Главната британска метеорологична служба заяви, че в графство Къмбрия, на 450 км северозападно от Лондон, поривите на вятъра достигнали тази сутрин, когато бурята била във върховата си точка, до около 160 км/ч. Синоптиците прогнозираха, че в течение на деня са възможни пориви от до около 130 км/ч. Само по западното крайбрежие на Ирландия засегнатите от бурята домакинства са 27 000. Според електроснабдителния регулатор на страната във вчерашния пик на бурята общо 150 000 битови и бизнес потребители са били без електричество. Според метеорологичната служба в Ирландия се очакват още щети и наводнения по крайбрежието. Трима души загинаха през октомври, когато тропическата буря \"Офелия\"  , събори дървета, прекъсна електричеството в много части на страната и причини 10-метрови вълни. Айфеловата кула бе затворена днес за посетители заради силните ветрове, които връхлетяха френската столица, съобщи компанията, която е оператор на най-известната забележителност в Париж. Западната, северната част на Франция, както и парижкият район бяха засегнати днес сутринта от бурята \"Елинор\", която предизвика многобройни прекъсвания на електрозахранването и нарушения във въздушния транспорт. По обед тя се насочи към източната част на страната. Силни пориви, достигащи до 100 км в час, принудиха компанията да не отваря днес Айфеловата кула за посетители, чийто брой всяка година е над 6 милиона души. Поради съображения за сигурност Айфеловата кула не отвори днес сутринта, уточни говорител на компанията оператор. \"Елинор\" е четвъртата буря, която връхлита Франция от началото на декември, след \"Ана\", \"Бруно\" и \"Кармен\", припомня АФП.", "date": "2018.01.03", "title": "Ураганът \"Елинор\" остави десетки хиляди без ток във Великобритания и Ирландия"}
{"url": "https://www.dnevnik.bg/bulgaria/2018/01/03/3106460_uvolnenata_direktorka_na_detska_gradina_pokaza_esemesi/", "text": "Натискът е вербален, първо, затова трудно се доказва. Обикновено е по телефон или лично, след това се изпраща есемес с името на детето и ЕГН-то му и то трябва да бъде прието по официален ред като допълнителен прием, аргументиран с медицински документи за хронични заболявания. Без такива документи не може да бъде прието, отразява се в системата като дете с хронично заболяване, за което има зададена квота от общината (в случая 10 деца) и която обикновено сме притиснати да нарушим. Това разказа уволненият директор на 164-а детска градина \"Зорница\" в кв. \"Горна баня\" Мариана Иванова в предаване по Би Ти Ви, след като преди празниците разказа, че  тя и други директори като нея са подлагани на натиск за прием на деца от хора в общината често и отдавна . Тя показа есемеси, които твърди, че е получила от експерти от Столичната община, и в интервюто поясни, че най-активен натиск идва от директора на дирекция \"Образование\" в общината Мария Минчева, но тя не рискувала да праща есемеси. Получавала е такива съобщения и лично от районния кмет на \"Овча купел\" Христина Семерджиева. Показаните есемеси не съдържат натиск, районните кметове са в непрекъснат диалог с детските градини, заяви заместник-кметът на София доц. д-р Тодор Чобанов в отговор на показаните телефонни съобщения от Мариана Иванова по Би Ти Ви тази сутрин. Според него посочените имена на деца и родители може да са с цел някаква справка от страна на районния кмет или експертите. \"Ходят всички районни кметове на приемен ден, ходят родители и се интересуват за приема на техните деца. Работата на районния кмет е да проверява какво се случва с приема например. Това е възможно обяснение на това, което се вижда тук\", допълни той. \"Не съм виждал тези есемеси, сега ги видях за първи път на вашия екран. Това, което мога да кажа, е, че в тях не видях никакъв натиск, по-заплашително съдържание. Какво означават те следва да се докаже. Дали г-жа Семерджиева е пускала име на родител, който е бил при нея на приемна и се е интересувал какво се случва с приема на неговото дете, или някаква друга причина е имало, но самият SMS не съдържа никаква заплаха. Днешният разговор във вашето студио не внася нищо ново към картината\", заяви Чобанов. Според зам.-кмета Иванова трябва да докаже устния натиск, който твърди, че ѝ е оказван, и попита защо тя не се е оплакала на него за това. Самата бивша директорка също отчита това като своя грешка и коментира в ефир, че отдавна е трябвало да сигнализира за нередностите, на които е била свидетел.", "date": "2018.01.03", "title": "Уволнената директорка на детска градина показа есемеси за \"натиск\" при прием на деца, Чобанов обясни друго"}
{"url": "https://www.dnevnik.bg/bulgaria/2018/01/03/3106472_nov_razkol_v_kabineta_tozi_put_zaradi_konvenciia/", "text": "Приемането на  Националната програма за превенция и защита от домашното насилие , която предвижда и ратифицирането от депутатите на международна конвенция по въпроса, предизвика нов разкол в кабинета. На заседанието си днес Министерският съвет препоръча на парламента да ратифицира Конвенцията на Съвета на Европа за превенция и борба с насилието над жени и домашното насилие. След сбирката на кабинета вицепремиерът Валери Симеонов обяви, че осем от министрите са гласували против това решение. Опасението на обявилите се срещу ратификацията на т.нар.  Истанбулска конвенция  е, че така ще бъде признат третият пол и ще се стигне до промени в конституцията, разрешаващи брак и между хора от един пол. Пред журналисти в сградата на Министерския съвет Симеонов, цитиран от агенция \"Фокус\", допълни, че не става въпрос за някакво политическо противопоставяне. \"Става въпрос за позиция, която са взели. Всеки взима позиция с оглед на своята компетентност и своето убеждение\", допълни той. Симеонов обаче допълва, че след като мнозинството е взело решение да се предложи ратифициране на конвенцията, това ще се направи. \"Мнозинството взима решение, така е и в Народното събрание. Дали ни харесва, или не ни харесва – това е\", допълни вицепремиерът. По повод позицията на Патриотичния фронт заместник министър-председателят по правосъдната реформа и министър на външните работи Екатерина Захариева обясни, че, ако трябва, Истанбулската конвенция ще се придружи с обяснителна декларация, която ясно да казва, че тя не води до промяна на конституцията. \"Имаше дискусия. Мисля, че имаше недоразумение с част от текстовете, надяваме се, че в дебата бяха изчистени\", каза тя, цитирана също от \"Фокус\". По думите на Захариева с приемането на конвенцията България ще застане сред демократичните държави, които уважават равенството на половете и излизат от стереотипите, че една жена може да бъде подлагана на насилие само защото се е родила жена. Тя отбеляза, че конвенцията е подписана от всички държави в ЕС, като България е направила това през април 2016 година, но за момента е ратифицирана в 17 от тях. \"Няма как България да не ратифицира Истанбулската конвенция предвид факта, че тя поставя на най-високо ниво защитата от домашно насилие и равенството на половете. Ние се борим за това от години\", коментира още Захариева. Тя допълни, че ратификацията на Истанбулската конвенция няма да доведе до изменение на конституцията или до задължение България да разреши еднополовите бракове. Само в рамките на миналия месец Валери Симеонов на няколко пъти изрази недоволство във връзка с решения на правителството. Той се обяви срещу  забавянето с година на отдаването на концесия на плажовете по нови правила , както и  отлагането на промяната в концесионния договор за ски зоната в Банско .", "date": "2018.01.03", "title": "Нов разкол в кабинета, този път заради конвенция срещу домашното насилие"}
{"url": "https://www.dnevnik.bg/ot_vas/novini_ot_vas/2018/01/03/3106333_fotogaleriia_dokato_narushavash_pravilata_na_putia/", "text": "Дневник\" представя   за последните две седмици от  . В него всеки може да докладва нарушение, като качи снимка, която го показва.  на \"Дневник\" и \"Гражданите\" е с общи усилия да намалим нарушенията по пътищата. Приложението \"Гражданите\" дава възможност на всеки сниман нарушител да се извини и снимката да бъде премахната. На снимката: В зелената площ на островчето на кръстовище!", "date": "2018.01.03", "title": "Фотогалерия: Докато нарушаваш правилата на пътя, някой те снима (част XVIII)"}
{"url": "https://www.dnevnik.bg/evropa/2018/01/03/3106494_polsha_i_ungariia_iskat_da_imat_silen_glas_za/", "text": "Унгария и Полша искат да имат силен глас за бъдещето на Европа и са твърдо против квотите за мигранти на Европейския съюз. Това заяви премиерът на Унгария Виктор Орбан след среща в Будапеща с полския си колега Матеуш Моравецки, предаде \"Ройтерс\". \"Мигрантската политика на ЕС... се провали\", заяви Орбан по време на пресконференция. \"Искаме да имаме силен глас, защото тези страни (в Централна Европа) имат визия за бъдещето на Европа\", подчерта той. \"По отношение на миграцията и квотите, които бяха наложени на държавите членки (на ЕС) ние категорично отхвърляме подобен подход, който нарушава суверенните решения на държавите членки\", подчерта Моравецки. По думите му страните от Централна Европа ще излязат с обща позиция в предстоящите преговори за следващия седемгодишен бюджет на ЕС, който започва през 2021 г. Орбан даде за пример скорошните избори в Австрия, след които крайнодясна партия влезе в управляващата коалиция, като доказателство, че безпокойството за имиграцията не се отнася само до бившия комунистически изток. \"(Демокрацията) бе възстановена, тъй като австрийците, които не искат имиграция, избраха правителство, което също е против имиграцията. Това ще е така навсякъде в Европа, мисля, че е просто въпрос на време\", подчерта Орбан. Полша и Унгария заемат общи позиции по редица европейски въпроси. Унгарският премиер, който е дългогодишен съюзник на Полша в ЕС, заяви през декември, че Будапеща  ще блокира всяко действие  за лишаване на Полша от право на глас в ЕС. Изказването му дойде, след като Европейската комисия  започна безпрецедентна процедура  по задействане на  чл. 7 от Договора за ЕС  заради спорната съдебна реформа в Полша. Прилагането на чл. 7 на практика би лишило Полша от правото й на глас в институциите на ЕС. Ходът е безпрецедентен и процедурата се задейства за пръв път в историята на съюза. Полша и Унгария са яростни противници на европейската политика за разпределяне на мигранти на континента. В началото на декември Европейската комисия  заяви, че ще предяви иск  в Съда на ЕС срещу Чехия, Унгария и Полша, защото не са изпълнили задълженията си във връзка с разселването на мигранти.", "date": "2018.01.03", "title": "Полша и Унгария искат да имат силен глас за бъдещето на Европа, заяви Орбан"}
{"url": "https://www.dnevnik.bg/bulgaria/2018/01/03/3106367_nito_treti_pol_nito_transseksualni_bejanci_-_kakvo/", "text": "Документът,  чийто финален текст  е одобрен през 2011 г., съдържа серия мерки срещу домашното насилие и въвежда понятия, които целят единствено да разчупят половите стереотипи заради схващането, че те често са в основата на случаи както на насилие, така и дискриминация. Въпреки това конвенцията, подписана през пролетта на 2016 г. от тогавашния правосъден министър Екатерина Захариева (във второто правителство на премиера Бойко Борисов), се оказа неочаквано спорна за някои политици и експерти, които обявиха, че той налага на България задължения, които подкопават традициите в българското общество, поставят под въпрос институции като брака и семейството и може дори да ограничават родителски права.  Какви задължения ще има България Най-общо страните по конвенцията трябва да вземат законови и други мерки, за да \"предотвратят всякакви форми на насилие\" срещу физически или юридически лица, изброени в конвенцията (чл. 12). Става дума за всички възможни случаи на насилие по полов признак, било то семейно, домашно, заради конфликти и пр., и такова, способствано от социални и културни стереотипи.  Необходимо е и страните да имат предвид и да вземат мерки съобразно нуждите на уязвените лица и \"човешките права на всички жертви\" да се поставят в центъра на подобни действия. Обичаите, религията, традицията и т.нар. чест не могат да се смятат за оправдание на никакви случаи на насилие (чл. 12), освен това са нужни програми и дейности, които да насърчат равенството между мъжете и жените. Въвежда ли се \"трети пол\"  Не. В конвенцията няма понятие \"трети пол\". Въвеждат се понятията gender (което често се превежда като \"социален пол\", макар да включва и културни и други пластове) и gender identity или \"полова идентичност\" (разглеждана отделно от \"сексуална ориентация\", но без двата термина да се противопоставят) Те  с тесните дефиниции за \"мъжко\" и \"женско\" така, както се възприемат в обществото и на практика допълват дефинициите за половете, вместо да създават \"нов пол\". Целта е чрез тях да се \"насърчат промени в социалните и културни поведенчески модели на мъжете и жените с оглед на изкореняване на предразсъдъците, обичаите, традициите и всякакви други практики, базирани на идеята за малоценност на жените или на стереотипни роли за жените и мъжете\" (чл. 12). Официалната формулировка не предполага задължения, а стъпки, свързани единствено със стереотипни и дискриминиращи схващания. Руши ли \"социалният пол\" нормите в обществата Не. Идеята, че въвеждането на социален пол ще отхвърли естествените различия между половете, противоречи на медицинските стандарти, според които сексуалната ориентация и половата идентичност не са пряко свързани (напр. хетеросексуален човек може да смени пола си, без това да се отрази на досегашните му сексуални предпочитания, и обратното). Самият термин gender   и не се противопоставя на \"биологичния пол\" нито в документа, нито в изследванията на пола: макар да се фокусира върху \"социалния пол\", за да опише \"мъжките\" и \"женските\" характеристики, той би могъл да включва и биологични характеристики. Конвенцията не може да има пряка роля в косвеното узаконяване на еднополовите бракове чрез концепцията за \"социалния пол\", доколкото тя няма никакво отношение към семейния кодекс на страните по нея. Текстът не съдържа никакви клаузи за брака, различни от тези, свързани с принудителните бракове и мерките, които трябва да се вземат срещу тях. Не може да има и косвена роля -   и така конвенцията на практика не би имала отношение към случаи, в които брачен партньор в страна, ратифицирала документа, реши да смени пола си. Защо е нужно да се говори за \"насилие, основано на пола\", а не за \"насилие срещу жени\" Други аргументи против понятието включват идеята, че то ще изложи на по-голям риск жените, които са жертви на насилие. Нищо в текста не подсказва подобни идеи - конвенцията \"признава, че жените и момичетата са изложени на по-голям риск от насилие, базирано на социалния пол, отколкото мъжете\", и изрично споменава жените във всички възможни категории насилие, които се изреждат в нея. Според Европейския институт за полово равноправие - независима агенция към Европейския съюз, чиято дейност се контролира от европарламента и Съвета на Европейския съюз - \"насилието, основано на пола\", често е взаимно заменяемо с термина \"насилие срещу жени и момичета\". Макар това да е норма, тъй като повечето случаи са на посегателства от мъже над жени и момичета, е важно да се изтъква \"половият\" признак, тъй като той подчертава факта, че   между мъжете и жените. Така понятието не заличава разликите между половете, а насочва вниманието върху социални и културни стереотипи, които способстват насилието срещу жени. Какво се променя в образованието  Конвенцията предполага добавяне на учебен материал \"там, където е необходимо\" по теми като \"равенството между мъжете и жените\", \"нестереотипни полови роли, взаимно уважение, ненасилствено разрешаване на конфликти в междуличностно отношение, основано на пола насилие срещу жени и право на лична неприкосновеност, адаптирани спрямо променящия се капацитет на учещите, във формални програми на всяко образователно ниво.\" Това не засяга преподаване на материал, свързан с някоя конкретна група, противно на критиките в България и в други държави, и на практика на страните по конвенцията се оставя правото да решат какво да включва допълнителният учебен материал. (Напр. включването на травеститите като група, която трябва да се \"изучава\", за което говорят опоненти в България, не само не е изрично упоменато, а и далеч не се подразбира - не всички травестити са част от т.нар. ЛГБТ общност на \"лесбийки, гейове, бисексуални и транссексуални\"; отделен е въпросът, че някои изследователи не смятат и лицата, сменили пола си, за част от общността). Длъжна ли ще е България да приема \"транссексуални бежанци\" Не. Конвенцията не съдържа подобни формулировки. В чл. 60., т. 2 се говори за нуждата страните по документа да \"вземат нужните законодателни или други мерки, за да гарантират, че насилието, основано на половата идентичност срещу жени, може да се разпознае като форма на преследване по смисъла на чл. 1, ал. 2 от конвенцията относно статута на бежанците от 1951 г. и като форма на сериозна вреда, която създава необходимост от закрила\". Обяснява се и че тълкуванието на случаите на преследване, описани в конвенцията, трябва да отчита \"особеностите на пола\" и че в случаите, когато е установено, че преследването е свързано с изброените в конвенцията основания, ще бъде предоставен статут на бежанец. Процедурите по приемане на кандидати също трябва да отчитат половите особености, включително в хода на определяне на бежанския статут и кандидатстването за международна закрила. От никоя от горните идеи  (няма подобни понятия в текста), нито необходимост подобна група да бъде приемана приоритетно пред останалите кандидати за убежище, подложени на политически и други преследвания, бягащи от конфликти и пр. Конвенцията посочва като цел единствено да премахне всяка \"традиция, основаваща се на стереотипни роли на половете\". Двоичният възглед за човечеството (мъжко - женско), в т.ч. и бракът, може да бъде окачествен като \"традиция, основана на стереотипни роли на половете\" в учебни програми. Какво друго не съдържа конвенцията От текста напълно отсъстват и формулировки, които засягат правото на родителите да възпитават децата си. Те могат да загубят родителските си права, ако с действията си застрашават безопасността на децата. Това ще е възможно, \"ако интересите на детето, които може да включват безопасността на жертвата, не могат да бъдат гарантирани по никакъв друг начин\". Не се споменават  , свързани с употреба на тоалетни и съблекални съобразно половата идентичност. Конвенцията не дава обяснение какво е семейство и какво - брак, не говори и за хетеросексуални или хомосексуални отношения. Колко \"спорен\" е документът Подписан от всички (без Русия, Армения и Азербайджан) страни - членки на Съвета на Европа, той е ратифициран от над половината (28 от 44) държави. Сред страните, които още не са ратифицирали - като в някои от тях също се водят дебати за формулировки в конвенцията - са Великобритания, Ирландия, страните от Вишеградската група без Полша, Литва, Латвия, Украйна, Молдова, Австрия и Хърватия. От съседите на България не са ратифицирали Македония и Гърция (на практика без Македония, Хърватия и нечленуващото в Съвета на Европа Косово всички страни от Западните Балкани вече са го направили). Парламентите на Сърбия, Румъния и Турция (първата държава, направила тази крачка) са я одобрили.", "date": "2018.01.03", "title": "Нито \"трети пол\", нито \"транссексуални бежанци\" - какво означава Истанбулската конвенция за България"}
{"url": "https://www.dnevnik.bg/sport/2018/01/03/3106506_deivid_djeims_e_noviiat_trenyor_na_berbatov_v_kerala/", "text": "Бившият вратар на \"Ливърпул\" и \"Манчестър сити\" Дейвид Джеймс е новият старши треньор на \"Керала бластърс\". 47-годишният англичанин заменя на поста холандеца Рене Мюленстий, който вчера беше освободен от индийския отбор заради слабия старт на сезона. Джеймс ще води за втори път в кариерата си отбора, в който се състезава Димитър Бербатов. Бившият вратар беше играещ треньор на \"Керала\" в периода 12 август - 20 декември 2014 г. Това е и единственият му опит като старши треньор. Джеймс е вратарят с най-много мачове в историята на Висшата лига - 572. Стражът, чиято кариера на Острова премина през \"Уотфорд\", \"Ливърпул\", \"Астън вила\", \"Уест хем\", \"Манчестър сити\", \"Портсмут\", \"Бристол сити\" и \"Борнемут\", е четвърти във вечната класация след Франк Лампард (609), Райън Гигс (632) и Гарет Бари (642). Джеймс ще е четвъртият английски мениджър в Суперлигата през този сезон след Джон Грегъри, Теди Шерингам и Стив Копъл. Целта пред бившия вратар ще бъде да вкара \"Керала\" в плейофите, което се очертава доста трудна задача. Отборът започна настоящия сезон с големи амбиции, след като през миналия остана на крачка от титлата след драматична загуба от \"Атлетико де Колката\" във финала. През лятото тимът от Кочин привлече няколко чуждестранни играчи, сред които Бербатов и друг бивш футболист на \"Манчестър юнайтед\" - Уес Браун. \"Керала\" обаче постигна само една победа в първите си осем мача и заема осмото място със седем точки. Тимът на Бербатов изостава с шест точки от зоната за плейофите, а по-слабо се представят само аутсайдерите \"Нортийст юнайтед\" (4 т.) и \"Делхи динамос\" (3 т.).", "date": "2018.01.03", "title": "Дейвид Джеймс е новият треньор на Бербатов в \"Керала\""}
{"url": "https://www.dnevnik.bg/sviat/2018/01/03/3106514_izrael_predloji_na_migranti_pari_za_da_si_trugnat_ili/", "text": "Израел предлага на десетки хиляди нелегални мигранти пари, за да се върнат в Африка, в противен случай ги очаква затвор, предаде агенция \"Франс прес\". В началото на правителствено заседание премиерът Бенямин Нетаняху изрази задоволство от предприемането на мярката, която цели \"да накара мигрантите, влезли в страната незаконно, да напуснат\". До края на март тези хора ще трябва да си тръгнат от Израел, а ако не го направят, ще подлежат на затвор за неопределен срок. По данни на израелското министерство на вътрешните работи мярката се отнася за 38 000 души, главно еритрейци и суданци. Мигрантите, които се съгласят да си заминат, ще получат самолетен билет и близо 3000 евро. Израелското правителство негласно признава, че суданците и еритрейците не могат да се върнат в страните си в рамките на тази програма. Режимът в Еритрея е обвиняван от ООН в \"повсеместни и систематични\" престъпления срещу човечеството, а президентът на Судан  Омар ал Башир  е обект на заповеди за арест на Международния наказателен съд (МНС) за  военни престъпления ,  престъпления срещу човечеството  и геноцид, припомня АФП. Според израелски неправителствени организации, подкрепящи мигрантите, Израел е подписал споразумения с трети страни, в случая Руанда и Уганда, които трябва да приемат доброволно напускащите Израел хора. Повечето от тях са влезли в Израел от 2007 г. през египетския Синайски полуостров. Притокът им бе спрян, след като еврейската държава завърши изграждането на електронна ограда по границата с Египет. Израелските власти създадоха центрове за задържане в южната част на страната, където близо 1500 души пребивават при полусвободен режим. Тези центрове ще бъдат затворени, а мигрантите, които откажат да си заминат, ще бъдат пращани в затвора. След 1 март мигрантите все още ще могат да напуснат доброволно Израел, но срещу по-малка сума. Онези, които откажат, ще отидат в затвора, предупреди вътрешното министерство. В комюнике министърът на вътрешната сигурност Гилад Ердан, ръководещ прилагането на програмата, подчерта, че Израел \"е решен да отпрати десетки хиляди мигранти, влезли нелегално в страната\". По официални данни през 2017 г. от Израел са отпътували 4012 незаконно пребиваващи мигранти, като 3332-ма от тях били от Субсахарска Африка.", "date": "2018.01.03", "title": "Израел предложи на мигранти пари, за да си тръгнат, или затвор"}
{"url": "https://www.dnevnik.bg/evropa/2018/01/03/3106519_v_norvegiia_nad_polovinata_prodadeni_novi_koli_prez/", "text": "Над половината от продадените коли в Норвегия миналата година са били електрически или хибридни, сочат оповестените днес данни, които потвърждават водещата позиция на страната в утвърждаването на чистия транспорт, предаде \"Франс прес\", цитирана от БТА. Изцяло електрическите автомобили плюс водородните коли представляват 20.9% от общите продажби за миналата година, докато делът на хибридните автомобили е бил 31.3 на сто, изчисли Консултативният съвет за пътен трафик. За предходната година делът на електромобилите е бил 15.7%, а на хибридите 24.5 на сто. Норвегия, която е най-големият производител на петрол в Западна Европа, си постави амбициозната цел от 2025 г. да спре продажбата на автомобили с двигатели с вътрешно горене. За разлика от големите данъци за дизеловите и бензиновите автомобили електромобилите се радват на доста облекчена данъчна система, което прави цените им сравнително конкурентни. Властите планират постепенно да ограничат някои мерки, чиито ползи и разходи се оспорват от критици. Миналата година дясното правителство се опита да премахне едно от данъчните облекчения за големи и луксозни електрически седани, но след това трябваше да отстъпи заради противопоставянето на десноцентристките им съюзници.", "date": "2018.01.03", "title": "В Норвегия над половината продадени нови коли през 2017 г. са били хибриди или електрически"}
{"url": "https://www.dnevnik.bg/biznes/2018/01/03/3106513_laboratoriiata_na_kostov_izleze_s_doklad_che_aec/", "text": "Центърът за анализи и управление на риска (ЦАУР), ръководен от бившия премиер Иван Костов, публикува доклад за АЕЦ \"Белене\", чийто извод е, че централата е ненужна, защото не съществува нито вътрешно търсене, нито значим експортен потенциал, който да оправдае изграждането й. Според  анонса към доклада , достъпът до който е платен, цените на алтернативните източници на генерация, на микса и борсовите цени правят този проект нежизнеспособен дори при оптимистичните оценки от доклада на БАН. На практика и АЕЦ \"Белене\" е политически проект без икономическа целесъобразност, но с вече похарчени 1.5 млрд. лв., казва Костов в интервю за  \"Българския енергиен и минен форум\" , публикувано със заглавие:  \"АЕЦ \"Белене\" може да върне икономиката на България десетки години назад\". Според него подготовката за реализация на такива неефективни проекти (свързани с огромни харчове на публични средства) се корени в дефекти на българското общество, между които държавен контрол върху енергетиката, липса на върховенство на закона, обвързване с частен или страничен политически интерес, липса на свободни медии, в които да тече рационален дебат за ползите и вредите от дадени политически решения. \"Досега нито Министерство на енергетиката, нито БАН са представили публично, подлежащи на проверка доказателства за икономическата целесъобразност на проекта АЕЦ \"Белене\". Изразеното желание на министъра на енергетиката да се организира \"широко обсъждане и постигане на консенсус\" не може да се изпълни, докато не се публикуват аргументите \"За\" , а позоваването на конфиденциален доклад е спекулация\", казва Костов. Нужно е ново разрешение от Брюксел В интервюто бившият министър - председател (1997 - 2001 г.) предупреждава, че разрешението от Брюксел за централата, дадено през 2006 г., не е валидно днес, както твърди министърът на енергетиката Теменужка Петкова. \"Спекулативно и некомпетентно звучат твърденията на редица отговорни политици, представители на държавната администрация и ядрени специалисти, че нотификацията на проекта Белене през 2006 г. все още е валидна...\", казва Костов и допълва, че тепърва държавата ще трябва наново да доказва пред Брюксел фундаменталните икономически предпоставки за изграждането на нова електрогенерираща мощност, а именно - темп на нарастване на потреблението, баланс на мощностите, отсъствие на алтернативни източници, ниска себестойност, сигурни доставки, стимули за енергийно спестяване и ефективност, политически рискове и опасност за дисбаланс в бюджета на държавата. От интервюто се разбира, че държавната ЕСО е възлагала на лабораторията на Костов прогноза за крайното електропотребление на страната до 2035 г. Оценката на Електроенергийния системен оператор (ЕСО) за системната адекватност е за излишни мощности от порядъка на почти 2000 MW към 2026 г., казва той и задава риторично въпроса \"коя разумно планирана европейска икономика може да си позволи такова разхищение на ресурси\". По думите му оценката на HSBC отпреди 8-9 години за инвестиции в проекта до 10.5 млрд. евро следва да се актуализира. Ако изобщо е постижим, кредит при лихва в границите между 4-5%, каквито са разчетите на БАН, е възможен само при държавна гаранция, казва Костов и предупреждава, че никой инвеститор на би влагал пари без гаранция, че НЕК ще изкупува произведения ток.", "date": "2018.01.03", "title": "Лабораторията на Костов излезе с доклад, че АЕЦ \"Белене\" е ненужна"}
{"url": "https://www.dnevnik.bg/bulgaria/2018/01/03/3106586_mvr_dopuska_che_shestornoto_ubiistvo_v_novi_iskur_e/", "text": "Основната версия за шесторното убийство в Нови Искър, по която работят разследващите, е свързана с бизнеса на единия убит - Неделчо Юнаков. Той се е занимавал с \"чистене на ДДС\" чрез кухи фирми. МВР и прокуратурата са изключили версията за убийство с последвало самоубийство. Ставало дума за убийство на шестима души. Това обявиха на брифинг директорът на Националната следствена служба и зам.- главен прокурор Борислав Сарафов и главният секретар на МВР Младен Маринов. Жертвите са Неделчо Юнаков (роден 1976 г.), неговият син Георги Юнаков (роден 1998 г.), тъщата му Еленка Бурджиева (родена 1945 г.), доведената му дъщеря Нанси Иванова (родена 2001 г.), нейният приятел Боби Иванов (роден 1999 г.) и Кети Кюхова (родена 1973 г.), която след инцидента бе обявена за издирване от полицията, но тялото ѝ бе открито вчера. Тя беше намерена мъртва в кладенец в гориста местност в района в близост до изчезналия семеен джип, както и тефтерче със сметки. Сарафов заяви, че тепърва ще се установи дали жената е била насилствено качена в колата. \"Вероятно да, но не бихме могли да се ангажираме с крайно становище\", коментира още зам.-главният прокурор. В къщата е било намерено застреляно и домашното куче. Маринов го допълни, че предстои и установяване на кого е тефтерчето и има ли връзка съдържанието му с убийството. Разследващите изключват убийство с последвало самоубийство заради начина, по който са \"установени труповете\". \"Никой не се самоубива с 3-4 куршума и в гръб. Когато някой се самоубие, обикновено оръжието е на мястото\", каза Сарафов. Той обясни, че всички са убити с множество изстрели от огнестрелно оръжие, а не както бе първоначалната информация - с по един. Заяви, че оръжието на престъплението все още не е открито като назначените по делото експертизи ще установят дали се е стреляло само с едно или с няколко оръжия. По думите му шесторното убийство е престъпление без аналог поне в най-близката история. То е извършено в Новогодишната нощ и тогава е настъпила смъртта на шестимата. По-късно аутопсия ще установи точния час на смъртта на всеки един.  Освен версията за убийство и самоубийство, МВР не изключва никаква версия и се работи до отпадане на всяка от тях. \"Основно проверяваме дейността на убития Неделчо Юнаков\", каза Маринов. \"Има информация, че се е занимавал с търговска дейност, включително и с т. нар. кухи фирми, които чистят ДДС\", отбеляза той. Допълни, че разследващите се опитват да установят как Юнаков е придобил къщата си в Нови Искър, която е отскоро негова, както и всичко свързано с бизнеса му. \"Аз сега наистина не знам за какво говорим. Търсим пропуски в разследването ли?\", реагира на някои журналистически въпроси главният секретар на МВР. Те бяха свързани с разказа на  едно от поемните лица при огледа на къщата , който тази сутрин пред Би Ти Ви разкри информация от разследването. \"Това е проблем на поемните лица\", отговори Маринов на въпроса защо се е стигнало до разказа. \"Естествено, че всички са предупредени\", отвърна той на допълнението, че е възможно поемното лице да не е било предупредено да не говори по разследването. Острата реакция на Маринов предизвика и въпросът не е ли проблем, че не полицията, а журналисти са открили тефтерчето. \"Къде\", попита главният секретар на МВР и след уточнението на журналиста, че не знае отговора, а просто пита по изнесената в медиите информация, Маринов заяви \"Като нямате представа значи...\". Допълни го зам.-главният прокурор - \"ние и на вас разчитаме на съдействие\".", "date": "2018.01.03", "title": "МВР допуска, че шесторното убийство в Нови Искър е заради бизнес (допълнена в 19:37)"}
{"url": "https://www.dnevnik.bg/sviat/2018/01/03/3106518_mudjahidinite_na_naroda_-_grupirovkata_vuv_franciia/", "text": "\"Муджахидините на народа\" (МН или Организацията на муджахидините на иранския народ - \"Муджахидин халк\") са решителни и отдавнашни противници на иранския режим, съобщава \"Франс прес\". Във вторник президентът на Иран Хасан Рохани прикани Франция да възпрепятства дейността на иранска \"терористична групировка\", базирана във Франция и замесена според него в неотдавнашните демонстрации в Иран - ясен намек за \"Муджахидините на народа\". Зараждане в Иран Създадена през 1965 г. с цел да свали режима на шаха, а после ислямския режим, организацията, изградена върху марксистки и ислямски идеи, се оформи при разцепване на националистическото Движение за освобождение на Иран, оглавявано от Мехди Базарган. Повечето ѝ основатели умират в затворите на Мохамед Реза Пахлави. След кратък период, в който след ислямската революция от 1972 г. действа легално, през 1981 г. МН е обявена извън закона след жестоко смазана въоръжена демонстрация. Изгнаници През юни властите заявяват, че муджахидините са извършили бомбения атентат срещу седалището на Партията на ислямската република, в който загинаха 74 души, включително вторият човек в йерархията на режима - аятолах Бехещи. Прогонени от Иран, те намират убежище на различни места по света и по-специално във Франция, където се настаняват в Овер сюр Оаз, недалеч от Париж, заедно с лидера си Масуд Раджави, който създава Националния съвет за съпротива на Иран (НССИ). През 1986 г. Масуд Раджави е експулсиран от Франция с оглед политиката за сближаване с Иран. Въоръжени операции Муджахидините избират за своя база Ирак, който воюва с Иран, и се сражават на страната на Саддам Хюсеин, заради което властите в Техеран и до днес ги наричат \"предатели\". През 1988 г., в края на иранско-иракската война (1980-88), групировката се впуска във военна офанзива срещу Иран и поема контрола над редица градове по границата. Нападението обаче е изцяло осуетено от иранските въоръжени сили.  През 1989 г. начело на МН застава Мариам Раджави, нарекла се \"Слънце на революцията\". Често сравняват организацията със секта, в която съпрузите Раджави играят ролята на гурута. През 1993 г. Мариам Раджави оглавява НССИ. Създадена през 1987 г. като въоръжено крило на МН, Армията за национално освобождение на Иран поема отговорност за редица операции на иранска земя, извършени най-вече през 1993 г. - нападения срещу петролопроводи и мавзолея на имам Хомейни, близо до Техеран. Приписват й десетки убийства. След свалянето на Саддам през 2003 г. муджахидините са разоръжени и събрани в лагера \"Ашраф\", североизточно от Багдад. През февруари 2012 г. те приемат да напуснат лагера и се настаняват близо до Багдад, после - през май 2013 г., напускат Ирак и заминават за Албания по искане на американските власти и на ООН. Публична дейност  През 2003 г. Мариам Раджави е арестувана във Франция сред общо 160 души, после освободена след двуседмични протести от страна на нейни привърженици, двама от които се решиха на саможертва. Мащабното разследване във връзка с подозрения в терористична дейност бе прекратено през септември 2014 г. поради липса на престъпление. През януари 2009 г. МН бе заличена от списъка с терористични организации на ЕС, в който се намираше от май 2002 г.; САЩ я извадиха от своя списък през септември 2012 г. През юли 2015 г. Мариам Раджави издигна глас по-специално срещу споразумението за иранската ядрена програма, сключено между великите сили и Техеран. През октомври 2015 г. тя обвини международната общност в \"снизходително\" отношение към Иран, що се отнася до смъртните присъди. От своя страна Иран протестира през юли 2016 г. пред Франция срещу годишната сбирка на МН в Париж - Техеран обвинява организацията, че \"ръцете й са изцапани с кръвта на иранския народ\".", "date": "2018.01.03", "title": "\"Муджахидините на народа\" - групировката във Франция, свързвана с протестите в Иран"}
{"url": "https://www.dnevnik.bg/sviat/2018/01/03/3106602_neturpeliv_putnik_sleze_prez_avariiniia_izhod_na/", "text": "Испанската полиция арестува пътник, който напусна самолета си през аварийния изход и слеpе по крилото. Случката от понеделник е документирана от Фернандо Дел Вайе Виялобос, който се е намирал на борда.  На видео записа, разпространен в профила му във \"Фейсбук\" , се вижда моментът, в който мъжът вече дърпа по дясното крило ръчния си багаж. Причината е, че полетът на \"Райънеър\" (Ryanair) първо потеглил от Лондон с 1 час закъснение и след кацането в Малага пълният самолет останал 30 минути без да се обясни на пътниците каква е причината. От авиокомпанията обясниха, че пътникът е задържан и разпитан във връзка с нарушаване на испанските закони за сигурност.", "date": "2018.01.03", "title": "Нетърпелив пътник слезе през аварийния изход на самолет"}
{"url": "https://www.dnevnik.bg/sport/2018/01/03/3106607_djokovich_shte_zagree_za_australian_open_s_dva/", "text": "Новак Джокович продължава подготовката си за Australian Open въпреки отказването му от  турнирите в Абу Даби  и Доха. Бившият №1 в световната ранглиста реши да включи две демонстративни надпревари в програмата си, като загрявка за първия турнир от Големия шлем през сезона. Джокович не е играл в официален мач от юли 2017 г., когато получи контузия в лакътя. Заради продължаващите проблеми той реши да не играе на демонстративния турнир в Абу Даби в края на декември, както и на надпреварата в Доха, която спечели в последните две години. \"След като отказа участие на турнирите в Абу Даби и  Доха  заради болки в лакътя на дясната ръка, Новак ще пътува за Австралия, където ще участва в два демонстративни турнира\", се казва в изявление на сайта на Джокович. \"След двете събития той ще вземе решение относно участието си на първия турнир от Големия Шлем за сезона - Откритото първенство на Австралия, където той е шесткратен шампион\", се допълва в информацията. 30-годишният сърбин ще участва на \"Куйонг Класик\" в Мелбърн от 10 до 12 януари, а също така ще се включи в демонстративен мач на \"Мелбърн Парк\" следващата сряда.", "date": "2018.01.03", "title": "Джокович ще загрее за Australian Open с два демонстративни турнира"}
{"url": "https://www.dnevnik.bg/sviat/2018/01/03/3106578_pazarite_triabva_da_se_gotviat_za_nestabilnost_prez/", "text": "Никога преди балансите на централните банки не са били толкова раздути, а лихвените проценти - толкова ниски. Как да бъде обяснен парадоксът на малката колебливост на пазарите, рекордните равнища на борсовите индекси и намалелите равнища на безпокойство на инвеститорите въпреки нарастващия политически риск? Днес по-голямата част от фондовите пазари по света са на или близо до исторически рекордни нива, а опасенията на инвеститорите - както установи индексът на нестабилността Vix - са в най-ниската си точка от неговото създаване през 1990 г. Малко чудо е, че хората, които инвестират в акции, твърдят, че никога не е имало по-добри времена и рисковете никога не са били по-малки. Колко дълго обаче може да продължи това? Политическият риск остава висок. През пролетта на миналата година, след  изборите в Холандия  и Франция, изглеждаше, че подемът на популистите може да е достигнал своя пик. Колко далеч във времето изглежда това. Последвалите избори в Германия и провалилите се коалиционни преговори отслабиха позицията на канцлера Ангела Меркел и породиха риск от политически вакуум в сърцето на най-силната икономика в Европа. Предстоящите избори в Италия и преговорите за Брекзит са други източници на напрежение и несигурност. Поглеждайки отвъд границите на Европа, не можем да се оплачем от недостиг на политически \"горещи точки\", а рискът от търговски спорове и протекционизъм все още може да наруши възстановяването на глобалната икономика. Аргументът, че несигурността е голяма, има емпирична подкрепа. Индекс на несигурността на икономическата политика, изчисляван от трима американски учени, достигна своя пик през януари миналата година и остава тревожно висок. Още една причина за безпокойство е високото равнище на геополитическия риск според представен наскоро работен документ на Управлението за федерален резерв на САЩ. Не е трудно да бъде открит източникът на политическа несигурност в развитите западни страни. Драстичното влошаване на икономическите перспективи, несигурността на работните места, застоят на реалните трудови възнаграждения, неустойчивите пенсионни системи и, преди всичко, увеличаващото се неравенство породиха взети заедно чувство на недоволство и усещане за несправедливост. Те до голяма степен са резултат от отдавнашните структурни проблеми. Започналият неотдавна цикъл на подем в Европа би трябвало да подобри положението с някои от тези проблеми в краткосрочен план, но няма да ги реши. Публикувани неотдавна данни на Международния валутен фонд показват, че макар безработицата да е намаляла до под 6% в развитите страни като цяло, годишният растеж на трудовите възнаграждения едва е надхвърлил 2%. Можем да очакваме по-нататъшно увеличение, но, според мнозина, не се е променило кой знае какво. Перспективата за предстоящ край на смекчената парична политика на централните банки, т. нар. количествено облекчаване, от последното десетилетие е друг източник на несигурност. Нормализирането на паричната политика означава да бъде сложен кръст на 10 години количествено облекчаване - нещо, за което пазарите може да са прекалено самодоволни или неподготвени. Никога преди балансите на централните банки не са били толкова раздути, лихвените проценти - толкова ниски, а глобалният дълг - толкова голям. Освен това противоречащата на здравия разум природа на икономическия подем с неговата липса на инфлация е индикация, че вече сме навлезли в неизследвана територия, на която класическите правила на макроикономическата политика не важат. Самият механизъм на функциониране на количественото облекчаване не е напълно разбран и остава противоречив, така че последиците от затягането на паричната политика също все не са известни. Рискът е израз на \"известните неизвестни\". Несигурността отразява \"неизвестните неизвестни\". Тя означава непознаване на стоящия в основата механизъм, на вероятностите и, още по-лошо, на потенциалните резултати. Така че как да бъде обяснено несъответствието между много голямата несигурност и самодоволството на финансовите пазари? Пазарите са много добри в откриването, търгуването и застраховането срещу рискове, но те не са добри в разбирането на непредсказуемата природа на политиката. Несигурността - по дефиниция - не може да бъде измерена. По тази причина пазарите често я пренебрегват и възприемат изчаквателен подход. Малката колебливост на финансовите пазари днес е измамна и подценява скритите рискове или, по-точно, несигурност. Инвеститорите и политиците трябва да се радват на подема, докато го има, тъй като той няма да продължи дълго. Необходимо е пазарите да се подготвят за завръщане на нестабилността. Следващото значително материализиране на несигурността е просто въпрос на време. В период на несигурност диверсифицирането на инвестиционния портфейл е още по-жизненоважно, отколкото когато има риск. Благоразумните инвестиционни съвети и решения са по-важни от когато и да било преди. /БТА *Авторът е президент на швейцарската финансова компания UBS - бел. прев.", "date": "2018.01.03", "title": "Пазарите трябва да се готвят за нестабилност през 2018 г."}
{"url": "https://www.dnevnik.bg/evropa/2018/01/03/3106440_predi_50_godini_dubchek_izmisli_socializma_s_choveshko/", "text": "Преди 50 години, на 5 януари 1968 г., Александър Дубчек, един нетипичен апаратчик от Прага, дава живот на красивата, но ефимерна мечта за \"социализъм с човешко лице\", безмилостно смазана не след дълго от съветските танкове. Четирийсет и шест годишният словак с чаровна усмивка, толкова различна от намръщените лица на другарите си, оглавява Комунистическата партия на Чехословакия (КПЧ) след догматика Антонин Новотни, много непопулярен в пражките интелектуални кръгове и сред словаците, настояващи за по-широка автономия в двунационалната държава. Новият повей, възприет отначало като банална караница между фракции в компартията, донася плахи, но невиждани дотогава реформи в тази страна от източния блок, в който доминира Москва - държава, чиято западна граница с Австрия и ФРГ е част от желязната завеса. \"Дубчек безспорно е символ на така наречената Пражка пролет, но историческата му роля е по-сложна\", казва историкът Олдржих Тума. \"Той ходеше на разходки, посещаваше обществен басейн и заедно с обикновените хора гледаше футболни и хокейни мачове. Дали обаче имаше ясна политическа визия? Той бе преди всичко комунист и нито веднъж не пожела да излезе от тази рамка\", констатира експертът. \"Винаги съм го смятала за почтен човек и мъж с характер. Но същевременно и колеблив, по-скоро символ, отколкото участник в събитията\", посочва социоложката Иржина Шиклова. Гневът на Кремъл Имайки предвид силното недоволство на населението, уморено от постоянната оскъдица, новото ръководство на КПЧ начело с Дубчек започва с предпазливо икономическо преустройство, но Москва тутакси сбърчва вежди. Гневът на кремълските управници бързо се засилва - Прага отменя цензурата и това незабавно води до безпрецедентна либерализация на печата и културата. Не след дълго се появяват и некомунистически организации като \"К 231\", обединила бивши политзатворници, и Клуба на ангажираните безпартийни - опозиционни партии в зародиш. \"Усетили, че вече не им запушват устата, медиите взеха да задават въпроси и да повдигат теми, абсолютно немислими допреди месеци. Това пораждаше огромни надежди в цялото общество - надежди, които далеч надхвърляха първоначалните цели на Дубчек\", разсъждава Тума, според когото новият лидер на КПЧ постепенно е бил пометен от събитията. Попаднал между чука и наковалнята - между неспирно растящите демократични копнежи на чехите и словаците и неприкритата враждебност на съветския комунистически лидер Леонид Брежнев, държащ да контролира и занапред своя васал, Дубчек се надява свиканият през септември извънреден конгрес на КПЧ да укрепи позициите му. Насърчаван от догматиците, управляващи бившата ГДР - Валтер Улбрихт, и Полша - Владислав Гомулка, разтревожени да не се чуе повикът \"Полша очаква своя Дубчек\", Брежнев предприема най-накрая военна интервенция. \"Най-голямата трагедия в живота ми\" Окупацията на Чехословакия на 21 август 1968 г. от съветски военни и контингенти на още четири страни от Варшавския договор (България, Унгария, Полша и ГДР) взема близо сто жертви само през първите дни. \"Как можаха така да постъпят с мен, след като посветих целия си живот на сътрудничеството със Съветския съюз. Това е най-голямата трагедия в живота ми\", оплаква се Дубчек, преди да бъде арестуван, откаран в Москва и принуден да подпише унизителен протокол за \"нормализиране на ситуацията\". \"Сутринта на 21 август 1968 г. пристигнах на гара Збечно (50 км западно от Прага). Беше пълно с народ, хората викаха: \"Руснаците ни окупират!\", бяха много учудени и изненадани\", спомня си Ярослава Шиндлерова, тогава студентка в пражкото висше училище по икономика. \"Аз им отвръщах: \"Защо се чудите? Натам вървяха нещата\". Дубчек беше наивен. Аз бях на двайсет, но разбрах какво става. А той - не\", отсича жената. В крайна сметка през април 1969 г. Дубчек е отстранен. Нареждат му да мълчи. Народът се примирява въпреки саможертвата на студента Ян Палах, който се самозапалва с надеждата да събуди съвестта на хората. Демокрацията се връща в Прага едва с \"Нежната революция\" от 1989 г. Изключен от комунистическата партия и изпратен за петнайсет години в управата на горските стопанства, Дубчек се завръща после за кратко на политическата сцена и оглавява чехословашкия парламент. Умира 70-годишен на 7 ноември 1992 г. от рани, получени при автомобилна катастрофа. /БТА/", "date": "2018.01.03", "title": "Преди 50 години Дубчек измисли \"социализма с човешко лице\""}
{"url": "https://www.dnevnik.bg/sport/2018/01/03/3106611_federer_posochi_aleksandur_zverev_kato_kandidat_da/", "text": "Роджър Федерер е фаворит №1 за спечелване на първия турнир от Големия шлем през сезона Australian Open. Швейцарецът, който има 19 титли от Шлема и преди година спечели петото си отличие в Мелбърн обаче е на друго мнение. Маестрото смята, че доминацията на голямата четворка (Федерер, Рафаел Надал,  Новак Джокович  и  Анди Мъри ) може да бъде прекъсната. Той посочи Александър Зверев като потенциален кандидат за големи неща в Мелбърн. В последните десет години в едва пет случая от общо 40, различен тенисист от Федерер, Надал, Джокович и Мъри грабна една от титлите в Големия шлем. В три от случаите това направи Стан Вавринка (Australian Open ’14, \"Ролан Гарос\" ’15 и US Open ’16), a по веднъж Марин Чилич (US Open ’14) и Хуан Мартин дел Потро (US Open ’09). При това само един път нямаше нито един представител на Голямата четворка във финала - US Open 2014. \"Мисля, че с всяка година той ще става все по-силен и много по-труден за побеждаване. Според мен на Australian Open Зверев е един от основните фаворити. Имаше добра подготовка, дойде рано в Австралия и изтърпя доста лишения\", каза 36-годишният швейцарец. Досега най-доброто класиране в турнири от Големия шлем за 20-годишния германец е четвърти кръг на \"Уимбълдън\". Преди година в Австралия той загуби в трети кръг от Надал в петсетов мач, но след това спечели пет титли през 2017 г. Особено впечатляващи бяха успехите му в надпреварите от \"Мастърс 1000\" срещу Джокович и Федерер в Рим и Монреал. Федерер е запознат отлично с качествата на Зверев, като в момента и двамата участват на  \"Хопман къп\"  в Пърт. Германецът има две победи над Маестрото в кариерата си, а през 2017 г. стана единственият тенисист, победил швейцареца във финал. \"Засега не мисля за класиране и за това къде съм в ранглистата. Опитвам се да се уча постоянно и да се подобрявам. Знам, че имам толкова много неща за постигане и съм много мотивиран\", каза Зверев.", "date": "2018.01.03", "title": "Федерер посочи Александър Зверев като кандидат да спре доминацията на Голямата четворка"}
{"url": "https://www.dnevnik.bg/photos/2018/01/03/3106521_fotogaleriia_svetovnite_snimki_na_denia_-_3_ianuari/", "text": "Босфорът, Истанбул.", "date": "2018.01.03", "title": "Фотогалерия: Световните снимки на деня - 3 януари 2018 г."}
{"url": "https://www.dnevnik.bg/sviat/2018/01/03/3106613_bivshite_suratnici_stivun_banun_i_donald_trump/", "text": "Някогашните близки съратници Доналд Тръмп и Стивън Банън влязоха в открита война, след като Банън критикува семейството на президента във връзка с \"руското разследване\". \"Стивън Банън  няма нищо общо с мен или президенството ми\", заяви държавният глава на САЩ Доналд Тръмп в нарочно изявление по повод нова книга, в която е цитиран бившия му стратег. Банън, който стои зад  крайнодесния сайт Breitbart News , бе ръководител на предизборната кампания на Тръмп и за няколко месеца – негов главен стратег в Белия дом. Той бе смятан за  \"сивия кардинал\"  на президента и противовес на влиянието на дъщеря му Иванка и зет му Джаред Къшнър. Банън напусна, след като Джон Кели стана началник на администрацията на Белия дом и тогава се появиха информации, че си е навлякъл  неодобрението на президента , защото е изнасял на медиите компрометираща информация за своите врагове в институцията. Президенството на Тръмп бе белязано от поредица оставки, уволнения и  размествания на екипа  още в първите месеци. В книгата Fire and Fury: Inside the Trump White House на Майкъл Уолф, той нарича срещите между  руснаци и близки на президента  (които са обект на разследване от специалния прокурор  Робърт Мюлър ) \"предателски\" и \"непатриотични\". В отговор Тръмп разпространи позиция, в която казва, че след уволнението си, Банън \"е изгубил не само работата, но и ума си\" и настоява, че изборната му победа се дължи на \"забравените мъже и жени\". \"Стив се преструва, че воюва с медиите, които нарича \"опозиционната партия\", но прекарваше времето си в Белия дом като ги снабдяваше с фалшива информация, само за да изглежда много по-важен, отколкото всъщност беше.\" В интервюто си за Уолф, Банън предвижда, че \" руското разследване \" ще се фокусира върху прането на пари и че Доналд Тръмп Младши ще бъде \"строшен като яйце по националната телевизия\". Той критикува остро срещата на  Тръмп Младши , зетят на президента  Джаред Къшнър  и тогавашния мениджър на кампанията  Пол Манафорт  с руската адвокатка Наталия Веселницкая, на която те са очаквали да получат инкриминиращи доказателства за Хилъри Клинтън. \"Тримата висши души в кампанията са намерили за добра идея да се срещнат с представител на чуждо правителство в \"Тръмп тауър\", в конферентната зала на 25-тия етаж, без адвокати\", казва Банън. \"Дори да смятате, че това не е било предателско или непатриотично, или лошо, а аз мисля, че е такова, те е трябвало да се обадят незабавно на ФБР\". Банън отбелязва още, че далеч по-умно би било на такава среща да идат адвокатите на Тръмп, които да спуснат информацията на сайт като \"Брайтбарт\" или \"някоя по-легитимна\" медия. Той казва, че има \"нулев шанс\" Тръмп младши да не е замесил баща си, разказвайки му всичко. Засега няма започнато разследване срещу самия президент, макар обвинения да са повдигнати на негови близки, сред които Манафорт. Самият Банън твърди, че не познава руснаци, няма да свидетелства, нито да си наема адвокат и да коментира по телевизията. Книгата на Уолф се основава на над 200 интервюта с президента, близките му хора и влиятелни фигури в администрацията. Тя е една от най-очакваните политически книги на годината, а авторът ѝ е биограф на Рупърт Мъдрок и бивш колумнист на \"Гардиън\". На Уолф принадлежат думите, че Тръмп и \"Ню Йорк таймс\" са еднакво недостойни за доверие разказвачи.", "date": "2018.01.03", "title": "Бившите съратници Стивън Банън и Доналд Тръмп започнаха открита война"}
{"url": "https://www.dnevnik.bg/sport/2018/01/03/3106617_evertun_obiavi_che_razhodite_za_noviia_stadion_sa_se/", "text": "Първоначалните сметки на \"Евертън\" за строеж на нов стадион за 300 милиона паунда, не са излезли точни, обяви изпълнителният директор на клуба Робърт Елстоун. Според него разходите около новото съоръжение, на което \"карамелите\" трябва да се преместят от сезон 2022-23, \"са се увеличили драстично\". Директорът на \"Евертън\" все пак побърза да успокои всички, че не става въпрос за сума от над 700 милиона паунда, колкото ще струва  новият \"Уайт Харт лейн\" на \"Тотнъм\" . През ноември  клубът получи земята около дока Брамли Мур  в северната част на пристанището на Ливърпул за срок от 200 години. Подписването на лизинговия договор беше от ключово значение, за да може проектът за стадиона да бъде придвижен. По непотвърдена информация разходите са се увеличили с 50%, а това не е предвидено от клуба на този етап. Елстоун заяви, че \"карамелите\" се движат по план, но добави, че в момента се набират средства за изпълнение на следващия етап. Окончателният дизайн на стадиона ще бъде представен в близките месеци, като с това е натоварено архитектурното студио Meis. \"Общите разходи за проекта ни за нов стадион се увеличиха заради много фактори. На първо място инфлацията играе роля, също така имаше някои новости, които изникнаха в течение на работата, затова се налага да реагираме в движение. Все пак не става дума за нищо притеснително\", обясни Елстоун. Целта на \"карамелите\" е да играят на нов стадион с капацитет между 50 и 55 хиляди места. От клуба очакват да отворят 12 хиляди работни места за местни жители, докато трае строежът. \"Евертън\" играе на сегашния си стадион \"Гудисън парк\" от 1892 г.", "date": "2018.01.03", "title": "\"Евертън\" обяви, че разходите за новия стадион са се увеличили драстично"}
{"url": "https://www.dnevnik.bg/sport/2018/01/03/3106642_diego_koshta_se_zavurna_s_gol_pri_ubeditelna_pobeda_na/", "text": "Диего Коща се нуждаеше само от пет минути игрово време, за да отбележи първия си гол за \"Атлетико\" (Мадрид) след завръщането в тима. Испанският национал, който не беше  играл от 27 май 2017 г. , вкара едно от попаденията за \"дюшекчиите\" при победата с 4:0 над \"Йеида\" в мач за Купата на краля. Нападателят се върна при \"дюшекчиите\" през лятото, след като напусна досегашния си тим \"Челси\", но нямаше право да играе, заради трансферното ембарго на \"Атлетико\". Първата официална тренировка на Коща с екипа на мадридчани  беше посетена от 25 хиляди души на \"Уанда метрополитано\" . В първия осминафинален мач с \"Йеида\" тимът на Диего Симеоне не срещна особени проблеми. Преди почивката Диего Годин и Фернандо Торес в рамките на четири минути предрешиха развръзката на срещата. Те бяха точни в 33-ата и 37-ата минута. Коща се появи на терена в 64-ата минута на мястото на Кореа и пет по-късно вкара след подаване на Хуанфран. За родения в Бразилия играч това беше първи гол с екипа на \"Атлетико\" от април 2014 г. За последно Коща вкара на \"Челси\" в двубой от Шампионската лига, преди точно 1344 дни. Друга резерва Антоан Гризман оформи крайния резултат, а \"Йеида\" завърши и с човек по-малко след червен картон на Трилес. Реваншът е на 9 януари на \"Уанда метрополитано\" в Мадрид.", "date": "2018.01.03", "title": "Диего Коща се завърна с гол при убедителна победа на \"Атлетико\" за Купата на краля"}
{"url": "https://www.dnevnik.bg/biznes/2018/01/03/3106644_krizata_v_katalunia_e_struvala_1_mlrd_evro_na_ispaniia/", "text": "Политическата криза, възникнала около референдума за независимост на Каталуня, е струвала на Испания 1 млрд. евро. Това заяви днес министърът на икономиката Луис де Гиндос в интервю за местно радио, цитирано от Интерфакс.  Загубите идват от забавянето на икономиката на региона, възникнало след неразрешения от централното правителство вот на 1 октомври 2017 година.  По думите на Де Гиндос през четвъртото тримесечие икономика на Каталуня се е забавила от 0,9 на сто до 0.4 на сто.  По-рано икономическият растеж в Каталуня бе по-висок, отколкото в Испания като цяло. Тя бе сред локомотивите на испанската икономика. През четвъртото тримесечие обаче се превърна в бреме, каза министърът.  През декември, преди регионалните избори в областта, властите в Мадрид предупреждаваха за икономическите щети, които кампанията за отделяне на Каталуния, може да нанесе на страната. Обявените цифри обаче надминават и най-песимистичните оценки, отбелязва Би Би Си.  Заради появилата се политическа несигурност над 3000 компании вече изтеглиха представителствата си от Каталуния.", "date": "2018.01.03", "title": "Кризата в Каталуня е струвала 1 млрд. евро на Испания"}
