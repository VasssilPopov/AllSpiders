{"url": "https://www.dnevnik.bg/razvlechenie/2019/04/02/3413719_flamandski_pisatel_vze_nai-goliamata_nagrada_za_detska/", "text": "Фламандският писател Барт Моеяерт е лауреатът на най-голямо ежегодно отличие за детска литература в света - Възпоменателната награда \"Астрид Линдгрен\" за 2019 г.. Името му бе обявено на специално събитие в Стокхолм. Наградата, която отличава автори, илюстратори и издатели на книги за деца и подрастващи, е в размер на 5 млн. шведски крони, или близо 500 хил. евро. Тя е основана от шведското правителство след смъртта на писателката през 2002 г. Барт Моеяерт е роден през 1964 г. и живее в Антверпен, Белгия. Прави дебюта си на 19-годишна възраст с романа Duet met valse noten, издаден през 1983 г.. Има общо над 50 издадени заглавия, сред които са илюстрирани книги, юношески романи и поезия. Най-успешните му книги са преведени в над 20 страни по света. Автор е и на няколко телевизионни и театрални пиеси, превеждал е редица романи, а освен това преподава и творческо писане. \"Когато бях на девет, четях книгите на Астрид Линдгрен и светът на Астрид Линдгрен беше като мое семейство, а реалният свят беше като нейния. След това видях, че нейният свят е бил за приобщаването. А това беше утеха за мен, тъй като бях самотен в голямото си семейство, в което бях най-малкият. Това повлия на моята работа. Искам да разширя границите на детската литература.\" Това споделя писателят при новината за отличието, цитиран на официалния сайт на наградата. Според журито творбите на Барт Моеяерт изобразяват често отношения в критични моменти, в които героите успяват да открият нови начини да продължат напред. Последният му роман, озаглавен Tegenwoordig heet iedereen (\"Съжалявам (Всеки съжалява в наши дни)\"), е издаден през октомври 2018 г. и представя остър и емоционално натоварен портрет на 12-годишно момиче на име Бианка. Творбата му от 1999 г. Het is de liefde die we niet begrijpen (\"Това е любов, която не разбираме\") разказва за семейство, което се разпада, видяно през погледа на 15-годишно момиче. Книгата Blote handen от 1995 г. (\"Празни ръце\"), с която печели Немската наградата за юношеска литература, описва бурните чувства на едно момче в навечерието на една Нова година. В автобиографичната си книга Broere от 2002 г. (\"Братя\") Моеаерт пише с топлина и чувство за хумор за израстването си като най-малкия от общо седем братя. Книгата има сценична адаптация с участието на самия автор в пиесата и получава една от престижните театрални награди в Швеция.", "date": "2019.04.02", "title": "Фламандски писател взе най-голямата награда за детска литература за 2019"}
{"url": "https://www.dnevnik.bg/evropa/regioni/2019/04/02/3413769_pokana_za_finansirane_na_malki_i_sredni_predpriiatiia/", "text": "Малки и средни предприятия могат да кандидатстват по \"Схема за безвъзмездно финансиране за подкрепа на МСП за растеж и разширение отвъд местните пазари\". Регионите, които програмата обхваща, са областите Хасково, Смолян, Кърджали и Благоевград на територията на България и префектурите Еврос, Ксанти, Родопи, Драма, Кавала, Солун и Серес за територията на Гърция. Целта е насърчаване на способността за производство на добавена стойност в предприятията със засилване на техните дейности за развитие на продукти и услуги чрез съвместни действия за икономическо развитие, за предпочитане ориентирани към иновации, за да им се даде възможност за достъп до нови пазари. Общият бюджет по настоящата покана възлиза на 10 000 000 евро. Публичните разходи се състоят от 8 500 000 евро средства от Европейския фонд за регионално развитие и 1 500 000 евро национални вноски от Гърция и България. Максимален размер на безвъзмездната финансова помощ на предприятие (отделно предприятие) в размер на 200 000 евро за период от 3 години. Допустими бенефициенти по настоящата покана са предприятията в приоритетните производствени сектори на стратегиите за \"интелигентна специализация\": - Агро-хранителна промишленост; - Управление на отпадъците за рециклиране или производство на енергия; - Възобновяема енергия и енергоспестяване и ефективност; - Устойчив туризъм; - Здраве; - Материали – технология; - Строителни материали; - Текстилна индустрия. Допустими кандидати са само малки и средни предприятия, регистрирани в допустимия по програмата регион (за България: в областите Благоевград, Смолян, Кърджали и Хасково), включително клонове, като за България същите следва да са регистрирани като самостоятелни юридически лица. В дадено проектно предложение следва да участват само по едно предприятие от всяка от партниращите държави. Едно предприятие може да кандидатства само по един проект. Крайният срок за кандидатстване е удължен до 14:00 ч. Повече информация можете да намерите  тук .", "date": "2019.04.02", "title": "Обявена е покана за финансиране на малки и средни предприятия"}
{"url": "https://www.dnevnik.bg/sport/2019/04/02/3413604_fotogaleriia_posledni_snejni_emocii_za_sezona_s/", "text": "Повече от 120 участници се впуснаха в първия сезон на ски и сноуборд слоупстайл състезанието \"Пампорово фрийсталърз\". При скиорите първи стана Боян Йотов от отбора на домакините от \"С. К. Пампорово\" с 90 точки.", "date": "2019.04.02", "title": "Фотогалерия: Последни снежни емоции за сезона с фристайл състезание в Пампорово"}
{"url": "https://www.dnevnik.bg/sviat/2019/04/02/3413483_rukovoditeliat_na_turski_potok_poe_investiciite_na/", "text": "Олег Аксютин, който от 2013 г. е генерален директор на South Stream Transport B.V., ръководителят на строителството на \"Турски поток\", е новият зам.-ръководител на \"Газпром\". Неговият ресор е стратегическото развитие, дългосрочното планиране, проектирането, оформяне и контрол над инвестиционната програма и на всички покупки на енергийния гигант. Преди това регистрираната в Холандия South Stream Transport B.V. трябваше да организира изграждането на \"Южен поток\", но този проект бе спрян от Европейската комисия и правителството на Бойко Борисов се отказа от него. Това е резултат от напускането през февруари на двама дългогодишни и ключови зам.-председатели на управлението на \"Газпром\". Александър Медведев отговаряше за отношенията с чужбина (извън страните от бившия СССР), а Валери Голубев - за вътрешния пазар и държавите от ОНД и отношенията с властите. На практика двамата управляваха търговията на едро Сега целият износ е поверен на новия зам.-ръководител Елена Бурмистрова, която на практика вършеше тази работа от 2014 г. насам като генерален директор на \"Газпром експорт\". Производството и разпространението на газ за вътрешния руски пазар са поверени на Виталий Маркелов. Новият зам.-председател ще отговаря за проучванията, добива, транспорта и съхранението, за производството на електроенергия от \"Газпром\" и за отношенията с властите. Иначе казано, той поема функциите на Голубев, но без да има достъп до инвестиционната програма. С нея ще се занимава Аксютин, поемащ задачите на трима досегашни ръководители в газовия монополист. Той има дългогодишен опит като ръководител на 623-и департамент, занимаващ се със стратегическото развитие на \"Газпром\". Новите зам.-председатели са от кръга на шефа Алексей Милер и се смята, че са технократи, знаят как да въведат нови технологии и имат реален опит, включително международен. Милер е достатъчно силен, за да не допусне външни хора на толкова високи етажи, и няма някакво сериозно преразпределяне на сферите на влияние в \"Газпром\", коментират източници деловото издание \"Ведомости\". На Бургмистрова се дължи промяната в отношенията с Европа с използване на нови търговски инструменти, поръчки с по-кратко предизвестие, оттегляне от дългосрочните договори в някои райони и като цяло повече гъвкавост, каквато европейците очакват от компанията. Възможно е да последва раздвижване в отношенията с Украйна, но тя няма да има контрол над използването на газовия износ като политика, казва един от събеседниците на \"Ведомости\". Тя има репутацията на преговарящ, който трудно приема отстъпки и няма да направи такива там, където става дума за важен за \"Газпром\" принцип.", "date": "2019.04.02", "title": "Ръководителят на \"Турски поток\" пое инвестициите на \"Газпром\""}
{"url": "https://www.dnevnik.bg/video/novinite_na_bnt/2019/04/02/3413780_video_drugite_novini/", "text": "Възстановяват Висшето военновъздушно училище в Долна Митрополия Започва мащабен ремонт на Националната библиотека Странджанският манов мед под европейска защита Минисериалът \"Чернобил\" припомня драматичните събития от 1986 г. \"Антоний и Клеопатра\" на Националния кралски театър директно Регионалният исторически музей в София с юбилейна изложба", "date": "2019.04.02", "title": "Видео: Другите новини"}
{"url": "https://www.dnevnik.bg/photos/2019/04/02/3413810_selfi_na_denia_za_pruv_put_grucki_premier_e_v_skopie/", "text": "Премиерът на Северна Македония Зоран Заев разпространи в профила си в \"Туитър\" селфи с гръцкия си колега Алексис Ципрас, направено днес в Скопие. Това е първата визита на гръцки министър-председател от създаването на независима Република Македония през 1991 г. С Ципрас пътуват 10 министри и близо 100 бизнесмени. Сред подписаните споразумения е и това за нов ГКПП до Кавадарци.", "date": "2019.04.02", "title": "Селфи на деня: За пръв път гръцки премиер е в Скопие"}
{"url": "https://www.dnevnik.bg/sport/2019/04/02/3413758_real_madrid_shte_zapochne_remonta_na_santiago_bernabeu/", "text": "Реал\" (Мадрид) получи зелена светлина да започне  модернизацията на своя стадион \"Сантяго Бернабеу\" . Във вторник президентът на клуба Флорентино Перес и кметът на Мадрид Мануела Кармена подписаха договор, с който \"Реал\" вече има всички разрешителни да започне строителни работи. Последният домакински мач на \"Реал\" за сезона е на 19 май срещу \"Бетис\" и още на следващия ден ще започне процесът по модернизацията на съоръжението. \"Реал\" ще има един от най-красивите стадиони в света и може би най-модерният. През годините ние инвестирахме 256 милиона евро в стадиона ни и 231 в Мадрид. Този стадион ще навърши 72 години през декември, но с тази реконструкция ще бъде първият дигитален в света. Тук феновете са видели 23 европейски купи – 13 във футбола и 10 в баскетбола\", каза Флорентино Перес пред присъстващите на церемонията. Проектът за реконструкцията на \"Бернабеу\" ще струва между 525 и 575 милиона евро. \"Реал\" ще финансира проекта със  заем от американските банки  \"Мерил Линч\" (Merrill Lynch) и \"Джей Пи Морган\" (JP Morgan). \"До началото на следващата седмица финансирането ще бъде осигурено, за да може на 20 май да започнем\", добави Перес. Клубът ще изплаща заема в продължение на 35 години, а лихвата е около 3%. \"Сантяго Бернабеу\" е построен през 1947 година, като на два пъти претърпява основна реконструкция – 1982 и 2001 г. В четири случая стадионът е разширяван, а сега капацитетът му е 81 044 места. Най-голямата промяна ще бъде изграждането на подвижен покрив, който ще направи \"Сантяго Бернабеу\" покрит стадион. Височината на съоръжението ще бъде увеличена с 12 метра. Централната трибуна също ще претърпи промени. Капацитетът ще бъде увеличен с 3000 места. \"Феновете ще се насладят на нещо съвсем различно и много модерно. Музеят ще бъде интерактивен и ще заема много по-голяма площ. Освен това ще има ресторанти, които да предлагат истинска гастрономическа наслада\", каза още президентът на клуба. Според плановете на президента Флорентино Перес модернизацията на \"Сантяго Бернабеу\"  може да увеличи приходите с между 100 и 150 милиона евро годишно . \"Когато видях видеото за пръв път, ме обзе невероятна емоция. Футболът и спортът са сред основните неща, които носят удоволствие на хората. В Мадрид ние имаме два велики клуба - \"Реал\" и \"Атлетико\". Желанието за модернизация и този план е много хубава новина\", каза кметът на Мадрид Мануела Кармена. \"Сантяго Бернабеу\" е приемал финала на световното първенство през 1982 г., когато Италия печели световната титла след успех с 3:1 над Германия. На стадиона в Мадрид се играят и четири финала в Шампионската лига (КЕШ) – през 1957, 1969, 1980 и 2010 г. През 2018 г. стадионът посрещна и втората финална среща в Копа либертадорес между  \"Бока хуниорс\" и \"Ривър плейт\" .", "date": "2019.04.02", "title": "\"Реал\" (Мадрид) ще започне ремонта на \"Сантяго Бернабеу\" на 20 май"}
{"url": "https://www.dnevnik.bg/biznes/2019/04/02/3413844_bezalkoholnite_napitki_shte_poskupnat_nai-mnogo_zaradi/", "text": "След като вчера от Съюза на международните превозвачи заявиха, че въвеждането на тол-таксите ще доведе до поскъпването на стоките за крайния потребител, днес министърът на регионалното развитие Петя Аврамова уточни, че най-засегнати ще са минералната вода и безалкохолните напитки. По думите ѝ изчисленията на Световната банка са показали, че те ще поскъпнат с около 4%, съобщава \"Фокус\". Въвеждането на тол-системата за тежкотоварни автомобили над 3.5 тона е предвидено за 16 август тази година.  Министерството предлага тол-таксата да е 10 ст. на км  за камионите между 3.5 и 12 тона. За по-тежките автомобили таксите ще са по-високи, но не се уточнява конкретна сума. Проектотарифите са изработени от експерти на Световната банка, която е консултант на Агенция \"Пътна инфраструктура\". Именно след изготвения анализ Световната банка е изчислила, че минералната вода и безалкохолните напитки ще поскъпнат най-много. По думите на Аврамова \"тол-таксите няма да се отразят значително върху цените на хранителните продукти\". Тя уточни, че автомобилите от 3.5 до 12 т, които са най-масовият транспорт и осъществяват вътрешните превози на стоки, ще бъдат с най-ниски тарифи, така че таксите да не се отразят върху хранителните продукти. При по-тежките автомобили ще важи принципът - който руши и замърсява повече, ще плаща повече. По думите ѝ за автобусните превози ще има много ниска тол-такса, защото те изпълняват и социална функция. Тя добави, че тези средства, които държавата сега взима под формата на винетна такса, ще бъдат заплащани като тол-тарифа.", "date": "2019.04.02", "title": "Безалкохолните напитки ще поскъпнат най-много заради тол-таксите, сочи анализ"}
{"url": "https://www.dnevnik.bg/gradska_sreda/2019/04/02/3413856_eksperten_suvet_shte_izbira_mejdu_dva_varianta_za_novi/", "text": "Експертният съвет към главния архитект на София се е спрял на два вида ограничителни елементи на трамвайното трасе на улица \"Граф Игнатиев\", съобщи БНР. До 13 април ще бъде избран предпочитаният. Според \"Медиапул\"  става въпрос за метални габъри, каквито били поставени по лондонската улица Exhibition Road, или чугунени колчета, подобни на тези, които отделяха тротоарите и преди ремонта на улицата. Изборът ще бъде направен, след като няколко от ограничителните елементи бъдат монтирани на улицата, за да се види как ще стоят. Като допълнително обезопасяване на дирекция \"Зелени системи\" е възложено да предложи вариант за кашпи. Кметът Йорданка Фандъкова  нареди монтираните в момента каменни ограничители с остри ръбове да бъдат премахнати, след като няколко души си спънаха в тях и пострадаха. Новите ограничители ще са третите в хода на ремонта на улица \"Граф Игнатиев\". Първоначално бяха поставени големи каменни блокове, бързо спечелили ли си името перки от акула и надгробни камъни.", "date": "2019.04.02", "title": "Експертен съвет ще избира между два варианта за нови ограничители на \"Графа\""}
{"url": "https://www.dnevnik.bg/razvlechenie/2019/04/02/3413703_video_izleze_treilurut_na_zombi_filma_na_djim_djarmush/", "text": "Вчера в късния следобед излезе трейлърът на зомби филма на Джим Джармуш. В \"Мъртвите не умират\" (The Dead Don’t Die)  участват редица известни имена  като Бил Мъри, Тилда Суинтън, Адам Драйвър, Стив Бушеми и Селена Гомес.  От трейлъра се вижда, че Бил Мъри, Адам Драйвър и Клоуи Севини са полицаи в малкото градче Сентървил, където започват да се случват необичайни убийства. Бързо се оказва, че виновни за това са зомбита, а в техните редици влиза Иги Поп. Тилда Суинтън играе патоанатом, който е любител на източната философия и бойни изкуства. Тя знае как да се защитава и се изправя срещу зомбитата с меч в ръка. Стив Бушеми е просто един изплашен жител на града. Изглежда, основното предизвикателство, пред което са изправени героите във филма, е как да се измъкнат от нашествието на зомбитата. Продуцентите на заглавието от Focus Features твърдят, че това е \"най-великият актьорски състав на зомби филми за всички времена\", а премиерата на лентата ще бъде на 14 юни.", "date": "2019.04.02", "title": "Видео: Излезе трейлърът на зомби филма на Джим Джармуш"}
{"url": "https://www.dnevnik.bg/sviat/2019/04/02/3413755_kolko_blizo_e_prekaleno_blizo_ili_jestovete_koito_ne/", "text": "Каква бе тази странна допирна точка, която се появи вчера между американската суперзвезда Бионсе и бившия вицепрезидент Джо Байдън? И двамата бяха замесени, единият като жертва, другият като предполагаем извършител, в неуместни целувки - най-новите примери за нахлуване в толкова важното в САЩ \"лично пространство\". Тук не става дума за сексуално насилие, а за жестове, смятани за нежелани и неприлични в държава, в която вълната  #MeToo  (#Аз Също) се превърна в мъртво вълнение. В събота вечерта Бионсе беше коронована на галапредставление в Лос Анджелис за \"изпълнителка на годината\" на церемонията за раздаването на наградите на американската Национална асоциация за развитие на цветнокожите хора (NAACP). Те са за изключителни изпълнения в киното, телевизията, музиката и литературата и отбелязват най-добрите изяви на афроамериканската общност. Но гордостта, почувствана от феновете, беше помрачена от актьора Омери Хардуик, нахокан, че прекалено силно според някои прегърнал лауреатката и я целунал два пъти по дясната буза, втория път близо до устата на звездата. В онзи момент Бионсе, застанала до съпруга си Джей Зи, не личеше да е обидена. Но в неделя социалните мрежи бяха залети от гневни реакции. По косата По изненадващо съвпадение същия ден в американските новини доминираше обвинение, отправено от бивша законодателка от щата Невада - Луси Флорес, според която бившият вицепрезидент на САЩ  Джо Байдън  неочаквано за нея я целунал по тила през 2014 г. Полемика, която вероятно ще навреди на очакваната в Белия дом кандидатура на Джо Байдън, фаворит в допитванията в лагера на демократите. Около седемдесетгодишният политик отрече да се е държал непочтено с Флорес. След това се появиха много снимки, на които Байдън докосва жени. На една от тях, датираща от февруари 2015 г., той прегръща през раменете съпругата на министъра на отбраната Аштън Картър. Същата жена - Стефани Картър, в писмо, публикувано в неделя, отхвърли Байдън да е направил нещо неприлично. Луси Флорес от своя страна признава, че не е била обект на сексуално насилие \"или нещо подобно\". Но уверява, че е \"законно да се води дебат по факта, че мъжете с власт смятат, че имат право да нахлуват в  личното пространство на жената\". Докосването не е игра Тъй като е наложено сравнително отскоро, понятието \"лично пространство\" се отнася до невидима буферна зона около човека, при навлизане в която се причинява дискомфорт. Американският антрополог Едуард Хол, починал през 2009 г., е автор на неологизма proximity (близост), за да припомни концепцията за физическото разстояние, установено между хората при общуване. Интимната сфера не надхвърля 45 сантиметра, следвана от личната сфера (до 120 сантиметра), която се отнася за хора, които се познават, следвана от \"социалната\" и \"публичната\" сфера. Тези \"балони\" около човека обаче варират според ситуацията и културата, обяснява за АФП Одри Нелсън, специалистка по комуникации и сексуална идентичност: \"Страната, в която се намирате, диктува какво е разстоянието.\" \"Трябва да сте напълно наясно, че докосването може да се изтълкува превратно. Това е мощен вектор\", казва тя. \"Джо Байдън премина зоната табу. В този момент на близост да докосват каквото и да е, косата ви, да стискат раменете ви, е много неуместно. Това поведение е запазено за близки хора.\" Нарушаването на личното пространство често влиза в новините в САЩ. Страна, където пристигащият чужденец понякога е изненадан от известната hug (хъг, прегръдка) - ритуал, в който благоприличието налага едното рамо да се изнесе по-напред от другото, за да се ограничи зоната на физически контакт. Именно тук феминистките атакуваха \"менспрединг\" (manspreading) - когато мъж е седнал с прекалено раздалечени бедра. Тук сгафилите с поведението си са безмилостно преследвани. Включително с песни. Сестрата на Бионсе - Соланж Ноулс, й посвети творбата си Don't Touch My Hair (\"Не докосвай косата ми\"). Чарлс Елис, който миналата година отслужи траурната служба за Арета Франклин, трябваше да се извини на певицата  Ариана Гранде , че я е докоснал по непристоен начин по време на церемонията. \"Буферната зона защитава цялото тяло\", уточнява Майкъл Гразиано, преподавател по неврология и психология в Принстън и автор на The Spaces Between Us (\"Пространствата между нас\"). \"Въпреки това този механизъм се подлага на проверка повече в зоната около главата. Например в претъпкан влак на метрото ще изтърпим някой да се обляга на раменете ни, но не и да доближава лицето ни.\" /БТА", "date": "2019.04.02", "title": "Колко близо е прекалено близо, или жестовете, които не са насилие, но са неприятни"}
{"url": "https://www.dnevnik.bg/evropa/2019/04/02/3413552_kakvo_bi_znachel_za_velikobritaniia_mek_brekzit/", "text": "Брекзит не е един-единствен момент или ден. Той е дълъг процес, което води до въпроса къде ще се озове Великобритания в края му. Когато хората говорят за \"мек\" Брекзит, те обикновено имат предвид вида икономически връзки, които Обединеното кралство ще има с ЕС в бъдеще, отбелязва Би Би Си. По-голямата част от дебата се върти около две неща – членство в митническия съюз и членство в единния пазар на ЕС. В понеделник вечерта британските депутати  отхвърлиха  само с три гласа разлика предложение правителството да преговаря за постоянен и всеобхватен за Обединеното кралство митнически съюз с ЕС като част от сделка за Брекзит. С 282 гласа \"за\" срещу 261 гласа \"против\" бе отхвърлено предложение Обединеното кралство да остане част от европейския единен пазар. Британският парламент ще проведе в сряда нова серия от гласувания за Брекзит. Митнически съюз Принадлежността към митническия съюз означава, че няма вносни мита за стоките, с които се търгува, и няма митническа инфраструктура. След като стоките, пристигащи от други държави, преминат външната граница на митническия съюз, те могат да се движат свободно без никакви митнически проверки или плащания. За компаниите, които действат на европейски пазари, това носи огромни ползи – помага им да защитят сложните вериги за доставки, в които различни части пресичат границите по няколко пъти в рамките на производствения процес. Премахването на вътрешните мита обаче означава също, че държавите - членки на митническия съюз, трябва да прилагат еднакви външни мита за стоките, пристигащи от останалата част на света. А след Брекзит това ще ограничи възможността на Великобритания да прилага напълно независима търговска политика. Обединеното кралство няма да може да сключва отделни търговски споразумения за стоки, но все пак ще може да сключва сделки в сектора на услугите. Митническият съюз сам по себе си няма да доведе до избягване на \"твърда\" ирландска граница по всички обстоятелства. Той ще помогне, но има и други проверки, които ще трябва да се правят на границата и които нямат нищо общо с митниците. Повече за ползите и проблемите за Великобритания от оставане в митническия съюз четете  тук . Единен пазар Членството в единния пазар на ЕС означава, че всички правила за икономиката са еднакви – от разпоредбите за химикалите и фармацевтичните продукти до тези за безопасността на храните и хуманното отношение към животните. Оставането в единния пазар ще значи, че всички тези правила ще са еднакви и Великобритания ще трябва да продължи да прилага четирите свободи на движение в ЕС – на стоки, услуги, капитали и хора. Това ще е добра новина за сектора на услугите, съставляващ около три четвърти от британската икономика. Червената линия на премиера Тереза Мей обаче е може би именно нейната решимост да сложи край на свободното движение на хора от ЕС, а оставането в единния пазар (но извън ЕС) ще значи, че това е невъзможно. Има обстоятелства, при които то може да бъде ограничено - например, ако има рязък приток на пристигащи. Единен пазар 2.0 Някои депутати искат членството в единния пазар да се комбинира с някакъв вид митническо споразумение, което неофициално би било митнически съюз. Това е предложението, познато като \"Единен пазар 2.0\", и е може би най-меката форма на Брекзит, която се обсъжда. То би решило проблеми на ирландската граница. Една от големите разлики със сегашния статут на Великобритания ще е, че тя вече няма да бъде част от общите политики на ЕС за рибарството и селското стопанство. Според критици оставането в единния пазар и близкото митническо партньорство обезсмислят напускането на ЕС. Нито едното Много депутати консерватори биха предпочели излизане без сделка пред която и да било от горните опции. В този случай първоначално търговията ще се осъществява според условията на Световната търговска организация (СТО), което означава, че за някои стоки ще има мита. Великобритания ще загуби всички търговски сделки, от които в момента е част като членка на ЕС. Освен митата ще има и допълнителни проверки по външната граница на единния пазар, което може да доведе до големи задръствания на някои пристанища. Повечето консерватори, настояващи за \"твърд\" Брекзит (без сделка), искат споразумение за свободна търговия с ЕС, подобно на договореното между ЕС и Канада. Според тях, тъй като Великобритания ще бъде много по-важен търговски партньор на блока, ще може да получи по-добра сделка от Канада. Това би значело отмяна на повечето мита за стоки, но не и уреждане на други митнически аспекти като правилата за произход, тоест компаниите да трябва да доказват откъде идват всички части на продуктите им. Евентуално споразумение за свободна търговия ще представлява много по-хлабаво партньорство в сравнение с членство в единния пазар или митническия съюз, или комбинация от двете. То ще позволи на Великобритания да има повече суверенитет над икономическите си решения, но ще направи търговията с ЕС по-трудна.", "date": "2019.04.02", "title": "Какво би означавал за Великобритания \"мек\" Брекзит"}
{"url": "https://www.dnevnik.bg/politika/2019/04/02/3413477_kolko_hora_polzvat_terasata_na_shefa_na/", "text": "Няма да се обяснявам. Точка\" - това беше лайтмотивът в първото изявление на шефа на антикорупционната комисия (КПКОНПИ) Пламен Георгиев пред медиите след публикациите, че не е декларирал тераса от 186 кв.м, която - според собствените му обяснения - била обща част на кооперацията, макар само неговият апартамент да има излаз към нея. Георгиев беше пресрещнат от журналисти в кулоарите на конференция за етиката в държавната администрация и в изявлението си пред тях  преплете сюжети за заплахи срещу него, компроматни атаки и олигарси с медии . Как отговори по същество на двата многократно задавани въпроса: колко души имат достъп до терасата му и защо ту я декларира като своя, ту - не, можете да видите във видеото. Пламен Георгиев ръководи звеното, което  трябва да провери за корупция политиците  от ГЕРБ, замесени в скандала с  покупката на евтини апартаменти от фирма \"Артекс\" , но сам се оказа част от него заради  покупката на апартамент на три нива в София през 2017 г.  В нотариалния акт на имота, както и в имуществената си декларация като висш държавен служител, той е посочил придобиването на апартамент от 156 кв.м със само една тераса от 48 кв.м. Миналата седмица Би Ти Ви и неправителствената организация Антикорупционен фонд показаха и втора тераса - от 186 кв.м на покрива на кооперацията, върху която има постройки. В официална позиция Георгиев обясни, че  терасата е част от общите площи на кооперацията  и затова не я е декларирал като своя. Няколко дни по-късно обаче Би Ти Ви обяви, че тя фигурира в договора за ипотека на жилището.", "date": "2019.04.02", "title": "Колко хора ползват терасата на шефа на антикорупционната комисия (видео)"}
{"url": "https://www.dnevnik.bg/sport/2019/04/03/3413910_grigor_dimitrov_iznenadvashto_potvurdi_uchastie_v/", "text": "Григор Димитров изненадващо потвърди участие в турнир в Мексико. В края на юли българският тенисист ще бъде част от надпреварата в Лос Кабос, която е от най-ниската категория - АТП 250. Организаторите обявиха, че Димитров е един от първите четирима играчи, потвърдили участие. Другите са Фелисиано Лопес, Диего Шварцман и Фабио Фонини. Турнирът в Лос Кабос ще се проведе от 29 юли до 4 август. В същото време ще бъде и надпреварата във Вашингтон, която е от АТП 500. Димитров вече е печелил титла в Мексико в кариерата си. През 2014 г. той стана шампион в Акапулко. Този сезон той пропусна турнира заради травма в рамото. Българинът е 29-и в световната ранглиста и вече се подготвя за сезона на клей.", "date": "2019.04.02", "title": "Григор Димитров изненадващо потвърди участие в турнир в Мексико"}
{"url": "https://www.dnevnik.bg/sviat/2019/04/02/3410130_shte_stane_li_bivshiiat_zaden_dvor_na_sasht_predmostie/", "text": "Който вярва, че може да прави хитър бизнес с Китай, ще се учуди, когато се окаже зависим,\" каза германският външен министър Хайко Маас, когато китайският президент Си Цзинпин дойде в Европа. Коментарът бе за Италия - първата от групата на индустриализираните страни Г-7, която се включи в знаковата инициатива на Си \"Един пояс, един път\" за съживяване на Новия път на коприната. Този проект трябва да свързва китайските центрове на производство с Европа и Африка чрез инфраструктура по суша, вода и въздух. Още над дузина държави обаче сами се свързват с проекта, без формално да са част от него, и всички са в... Латинска Америка. Често разединени, те се изправят пред общ въпрос - как да се държат с Китай. Клишето за Латинска Америка някога гласеше, че е \"заден двор\" на Съединените щати. Днес леви и десни, проруски и проамерикански издания твърдят, че тя ще вкара в нова \"студена война\" Вашингтон и Пекин. Колко \"зависими\" са латиноамериканските икономики от Китай и носят ли връзките им с азиатската държава поуки за Европа? \"Дневник\" обобщи данните от последните години и попита изследователи от Северна и Южна Америка. От китайски стоки до китайски услуги Западът откри с безпокойство експанзията на Китай в Латинска Америка в годините около финансовата криза от 2008 г. Някои анализатори тогава бяха притеснени. Други обърнаха внимание, че Пекин се интересува основно от горива и метали, които да захранват индустриалното производство. Тогавашният Китай е различен от днешния. През 2017 г. забавилият ръст (6.9%) азиатски гигант изненада света като ключов потребител на латиноамерикански стоки. Търговията на Китай с региона достигна 307 млрд. долара за 2018 г. по данни на китайските митници (две поредни години растеж около 20%), а дефицитът, 10 млрд. долара, бе за сметка на Китай. Търговията с нито една друга държава не е толкова динамична. В доклад на  \"Брукингс\"  пише, че това се случва, докато Китай преминава към растеж чрез потребление и \"разумно преструктурира икономиката, която се отдалечава от модела на инвестиции и износ\". Значението на над 160 млрд. долара инвестиции в Латинска Америка в последните години обаче трудно може да се пренебрегне, дори темпът им да намалява. Китай играе в   в Латинска Америка по-важна роля, отколкото изглежда. По брой трансакции и средства САЩ и европейски страни са били в челните редици с близо 70% от обема парични потоци миналата година. Но по размер на сключените китайски сливания и придобивания - 18 млрд. долара - страната води,  според доклад  на Икономическата комисия за Латинска Америка и Карибите към ООН. Азиатският гигант е вторият (след САЩ)   на по-голямата част от Латинска Америка, но е първият за Бразилия, Чили и Перу. Увеличението в стокообмена от 2000 г. насам е 18 пъти. Китайски изследователи  отбелязват , че натрупаният търговски дефицит на Китай е \"допринесъл за икономическото възстановяване на Латинска Америка въпреки сегашната глобална ситуация\".  също са все по-популярни в Латинска Америка и (според същите изследователи) стават все по-качествени благодарение на опита от този износ. Вече не става дума само за индустриалните стоки, изнасяни в цял свят. Оосвен лидера в телекомуникационното оборудване \"Хуауей\" навлизат онлайн гигантите \"Тенсент\" и \"Байду\", известни като китайските \"Фейсбук\" и \"Гугъл\", от които търсят капитал и местни стартъп компании. Има и притеснителни примери. Компанията ZTE помогна на Венецуела за  създаването  на \"отечествен\" документ за самоличност, който ще складира информация за финансите, здравните услуги, гласуването на жителите и важен в субсидирането на храни и други социални програми от правителството на Николас Мадуро (бледа версия на  китайската система  за събиране на данни). В Аржентина космическа станция  за нуждите на китайската армия  повдигна въпроси за дейността на военните от азиатската държава, а депутати призоваха властите да следят ситуацията там внимателно. отпускани на задлъжнели (и невинаги способни да се разплатят навреме) държави, са близо 140 млрд. долара за 13 години по изчисления на организацията Inter American Dialogue. Докато Международният валутен фонд обвързва заемите си с условия за реформи, китайските банки не го правят и това е добре дошло за правителства с нужда от средства. За държави като  Венецуела  и Еквадор обаче това създава проблеми. \"Може да се твърди, че някои от държавите вече са крайно зависими от китайски финанси, търговия и инвестиции,\" казва за \"Дневник\"  , ръководител на програма \"Китай и Латинска Америка\" на изследователската организация Inter American Dialogue. \"Еквадор има високо ниво на китайски и друг дълг, а това се отразява на дългосрочните възможности за растеж,\" продължава тя. Припомня, че в други случаи силната зависимост от Китай и САЩ едновременно ги принуждава непрекъснато да балансират. \"Докато икономическото присъствие на Китай нараства, естествено ще се увеличава и влиянието върху вземането на решения,\" смята Майърс. Примерите за това още са малко. Еквадор взема обезпечени с петрол китайски заеми, без \"да произвежда достатъчно, за да осигури дори минимални плащания\". В резултат преди няколко години започнаха сондажи в джунгла въпреки съпротивата на местните власти и неправителствени организации. \"В други случаи правителства облекчаваха инвестиционни регулации в сектори, където Китай е склонен да инвестира.\" Влиятелният аржентински китаист   не смята така. \"Не зная какво означава за вас \"прекалено\". Връзките ни със САЩ и Европа, от учредяването ни като национални държави, определиха какви икономики сме днес: ужасно зависими икономически, докарани до бедност, без институции, със слаби демокрации и политически зависими от центъра на хегемония,\" казва той. \"Не разбирам защо на Китай трябва да се гледа като на еквивалент на направеното от Великобритания преди два века в региона или дори на САЩ, които смятат Латинска Америка и Карибите за \"задния си двор\". Ако (регионът) зависи прекалено от някого, е от северното полукълбо и каквото и да казват картите, това не включва Китай.\" Латинска Америка не е Африка, където държави с по-малък опит в независимостта често  говорят за китайския модел , политически или икономически. Според Майърс той е изключително труден за копиране в икономически план, но не е така с \"определени елементи от модела на управление\" или системи за наблюдение, изнасяни във Венецуела, Еквадор и Боливия. \"Със сигурност е възможно и други държави в региона да проявят интерес,\" смята тя. Китай, най-големият в света пазар на технологии за обществена сигурност (80 млрд. долара) съобщи след срещата на Г-20 в Буенос Айрес, че засилва сътрудничеството с региона в технологиите за сигурност. Уругвай прояви малко преди това интерес към технологии за лицево разпознаване и записване на регистрационни номера. Без посолство край канала Всички тези процеси притесняват САЩ. Американският президент Доналд Тръмп не посещава Латинска Америка, но държавният му секретар Майк Помпео вече бе на обиколка с предупреждение лидерите в региона да са бдителни за империализъм и хищнически практики, които могат да дойдат от азиатския гигант. Нищо обаче не предизвика толкова силен отзвук, колкото вниманието към държавата, някога създадена не без усилията на САЩ. Като всички други и Пекин търси политически ползи от бизнес отношенията си. Но след като Панама скъса връзки с Тайван и установи с Китай през лятото на 2017 г., централноамериканската държава обяви, че след това решение ползите за нея са също толкова големи. Панама, някога ключова за Вашингтон и отцепила се от Колумбия с американска помощ, се превърна в стратегически център в логистиката, финансите, транспорта и технологията. \"Китай е на мода в провлака,\"  пише в. \"Ла естрея де Панама\"  през ноември 2017 г. Изданието разказва, че хиляди китайски предприемачи пристигат, привлечени от изобилните ѝ възможноти. На посещение през декември (Панама бе 12-ата държава от региона, в която прави визита) президентът Си подписа споразумения в банковото дело, финансите, пристанищната инфраструктура, обществената сигурност и търговията. Две трети от корабите от и до САЩ през Панамския канал, през който минават 6% от световната търговия и който бе контролиран от най-голямата световна сила едва допреди 20 години. За година и половина Китай и Панама подписаха 47 споразумения, китайски компании спечелиха договори за пристанище, конферентни центрове и нов мост над канала, а пред \"Гардиън\" министърът на търговията каза, че страната ще стане \"портата за китайски стоки в Латинска Америка\" и модел \"как малките страни могат да преговарят с Китай\". Президентът даде още едно определение за страната си - \"търговска ръка\" на Китай. Според  Алваро Мендес  от London School of Economics двете държави са готови дори да подпишат споразумение за свободна търговия, договорено вероятно за рекордно кратък срок, но го отлагат само заради търговската война на САЩ и Китай и документът е \"въпрос на време\". Изборът на Китай пред Тайван, направен също през 2017 г., донесе ангажименти за инвестиции и на две други държави в региона - Доминиканската република и Салвадор. \"Латинска Америка живее близо до Дявола\" САЩ предупредиха Панама през октомври да не прекалява в бизнеса си с Пекин и да не се лъже, че другата страна има само икономически мотиви. Според събеседници на  \"Гардиън\"  американски натиск е осуетил планове на Китай за посолство на остров край Панамския канал. \"(САЩ) нямаше да разрешат китайско знаме до входа на канала,\" казва панамски дипломат, според когото обаче е имало и вътрешнополитически съображения. Привидно мекият подход на Китай и желанието за \"равенство, политически обмен и размяна на идеи\" му носят точки в Латинска Америка. Попитан от местно издание какво би искал Китай да научат панамците, китайският посланик отговаря: \"Не сме толкова арогантни, че да искаме подобно нещо.\" Китай многократно е осъждал \"лекциите\" на Тръмп и екипа му, но по заобиколни пътища. Агенция \"Синхуа\" наскоро коментира, че острият език показва желанието на Вашингтон \"да държи Латинска Америка в сферата си на влияние... Сякаш поставя голям знак, който казва: Стойте далеч! Притежавам я!\" Според Гуа Чунхай от Общността за изследвания на Латинска Америка и Китай в Пекин \"не от Китай, а от Америка няма нужда\" регионът. \"Толкова е жалко, че Латинска Америка живее близо до Дявола.\" Китай не може да \"дърпа конците\" в Латинска Америка, но може ли тя действително да избегне проклятието на \"самозаблудата за хитрия бизнес\"? От магистрали, за които никой не би отпуснал пари, до мащабни енергийни проекти (като бъдещата най-голяма соларна централа в Аржентина) - подобни инвестиции са нужни на Латинска Америка, външният интерес към която не нараства със скоростта, с която  това се случва в Африка . Опитът на Европа с други страни, като Русия, обаче показва, че общуването с държави с глобални амбиции носи повече ползи, ако регионът действа обединен. И двамата експерти, с които \"Дневник\" разговаря, смятат, че изходът за латиноамериканските страни е да направят тъкмо това. В противен случай те са застрашени от \"очевидните и елементарни рискове, които поемат институционално, политически и икономически слабите държави, избиращи индивидуални пътища,\" смята аржентинският изследовател Хирадо. Въпреки това никоя регионална организация не е обсъждала по какъв дневен ред иска да работи с Китай и какво биха могли да пожелаят страните в замяна на исканото от Пекин, докато другата страна изразява съвсем конкретно намеренията си. Изгубени са големи и малки възможности в диалога с Китай и се \"губят всеки ден\", продължава Хирадо, и политическата ситуация не помага - не и при практическото разпадане на регионалния блок УНАСУР, в който останаха само Боливия, Гвиана, Суринам, Уругвай и Венецуела. \"Регионални или субрегионални политики към Китай биха позволили на латиноамериканските държави много по-голямо поле за маневри в преговорите,\" съгласява се Майърс. \"Ако се използват процеси за преглед на инвестициите, заедно със строги регулаторни среди и прилагане на регулаторни правила, вероятно това би насърчило по-добър краен резултат.\" Противници на сближаването на Китай с региона твърдят, че обединението трябва да е за съпротива и че 300 години европейско колониално господство и 200 - американски империализъм Латинска Америка рискува да премине в китайската хватка. \"Десетилетия наред нищо в Латинска Америка не ставаше без американците,\" които \"през Студената война се грижеха по свой вкус за спокойствието и реда,\"  пише \"Нойе цюрхер Цайтунг\" . \"Сега САЩ се наследяват от стратегически мислещите китайци. И това не е добро развитие.\" Дебатът остава за латиноамериканците. За другите поуката е, че Китай вече промени региона, а надпреварата със САЩ по света едва започва. Това състезание е урок за Европа, част от чиито лидери днес също я смятат за уязвима пред Китай заради външни влияния и вътрешни проблеми.", "date": "2019.04.02", "title": "Ще стане ли бившият \"заден двор\" на САЩ предмостие на Китай"}
{"url": "https://www.dnevnik.bg/tehnologii/2019/04/02/3413322_gugul_zapochva_da_trie_ot_dnes_profilite_v_google/", "text": "От днес \"Гугъл\" започва да трие профили и снимки в платформата си \"Гугъл плюс\" (Google+). Така поетапно компанията ще спре изцяло своята социална мрежа, която беше създадена като конкурент на \"Фейсбук\". Абонатите бяха предупредени преди два месеца за триенето на профилите. Премахването им няма да засегне снимки и видеоклипове с резервни копия в Google Images. Американската компания препоръча на потребителите си да изтеглят и запазят съдържанието си, преди то да бъде изтрито, чрез приложението Google+ Exporter. От днес няма да може да се отваря нито един акаунт в Google+, както и да се вижда съдържанието в отделните страници. В следващите дни \"Гугъл\" ще започне да изтрива снимките и клиповете от Album Archives. Компанията реши да се откаже от поддържането на социалната мрежа заради слабата употреба на платформата. Анализатори на \"Гугъл\" установиха, че потребителите прекарват по-малко от минута в Google+. Миналата година се разбра, че повече от 52 милиона потребители на Google+ са били засегнати от грешка, която излага личната им информация, включително имена, имейл адреси, професии и възраст. Това накара компанията да ускори затварянето на мрежата, което беше планирано за август тази година.", "date": "2019.04.02", "title": "\"Гугъл\" започва да трие от днес профилите в Google+"}
{"url": "https://www.dnevnik.bg/sport/2019/04/02/3413082_izgria_li_novata_goliama_zvezda_vuv_formula_1/", "text": "Възможно ли е да не спечелиш състезание и въпреки това да засенчиш пилоти с общо девет световни титли? Това направи в неделя Шарл Льоклер, който беше много близо до своята първа победа във Формула 1. Само 10 обиколки преди финала на  Гран при на Бахрейн  болидът \"Ферари\" на 21-годишния пилот получи повреда в задвижващата система и изгуби мощност, което доведе до свличането му на трето място. С представянето си в едва втория си уикенд като пилот на \"Ферари\" и общо в 23-ото си състезание Льоклер получи много похвали. Състезателят, роден в Монако,  стартира от полпозишън  и показа характер, за да поправи своя грешка в надпреварата, като остана близо до победата. Неслучайно след състезанието на пистата \"Сахир\" всички гледаха повече към Льоклер, а не победителя и петкратен световен шампион Люис Хамилтън. Британската преса нарече пилота на \"Ферари\" бъдещ световен шампион, а самият Хамилтън му предрече бляскаво бъдеще. Кой е Льоклер В последните няколко дни пилотът на \"Ферари\" предизвика голям интерес към себе си. След спечелването на съботната квалификация в Бахрейн името му генерира над 100 хиляди туита в \"Туитър\". Льоклер е роден в семейството на бивш състезател в мотоспорта – Ерве Льоклер. Той обаче се отказва от своята кариера, за да се ангажира с обучението на синовете си Лоренцо, Шарл и Артур. Настоящият пилот на \"Ферари\" показва най-големи заложби, като се впуска в картинга едва четиригодишен. Роденият в Монако пилот има много добър учител, като това е осем години по-големият от него Жул Бианки. Двамата бързо стават близки, като Льоклер често кара картинг на пистата на бащата на Бианки в Бриньол, близо до Ница. \"Спомням си, че веднъж накарах моя баща да не ходя на училище, а да ме закара на пистата. Цял ден карах, докато горивото не свърши и още тогава знаех, че искам да се занимавам само с това\", казва Льоклер за началото на кариерата си. Печели първата си надпревара едва на 7 години и от тогава във всички серии, в които участва много рядко не е на най-високото стъпало. Картинги, а след това и едноместни формули, Льоклер бързо показва скоростта си и природния си талант. \"Моят баща не беше доволен, когато завършвах втори, затова правех всичко възможно да печеля и на финала да го виждам усмихнат\", добавя Льоклер. В продължение на десет години той доминира в своите възрастови групи, като върви по стъпките на добрия си приятел Бианки. Единствените състезания, които Льоклер не успява да спечели, са шампионатът във Формула Рено, както и Гран при на Макао за болиди от Формула 3. Въпреки това получава покана да се присъедини към академията за пилоти на \"Ферари\" (FDA) и се възползва от шанса си. За кариерата му започва да се грижи Никола Тод - син на президента на ФИА Жан Тод и мениджър, който е представлявал много талантливи пилоти. След това прогресът му е забележителен – титлата в GP3 в едва първия му сезон (2016 г.), влизане във Формула 2 на следващата година допълнено от нова титла рекордните седем победи и забележителните осем полпозишъна (6 поредни, което е рекорд) в общо 21 старта. Кариера, белязана от ударите на съдбата Наред с невероятните си успехи на пистата, Льоклер калява и своя характер заради много удари, които понася. Още преди да е навършил 20 години младият пилот губи двама от най-важните хора в живота си, на които дължи и кариерата си в мотоспорта – Жул Бианки и баща му Ерве Льоклер. Приятелят му  Бианки загина през юни 2015 г. , девет месеца след фаталния инцидент в Гран при на Япония 2014 във Формула 1. Французинът така и не се възстанови от контузиите, които получи и не излезе от кома. \"Това е нещо, което ме срази. Не успях да го превъзмогна и сигурно никога няма да успея. Въпреки това никога не съм спирал да искам да вляза във Формула 1, дължа го и на Жул\". На 20 юни 2017 г. умира и бащата на Льоклер, но въпреки трагедията само четири дни по-късно младият пилот е на старт във Формула 2 за четвъртия кръг от сезона. Той печели квалификацията в Баку, както и едно от двете състезания, а освен това прави най-бърза обиколка в двата старта. \"Беше ми много тежко през тази година, защото съдбата ме покоси още веднъж. Работих много и с психолог от академията на \"Ферари\". Мисля, че всичко това ме направи по-устойчив и много по-зрял преди да съм съзрял на години. Сега имам двама души отгоре, които ме гледат и ме пазят. Надявам се те да се усмихват, когато ме виждат във Формула 1\", обясни младият пилот след дебюта си в шампионата през 2018 г. \"Ти получи пореден удар от съдбата, но те следя от много време. Виждал съм как реагираш на всички проблеми и трудности, и сега съм убеден, че ще те видим още по-силен\", обърна се бившият пилот Мартин Брандъл към Льоклер след края на Гран при на Бахрейн. Ден след като стана вторият най-млад пилот, записал полпозишън във Формула 1, той беше близо до победата на пистата \"Сахир\". Льоклер направи лош старт, но после изпревари с чиста скорост съотборника си Себастиан Фетел, направи редица бързи обиколки и 10 обиколки преди края се виждаше сигурен победител. Тогава обаче проблеми с хибридната система и турбото в двигателя на \"Ферари\" лишиха пилота от Монако от успех. Прецизен стил с минимални грешки Така специалистите описват карането на Льоклер с болид от Формула 1. След като беше част от академията за пилоти на Скудерията, а от 2018 г. и титуляр в \"Заубер\", който е Б-отбор на \"Ферари\" Льоклер търпеливо чакаше да му се отвори шанс да премине и в Скудерията. Прогресът му в първия му сезон беше забележителен. Той бързо свикна с болида от Формула 1 и се представи далеч по-добре от по-опитния си съотборник Маркус Ериксон. В дебютния си сезон Льоклер влезе осем пъти в третата фаза на квалификацията и девет пъти завърши в зоната на точките. На края на сезона той имаше 39 точки (12-и в таблицата) и беше най-добрият сред дебютантите. Привличането му във \"Ферари\"  не беше изненада. Той направи смела заявка, казвайки че  иска да получи равни права с Фетел , а не да бъде втори пилот. Представянето му в  предсезонните тестове  показа, че Льоклер се учи много бързо. Той записа обиколка с едва 10 хилядни по-слаба от тази на Фетел. Въпреки това от Скудерията обясниха, че германецът остава със статут на първи пилот и ще е \"предпочитаният в борбата за титлата\". Имаше и обещания да не се стига до заповеди от бокса в началото на сезона, но още в първия старт Льоклер беше спрян, когато в Австралия бързо започна да застига съотборника си. \"В събота Льоклер направи звучна заявка, като отвя своя съотборник Фетел и грабна полпозишъна. В състезанието представянето му беше още по-впечатляващо. Той е бъдещ световен шампион и показа, че е една от звездите в спорта. Млад, но вече зрял. С много скорост и агресия на пистата, но без да е безразсъден\", написа в колонката си експертът Джеймс Алън. Неслучайно след драматичния край на Гран при на Бахрейн световният шампион Хамилтън дълго говори с Льоклер. Камерите уловиха репликите на британеца докато тримата с Льоклер и Валтери Ботас чакаха да се качат на подиума. \"Ти кара фантастично през този уикенд, човече. Наистина имаш дълго и светло бъдеще пред себе си, ще печелиш много. Знам, че сега е кофти и те боли, но ще го превъзмогнеш\", каза световният шампион. Самият Льоклер обеща след надпреварата това да бъде само първият от добрите му резултати с \"Ферари\". \"Знам, че имаме силен отбор и силен болид. Отборът беше перфектен, дадоха ми отличен болид през уикенда. Ще се върнем още по-силни\", закани се младата звезда на Скудерията. Ръкавицата от младият Шарл Льоклер вече е хвърлена.", "date": "2019.04.02", "title": "Изгря ли новата голяма звезда във Формула 1"}
{"url": "https://www.dnevnik.bg/sviat/2019/04/02/3411972_ikonomicheskite_bolejki_na_rumuniia_veche_sa_hronichni/", "text": "Почти всяка държава от бившия Източен блок е преживяла икономически \"болести\" през последните десетилетия; но тези на Румъния изглеждат хронични. Опитите ѝ в последните месеци да събере нови доходи от данъци върху банките, енергията и телекомите са поредният пример за стремежа ѝ да се позиционира като напълно функционираща икономика. Преди две години тя изпреварваше по ръст други европейски държави и създаваше надежди, че най-накрая осъществява потенциала на 20-милионното си население и на залежите от петрол и газ. Но сега ръстът спада бързо - от 7% през 2017 г. до 4% през 2018 г. Намаляват и шансовете анализаторската компания MSCI да издигне Румъния тази година до статута на \"нововъзникващ пазар\", който имат Полша и Чехия, което би привлякло пари във финансовата ѝ сфера. Първичното публично предлагане е в застой, а новите данъци тревожат  \"Стандард енд пуърс\"  дотолкова, че компанията заплаши, че ще обяви прогнозата за кредитния рейтинг на държавата за \"негативна\". Букурещ обеща да измени мерките така, че да опази независимостта на централната банка, но объркването само затвърди мненията, че политиката в страната е непредсказуема. Път наникъде В дванадесетте години от присъединяването на Румъния към ЕС производителността на глава от населението се удвои, стигайки около 60% от средното за еврозоната. Рекордно ниската безработица доведе до двуцифрен ръст на средната заплата в последните четири години. Но в същото време неравенството е високо, една трета от  румънците живеят в бедност  и милиони нямат достъп до здравеопазване и основни условия за живот – например  течаща вода у дома.  Населението едновременно намалява и застарява, а упадъкът в борбата срещу корупцията доведе до масови протести. \"Увереността на инвеститорите е подкопана заради постоянната законодателна нестабилност, непредсказуемото взимане на решения, ниското качество на работата на институциите и продължаващото отслабване на борбата срещу корупцията\", каза Европейската комисия през февруари. Макар Румъния да се е изкачила с 16 места в Глобалния индекс на конкурентоспособността на Световния икономически форум от влизането си в ЕС, България, която влезе в същата година, отдавна я е надминала, отбелязва \"Ройтерс\". По-рано този месеци бизнесмен от Североизточна Румъния построи  еднометрова магистрала  в знак на протест срещу лошото състояние на пътищата. В страната има само 800 км. магистрали – наполовината на Унгария, която е двойно по-малка като територия и население. В последните три години са построени само 75 км. и няма нито една непрекъсната връзка от една граница до друга, въпреки обещанията на правителството. Гуверньорът на Централната банка Мугур Исареску често припомня, че лошата инфраструктура пречи на икономическото развитие. \"Румъния ще е готова да се присъедини към еврото, когато има магистрала през Карпатите\". Подобрения на \"парче\" Серия споразумения с Международния валутен фонд между 2009 г. и 2015 г. помогнаха на Румъния да затегне бюджета си и да намали дефицитите, смятани за основната слабост на икономиката ѝ. Публичният дълг като процент от БВП е нисък, колкото на Чехия, около 38%. Но дефицитите отново се повишават, след като данъците бяха намалени, а заплатите и пенсиите увеличени. Външният дефицит бе 4.7% от БВП през 2018 г., което бе рекорд за десетилетието, макар че правителството удържа бюджетния дефицит под 3%-ния таван, определен от ЕС. \"Политиките, фокусирани върху вдигането на заплатите в публичния сектор и пенсиите, разшириха дисбаланаса. В един момент ще стане неизбежно те да бъдат променени\", заяви директорът на Фискалния съвет Йонут Димитру. Перспективи за повишение Финансовите пазари също изостават. На основния фондов пазар в Букурещ има само 16 компании, а данъчните промени удариха банките и енергийните фирми, като ги оставиха с най-ниското съотношение цена/печалба в целия регион. Приватизацията на компании като енергийната \"Хидроелектрика\" не донесоха очакваните позитиви. Румъния винаги е на радара ни, но засега просто не е постигнала изискванията за определяне като нововъзникващ пазар, коментира Себастиен Либлих от MSCI.", "date": "2019.04.02", "title": "Икономическите болежки на Румъния вече са хронични"}
{"url": "https://www.dnevnik.bg/evropa/evropeiski_parlament/2019/04/02/3413001_uchitel_po_filosofiia_shte_opita_da_vuzrodi_frenskata/", "text": "Франсоа Ксавие Белами, любезен учител по философия, който небрежно цитира мислители като Хенри Бергсон и Юрген Хабермас, е мъжът, натоварен с една, изглежда, невъзможна мисия – да възроди френската дясно-центристка партия \"Републиканците\" на изборите за Европейски парламент през май, пише \"Файненшъл Таймс\". Неговата работа ще бъде да накара хората да чуят посланието на партията на фона на обявената от френския президент Еманюел Макрон битка между проевропейските либерали и националистката крайна десница. \"Не мисля, че изборите трябва да се превръщат в някакъв вид обединен фронт срещу крайните, идеята на Еманюел Макрон, който казва, че изборите са надпревара между прогресивни и популисти\", коментира Белами в интервю за ФТ. \"Това ми изглежда много опасно, защото френските гласоподаватели искат реален избор\", допълни водачът на листата на \"Републиканците\". По думите му, ако политическото семейство, което той представлява, стане също толкова недоловимо и незначително, колкото днес е Социалистическата партия, хората ще бъдат просто зрители в тази битка между Макрон и лидера на крайнодесния \"Национален сбор\" Марин Льо Пен. Твърденията му илюстрират проблем, пред който са изправени традиционните политически групи, които някога определяха френската политика: републиканците голисти и центристи, социалисти и комунисти. Както навсякъде в Европа влиянието на останалите стари партии е предизвикано от възхода на десния национализъм, така и френските са засенчени от наскоро създадената партия на Макрон \"Република, напред\" и от \"Национален сбор\". Според социологическите проучвания за евроизборите те имат почти равна подкрепа от около 23%. \"Републиканците\" са на трето място с приблизително 13%. Белами опита да разграничи политиките на партията си от тези на Макрон и Льо Пен, фокусирайки се върху бъдещето на ЕС и имиграцията. За Европа той е съгласен с Макрон, че ЕС е бил твърде наивен в отношенията си с други търговски блокове. Неговата партия предложи въглероден данък за вноса, за да бъде ситуацията справедлива за европейските производители, които трябва да се придържат към \"зелено\" законодателство. Той обаче критикува визията на Макрон за съюза като \"един вид супердържава\". \"Европа никога не е била империя и това е от части благодарение на Великобритания и е за добро. Не мисля, че Европа трябва да възприема този модел на суперсила – нейната работа е да бъде съюз между демокрации\", подчерта Белами. За имиграцията критиците коментират, че политиките на \"Републиканците\" са почти толкова твърдолинейни, колкото тези на крайнодесните. Партията призовава търсещите убежище да подават молбите си извън ЕС и настоява европейските външни граници да бъдат строго охранявани срещу нелегални мигранти. Белами призна, че е изправен пред трудна задача на евроизборите, не на последно място защото насилието по време на протестите на \"жълтите жилетки\" тласна обезпокоените хора, желаещи законност и ред, към партията на Макрон. Макрон, каза Белами, направи нещата да изглеждат така сякаш е избор между него и хаоса, но всъщност днес осъзнаваме, че имаме него и хаоса.", "date": "2019.04.02", "title": "Учител по философия ще опита да възроди френската десница на евроизборите"}
{"url": "https://www.dnevnik.bg/bulgaria/2019/04/02/3413123_vsushtnost_vseki_moje_da_se_okaje_sused_na_kazino/", "text": "Независимо дали сградата, в която сте купили апартамент има планирани помещения за магазин, кафене, сладкарница...един ден може да се окажете съсед всъщност на казино. Без да са ви питали. Това се разбира от един от  последните случаи на игрална зала,  която предстои да бъде отворена в партертия етаж на жилищна кооперация в София. И от отговорите на компетентните институции по казуса. Кой има право да откаже Макар хазартния бизнес да е също бизнес, то за него има специални правила и закон – Закон за хазарта. Според неговите разпоредби се забранява организирането на хазартни игри \"в съсобствени сгради, без нотариално заверено писмено съгласие на всички съсобственици\". Според Държавната комисия по хазарта и според общината в район \"Слатина\" обаче това не означава, че трябва да се питат всички собственици на апартаменти в сградата, в която предстои да се отвори бъдеща игрална зала. Според тълкуването на юристите от двете институции, изпратено в отговор на \"Дневник\", тази разпоредба важи за случаи, в които конкретното помещение, в което ще има хазартни изгри, е съсобственост на няколко човека. Така, оказва се, ако помещението е част от сградата, но е обособено като отделна собственост, не е в общите части, може да му бъде променено предназначението и то да се превърне в игрална зала, дори с 24-часов режим на работа, без да се иска съгласието дори на преките съседи. Както е в случая с бъдещата игрална зала в квартал \"Гео Милев\" в София. Където скоро живеещите ще бъдат съседи вместо на доскорошните магазин и кафене, на казино. И макар никой от съседите да не е давал съгласието си, според отговорите на институциите това не е проблем и не се налага подобно съгласие. А те нямат право да откажат или да спрат отварянето на игралната зала. Казиното няма да шуми Законът за устройството на територията предвижда редица изисквания при преустройството на помещенията, които обаче също дават широки възможности да се избегне искането на съгласие от съседите. Например ако няма наднормено шумово и друго замърсяване. Бъдещото казино според администрацията в район \"Слатина\" няма да вдига повече от законово регламентирания шум. \"С представения инвестиционен проект и оценката за съответствие към проекта са доказани липсата на шумово и друг вид замърсяване\", се казва в отговорите на общината до \"Дневник\". В проектната документация и оценката към нея са заложени съответните мерки за недопускане наднормени нива на шум, пишат още от администрацията. Така макар бъдещата игрална зала да се пада непосредствено под жилищата на няколко човека, те не биват питани. И явно нямат основания да се притесняват от шум. Проектът не е спазен, но кой знае Законът за устройството на територията изисква още да се търси съгласието на общото събрание на сградата, ако се променят общи части. Например фасадата. Или зазиждане и изместване на отвори. Проектът за преустройство на казиното не предвижда такива промени, съобщават от район \"Слатина\". А проверката на преустройството, направена от служители на общината през ноември миналата година, установила, че ремонтът съответства на одобрените документи. Към днешна дата обаче това вече не би трябвало да е така – след ремонта са зазидани няколко прозореца на досегашните помещения. С което е променена и фасадата на сградата. Тъй като ремонтните дейности все още текат, той не е въведен в експлоатация, а и не са правени нови проверки, за момента реакция по тази промяна от институциите няма. И вероятна документна измама Първоначалният проект на преустройството не е предвиждал и изместване на входа на бъдещата игрална зала, се разбира от отговорите на район \"Слатина\". До такова изместване обаче се стига. А то се налага, за да може изобщо да заработи залата според законовите изисквания. Според закона за хазарта игралните казина и игралните зали трябва да отстоят на не по-малко от 300 метра от училища и от домове за деца, лишени от родителски грижи. А това изискване се измерва по най-прекия пешеходен път от главния вход на игралната зала до най-близкия вход на сградата на съответното училище. В момента след изместването на вратата по данни на администрацията залата ще се намира на 305.4 метра от близкото 93-то училище. За да се спаци това отстояние собствениците на обекта зазиждат досегашните входове и отварят нов в най-далечния ъгъл. Според отговора от район \"Слатина\" за това действие \"е поискано съгласие от възложителите на строежа от етажната собственост и е получено с решение \"приема се\" по т.7 от протокола за проведено общо събрание на собствениците на етажната собственост на 28.11.2018 г.\", се казва в официалното писмо от администрацията. Собствениците на апартаменти в сградата обаче не знаят да са провеждали такова общо събрание. И да са подписвали такъв протокол. Или пък да са взимали решение \"приема се\". \"В етажната собственост няма такъв протокол, няма такова събрание, няма уведомление за такова, никой не е свиквал, а няма и домоуправител\", заяви пред \"Дневник\" арх. Валентина Василева, която е собственик на апартамент в сградата. Собствениците смятат да предприемат стъпки, за да намерят отговор как точно се е стигнало до този протокол. И кой го е подписал. Нито в сайта на \"Палмс меркюр казино\", нито в данните в ДАКСИ има телефон или електронен адрес за връзка с фирмата, \"Дневник\" отправи питане през формата за обратна връзка на сайта на фирмата. До момента от фирмата не са върнали отговор или коментар.", "date": "2019.04.02", "title": "Всъщност всеки може да се окаже съсед на казино"}
{"url": "https://www.dnevnik.bg/sport/2019/04/02/3413260_fotogaleriia_motokros_krai_moreto/", "text": "Близо 100 състезатели участваха в първия кръг от републиканския шампионат по мотокрос в село Порой, община Поморие.", "date": "2019.04.02", "title": "Фотогалерия: Мотокрос край морето"}
{"url": "https://www.dnevnik.bg/sport/2019/04/02/3413357_arsenal_izravni_21-godishen_rekord_za_domakinski_pobedi/", "text": "\"Арсенал\" победи \"Нюкасъл\" с 2:0 в последния мач от 32-ия кръг във Висшата лига и излезе на трето място. \"Артилеристите\" събраха 63 точки и изпревариха с две големия си съперник \"Тотнъм\". Успехът е 10-и пореден за \"Арсенал\" като домакин, с което \"Арсенал\" изравни свой рекорд от сезон 1997-1998 (първият пълен сезон на Арсен Венгер). За пръв път след построяването на стадион \"Емиратс\" \"артилеристите\" печелят толкова много поредни срещи на него. Серията от домакински победи започна на 2 декември с  успех с 4:2 в дербито срещу \"Тотнъм\" . В 10-те поредни двубоя \"Арсенал\" записва голова разлика 27:6. До края на сезона съставът на Унай Емери има още две домакинства във Висшата лига - срещу \"Кристъл палас\" (21 април) и \"Брайтън\" (4 май), с което може да подобри рекорда. Точни в понеделник вечер на \"Емиратс\" бяха Аарън Рамзи и Александър Лаказет. Халфът, който носеше капитанската лента, откри резултата в 30-ата минута, разписвайки се с плътен удар с левия крак от границата на наказателното поле. Седем минути преди края на редовното време Лаказет удвои след красива комбинация с Пиер-Емерик Обамеянг, като прехвърли вратаря на \"свраките\". Двубоят се запомни и с малкия брой точни удари от двата отбора. \"Арсенал\" отправи четири, а \"Нюкасъл\" само един. Статистическата платформа Opta отчита, че от 2003 г. само два мача във Висшата лига са имали по-малко точни удари. \"Доволен съм от победата ни, но тя не трябва да ни заблуждава. Имаме много работа до края на сезона и много мачове като гост. Именно формата ни далеч от дома ще бъде ключова в запазване на третата позиция\", каза след двубоя мениджърът на \"артилеристите\" Унай Емери. Като домакин \"Арсенал\" е спечелил 44 точки, колкото  \"Ливърпул\",  и само с една по-малко от \"Манчестър сити\". Далеч от \"Емиратс\" обаче \"артилеристите\" имат едва 19 точки от 14 срещи (10-о място в таблицата на гостите). \"Арсенал\" има само една победа като гост от 29 януари насам.", "date": "2019.04.02", "title": "\"Арсенал\" изравни 21-годишен рекорд за домакински победи"}
{"url": "https://www.dnevnik.bg/bulgaria/2019/04/02/3413363_alfa_risurch_borisov_minimizira_shtetite_ot_imotniia/", "text": "Скандалът с имота на председателя на антикорупционната комисия Пламен Георгиев, за част от който той твърди, че  не е негов,  ще се отрази на имиджа на органа, който го е избрал, а именно Народното събрание. Това коментира пред \"Нова телевизия\" управителят на социологическата агенция \"Алфа Рисърч\" Боряна Димитрова. Вчера агенцията представи редовното си представително проучване на общественото мнение, правено точно два месеца преди европейските избори. \"Всякакви подобни политически скандали винаги се отразяват най-силно на хората на изборни длъжности - за тях се гласува и за хората това е по-видимо. Кой избира КПКОНПИ – там ще се отрази, защото кой носи отговорност за избора, хората ще насочат внимание към парламента. Не можем да гадаем, но предложението е направено от някого и отговорността се носи от тези, които избират\", каза социологът. По повод установения в изследването  отлив на доверие от управляващата ГЕРБ  Димитрова коментира, че не може да се каже дали това е цялостна политическа оценка на скандала с апартаментите на висши функционери на ГЕРБ, но е цялостна човешка оценка, включваща и симпатизанти на ГЕРБ. С поисканите  оставки  премиерът и лидер на ГЕРБ Бойко Борисов е успял да минимизира щетите от скандала, е оценката на социолозите. Димитрова добави, че върху резултатите са оказали влияние не само разследванията за покупки на жилища на цена под пазарната, но и други събития, между които протестите на медицинските сестри, опита за опрощаване на дългове на мюфтийството. Минималната  разлика между ГЕРБ и БСП  - под 1 процент, може да се дължи на липсата на достатъчно силни дебати за европейския вот, но може да се дължи и на отдръпването на част от хората и нежеланието им да гласуват в тази политическа атмосфера, коментира социологът и припомни, че според резултата около 35% заявяват, че няма да участват в изборите. Тази ситуация доведе до мобилизация на БСП без прилив на нови избиратели, но и известна дестабилизация на ГЕРБ, каза Димитрова. Към момента БСП е по-мобилизирана - 80% от тези, които вече са решили да гласуват, ще отидат до урните, докато в ГЕРБ - две трети, а сред симпатизантите на бившия Реформаторски блок - всеки четвърти. По думите на социолога е спекулативно отсега да се правят прогнози за разпределение на депутатските места - нито ГЕРБ е отслабен прекалено, нито БСП е много силна. По данни на \"Алфа Рисърч\" пикът на недоверие към правителството е бил по времето, когато премиер беше Пламен Орешарски, а пикът на одобрението - в края на европредседателството през юни 2018 г.", "date": "2019.04.02", "title": "Социологът Боряна Димитрова: Борисов минимизира щетите от имотния скандал"}
{"url": "https://www.dnevnik.bg/evropa/2019/04/02/3413380_britanskite_deputati_otnovo_othvurliha_vsichki/", "text": "След интензивни дебати, продължили цяла вечер, британските депутати отхвърлиха четирите  алтернативни опции  на сделката за Брекзит, предложени за гласуване, предадоха световните агенции. За гласуване бяха предложени по принцип общо осем алтернативни варианта с кратко наименование от Ей до Ейч (латински букви А - Н). От тях в крайна сметка председателят на парламента Джон Бъркоу одобри за вот четири - Си, Ди, И и Джи (С, D Е и G). Предложение Си на консерватора Кен Кларк задължаваше правителството да преговаря за постоянен и всеобхватен за Обединеното кралство  митнически съюз с ЕС  като част от сделка за Брекзит. Това би дало на Обединеното кралство възможност за по-тесни търговски връзки с ЕС и би намалило нуждата от някои проверки по ирландската граница, уточнява Би Би Си. Предложението беше отхвърлено с 276 гласа \"против\" срещу 273 гласа \"за\", тоест само с три гласа разлика. Миналата седмица същото предложение  беше отново отхвърлено  в парламента, но този път с разлика от шест гласа. Предложението Ди на консерватора Ник Боулс предвиждаше присъединяване към Европейската асоциация за свободна търговия и Европейското икономическо пространство. Това означаваше, че Обединеното кралство ще остане част от европейския единен пазар и ще запази свободата на движение, така че британските граждани да запазят правото да живеят и работят в ЕС и обратното. Това предложение беше отхвърлено с 282 гласа \"за\" срещу 261 гласа \"против\". Миналата седмица същият консерватор внесе почти сходно предложение, което тогава пак беше отхвърлено. За него гласуваха тогава 189 депутати, а против него 283 депутати. След вота от тази нощ Боулс каза, че напуска Консервативната партия в знак на протест срещу това, че в партията не е постигнат компромис при гласуването. Предложение И на лейбъристите Фил Уилсън и на Питър Кайл даваше на обществеността правото на вот за одобрение на сделката за Брекзит, прокарана от парламента, преди тя да бъде приложена на практика. Тоест няма да има ратифициране на сделката от парламента без референдум, на който народът да се произнесе в нейна подкрепа. Срещу предложението гласуваха 292 депутати, а в негова подкрепа 280 депутати. Същото предложение, внесено миналата седмица от лейбъристката Маргарет Бекет, беше подкрепено от 268 депутати и отхвърлено от 295 депутати. Предложение Джи беше внесено от Джоана Чери от Шотландската национална партия. То предлагаше серия от стъпки, които да попречат на Обединеното кралство да напусне ЕС без сделка. Една от стъпките беше удължаване на срока за преговори по член 50 на Лисабонския договор, ако Великобритания не разполага с ратифицирана сделка за Брекзит до два дни преди датата, на която тя би трябвало да напусне ЕС. Ако подобно удължаване не бъде одобрено от ЕС, предложението предвиждаше в деня преди насроченото излизане от ЕС депутатите да бъдат попитани какво избират - излизане без сделка от ЕС или анулиране на задействането на член 50 и прекратяване на Брекзит. Това предложение беше отхвърлено с 292 гласа \"против\" срещу 191 гласа \"за\". Миналата седмица по-пространна версия на предложението, представена от Чери, беше подкрепена от 184 депутати и отхвърлена от 293 депутати. След гласуването стана ясно, че Демократичната юнионистка партия от Северна Ирландия е гласувала против четирите варианта, предаде \"Ройтерс\", цитирана от БТА. Лидерът на Лейбъристката партия Джереми Корбин призова за нов шанс парламентът да гласува по предложенията в сряда. Той изрази съжаление, че по нито един от вариантите не е имало консенсус тази вечер. След вота лидерът в парламента на Шотландската националистическа партия предупреди, че наближава денят, в който шотландския народ ще реши своето бъдеще като независима страна. Британският министър за Брекзит Стивън Баркли каза, че Великобритания може и да избегне продължително удължаване на процеса на Брекзит, ако парламентът приеме сделката за Брекзит тази седмица. Парламентът вече отхвърли на три пъти сделката на Тереза Мей - два пъти в цялостния й вид и  един път  само в едната й част.", "date": "2019.04.02", "title": "Британските депутати отново отхвърлиха всички алтернативи за Брекзит"}
{"url": "https://www.dnevnik.bg/razvlechenie/2019/04/02/3413122_zlatni_biberoni_i_kashmireni_jiletki_-_luks_dostoen_za/", "text": "От биберон от злато и диаманти на стойност 112 хил. долара до бебешки костюм на Gucci за 1320 долара - за лукса явно няма прекалено ранна възраст. Докато британският принц Хари и американската му съпруга Меган Маркъл се подготвят да посрещнат първородното си дете, висококачествените брандове се надпреварват да предлагат колко се може по-разнообразни луксозни бебешки продукти като мебели за детска стая, бебешки облекла и множество играчки, разказва \"Ройтерс\". Персонализирани бебешки кошари, кашмирени жилетки и традиционните люлеещи се кончета са сред луксозните стоки, които се предлагат за най-малките. Множество марки се опитват да монетизират търсенето на заможните родители за подобни скъпи стоки. \"Превърна се в огромен пазар. Това стана до голяма степен с помощта на кралското семейство, тъй като това дава на много от тези брандове международна платформа\", коментира Кейт Фройд, редактор в списанията за луксозни стоки за родители Baby и Little London. Според нея човек може да открие всичко от обикновени памучни бодита за 117 долара до чанта за смяна на пелени от Burberry за 850 британски паунда и въпреки че някои от цените наистина са главозамайващи, много родители са готови да ги платят. Сред марките за луксозни бебешки продукти е испанската Suommo, чийто биберон Dodo с диамант и чисто злато струва 100 хил. евро. Кошче, покрито с 18-каратово злато, струва 60 хил. евро. Други фирми предлагат матраци по поръчка, позлатени столчета за хранене и сребърни дрънкалки. Хари и Меган, познати още като херцогът и херцогинята на Съсекс, разкриха само малки детайли около бременността досега. През януари Меган обяви пред доброжелатели, че е бременна в шестия месец и че двойката не знае пола на бебето. Британските медии писаха, че двамата са избрали неутрални цветове за детската стая в новия им дом в Уиндзор и публикуваха снимка на кола с логото на фирмата за детски колички iCandy, която пристига пред портите им. Братовчедката на Хари Зара Филипс е посланик на iCandy, чиито колички достигат до цени от около 1956 долара. Подобно на своите братовчеди - децата на принц Уилям Джордж, Шарлът и Луи - бебето на Съсекс вероятно ще се превърне в инфлуенсър дори още преди да го осъзнава. Когато някой от тримата бива хванат в кадър с някоя от детските марки за дрехи като \"Рейчъл Райли\", Pepa & Company и \"Амая\" (Amaia), множество родители бързат да пазаруват също от тях. Според Фройд Меган ще смеси традиционните британски марки с някои по-съвременни брандове. \"Но каквото и да избере накрая, то ще бъде разпродадено след това\", казва още редакторката. Според предварителни данни пазарът на детски дрехи във Великобритания се е увеличил с 19% през 2018 г. от 2013 г. насам. Според изследването на фирмата Mintel над една трета от родителите смятат, че марковите дрехи си заслужават по-високите цени. В лондонския детски бутик Marie Chantal бродираните бебешки ританки и бодита, роклите от коприна и шифон и кашмирените плетива, които са предлагат, достигат цени около 350 паунда. Търговският мениджър на марката Ерика Лох споделя, че сред клиентите им са представители на кралското семейство, ВИП личности и знаменитости от целия свят. \"Използваме най-финия памук, най-финия лен и най-финия кашмир\", допълва тя. В нюйоркския магазин за луксозни стоки Bergdorf Goodman детски обувки от Gucci, рокли от Dolce & Gabbana и други облекла от Burberry се предлагат редом с плюшени мечета за по 500 долара и колички с батерии за по 6000 долара. Ръчно изработените рокли с тюл от Mischka Aoki струват над 1000 долара. \"Луксозно е толкова, колкото може да си позволите\", коментира вицепрезидентът на магазина Bergdorf Goodman Андрю Мандел и допълва, че това е почти като висша мода за деца и тя започва още от бебетата.", "date": "2019.04.02", "title": "Златни биберони и кашмирени жилетки - лукс, достоен за кралско бебе"}
{"url": "https://www.dnevnik.bg/photos/2019/04/02/3413069_fotogaleriia_vecheria_v_duha_na_ispaniia/", "text": "По традиция в последния ден на март списание \"Бакхус\" раздава наградите си в конкурса  . Български и испански готвачи поднесоха своя испански прочит на храната в шестстепенно меню.", "date": "2019.04.02", "title": "Фотогалерия: Вечеря в духа на Испания"}
{"url": "https://www.dnevnik.bg/evropa/2019/04/02/3413382_gruckiiat_premier_pristiga_na_istorichesko_poseshtenie/", "text": "Гръцкият премиер Алексис Ципрас пристига днес на историческа визита в Скопие, предадоха световните агенции. Това е първото официално посещение на гръцки премиер от обявяването на независимостта на бившата югославска република през 1991 г. Ципрас ще е придружаван от 10 министри и десетки бизнесмени от сектора на енергетиката, инфраструктурите, селското стопанство и хранително-вкусовата промишленост. Посещението става почти два месеца след като бившата югославска република се съгласи да се преименува на Северна Македония. Миналата година Ципрас и премиерът на Република Северна Македония Зоран Заев сключиха историческо споразумение, което сложи край на 28-годината междудържавна криза за името на бившата югославска република. Това проправи и пътя на Скопие към членство в НАТО и към сближаване с ЕС. Очаква се по време на визитата двамата лидери да демонстрират, че икономиките на двете страни ще извлекат полза от споразумението от Преспа, отбелязва \"Франс прес\". Двете държави ще подпишат няколко договора за сътрудничество, предаде ДПА. Гръцки компании вече обещаха да инвестират над 500 милиона евро в енергетиката на Северна Македония, по-специално в газовите и соларните централи, каза вчера Заев пред \"Франс прес\". Заради историческото споразумение от миналата година двамата премиери бяха номинирани за Нобелова награда за мир от тунизийката Уидед Бушамауи, която бе един от лауреатите на отличието преди четири години, припомня агенцията. /БТА", "date": "2019.04.02", "title": "Гръцкият премиер пристига на историческо посещение в Скопие"}
{"url": "https://www.dnevnik.bg/na_put/2019/04/02/3413039_biletite_za_kolizeuma_poskupvat/", "text": "Билетите за вход в Колизеума поскъпват с една трета от есента, съобщиха италианските медии. От 1 ноември посетителите на най-значимата забележителност на Рим ще плащат по 16 евро за вход вместо 12 евро преди това. Базовият билет от 16 евро ще включва посещение на Колизеума, Римския форум и Палатинския хълм. Отделно се въвежда \"супербилет\", който вече е достъпен на същата цена. Притежателите му могат да посетят и други забележителности от античен Рим - къщата на Август и църквата Санта Мария Антикуа, съобщава агенция АНСА. От ноември ще се продава и билет от 22 евро, наречен Full Experience, който ще е с валидност два дни. Поскъпването е придружено с въвеждането на нова диференцирана система за вход. Очаква се новата система, тествана в галерия \"Уфици\" във Флоренция, да намали опашките и да скъси времето за чакане. Идеята е при покупката на билета на него да се отбелязва и ориентировъчен час за влизане -  \"умна\" система преценява  количеството издадени билети и времето за разглеждане, броя на планираните групи, прогнозата за времето, деня от седмицата и други фактори. Около 60 млн. души, или 0.8% от световното население, са посетили Колизеума за последните 10 дни, като броят им се увеличава по-бързо, отколкото в Рим като цяло. Сега от съображения за сигурност едновременно в амфитеатъра могат да се намират до 3000 души. Супербилетът пък ще позволява на притежателя му да влиза дори когато капацитетът е запълнен. Археологическият парк на Колизеума е четвъртата най-търсена световна забележителност след парижкия Лувър, Великата китайска стена и Националния музей в Пекин. Едновременно с увеличението на цената управата обещава и нови обекти. Още този месец - на 11 април, за посетители ще бъде открит \"Пътят на Нерон\" с посещение на двореца на тирана на Палатинския хълм, опожарен през 64 г.", "date": "2019.04.02", "title": "Билетите за Колизеума поскъпват"}
{"url": "https://www.dnevnik.bg/evropa/2019/04/02/3413385_ungarskiiat_parlament_prie_zakon_nasurchavasht_horata/", "text": "Унгарският парламент прие вчера нов закон, целящ да насърчи хората да имат повече деца, като им предложи данъчни облекчения и безлихвени заеми, предаде ДПА. Според мерките, заложени в закона и  обявени от унгарския премиер Виктор Орбан през февруари , семейните двойки, в които жената е под 40 години, ще могат да получат безлихвен заем от 10 милиона форинта (около 31 600 евро). Най-малко един от съпрузите обаче трябва да работи и двамата не трябва да имат досие в полицията или неплатени данъци, се посочва в закона. Изплащането на заема ще бъде отложено с три години при раждането на първото им дете. След появата на второ дете една трета от заема ще бъде опростена, а след третото целият заем може да бъде опростен. Но ако семейната двойка няма дете до пет години след взимането на парите, тя ще трябва да изплати лихвите към заема със задна дата. Не само депутатите от партията \"Фидес\" на Орбан гласуваха за закона. Той беше подкрепен и от опозиционни депутати. При представянето на мерките през февруари Орбан каза, че решението на намаляващата раждаемост в Унгария не е миграцията, а убеждаването на хората да имат повече деца. /БТА", "date": "2019.04.02", "title": "Унгарският парламент прие закон, насърчаващ хората да имат повече деца"}
{"url": "https://www.dnevnik.bg/intervju/2019/04/02/3412794_svetoslav_velkov_turoperator_avtobusi_s_turisti_krujat/", "text": "- Не, и това решение доста бързо се взе. То засяга не само туроператорите, но и фирмите за случаен превоз. Реално погледнато, престоят е до 15 минути на общо 4 паркоместа. Чисто логистично това няма как да се случи. Винаги може да има закъснял турист, забравил си нещо в автобуса и т.н., което може да изглежда като изключение, но при големи групи тези ситуации са много чести и така не може да се спази наложеното ограничение. - На практика има повече автобуси, които започват да паркират встрани или да обикалят в района, докато се освободи място. А пък чуждестранните автобуси изобщо не са запознати къде могат да отидат, след като оставят туристите. Регламентът предвижда да отидат на паркинг зад хотел \"Рамада\", но те не знаят. Никой не ги контролира, спират където преди беше разрешено, но сега не е. Така че цялото решение затруднява работата и е странно, че то се взе, без общината да се допита до никого. Отделно не се мисли къде могат да седнат туристите, докато чакат автобуса, къде да отидат до тоалетната в района. Последното всъщност е проблем в цялата страна. Самите кафенета в района не разрешават да се ползват тоалетните им, дори и туристите да си купят вода. Изисква се да седнат. И се налага да организираме това по път в бензиностанции, ако екскурзията е извън града. - Да, с писмо от името на Асоциацията на екскурзоводите, на която съм член, в края на юли 2018 г. Отговорът пристигна в началото на август и гласеше, че има проект за обновяване на целия район, който е за 2018 и 2019 г., и в него се предвижда да има чешми и тоалетни. Това писмо не ни удовлетвори, защото се говореше в бъдеще време. Разговаряхме с директора на дирекция \"Транспорт\" в детайли, по които аз не мога да взема отношение – че не може да има тоалетна толкова близо до Народното събрание, че еди-кой си терен е еди-каква си собственост и т.н. Нито мога да дам решение, нито да взема отношение.", "date": "2019.04.02", "title": "Светослав Велков, туроператор: Чуждите туристи в София са оставени без тоалетна и без вода"}
{"url": "https://www.dnevnik.bg/bulgaria/2019/04/02/3413383_po_zakon_zam-shefut_na_antikorupcionnata_komisiia_bi/", "text": "Според закона в момента проверка на председателя на Комисия за противодействие на корупцията и за отнемане на незаконно придобитото имущество (КПОНПИ) Пламен Георгиев може да се направи от заместника му. Така адвокатът Емануил Йорданов (който беше министър на вътрешните работи в кабинета \"Костов\") коментира пред Би Ти Ви установеното от журналисти несъответствие в документите за имотното състояние на Георгиев. В имуществената си декларация той не е отбелязал тераса от над 186 кв. метра, за която твърди, че не му принадлежи, а е обща с останалите съсобственици в блока. Междувременно Би Ти Ви показа документ, според който въпросната тераса е била ипотекирана от Георгиев пред банка.  Пламен Георгиев стана част от скандала около имотите заради две сделки с апартаменти в София през 2012 г. и 2017 г. Миналата седмица \"Бивол\" съобщи, че има  разминаване  между сумите, вписани в имуществените декларации на Георгиев, и материалния интерес, отбелязан в бележките в Агенцията по вписванията, като пресметна, че общата сума на несъответствието е близо 250 хил. лв. \"Пламен Георгиев трябва да се оттегли, а заместникът му да свика заседание на комисията и после да се информира Народното събрание. Прокуратурата също може да се самосезира\", коментира днес адвокатът. \"По принцип няма как терасата да се отдели от апартамента и ако банката реши да го вземе, няма как да ги отдели, но има и вариант подобна тераса да се премълчи\", каза той. Заради съмненията, че председателят на антикорупционната комисия ще е обективен при имотните проверки на други хора от властта,  \"Да, България\" поиска оставката му.  Георгиев смята, че е обект на \"активно мероприятие\", което обяснява със съществените резултати в противодействието на корупцията и отнемане на незаконно придобито имущество\" на звеното, което ръководи, а разследванията на медиите според него са резултат от влиянието върху тях на \"обвиняеми и подсъдими лица\". , чието имущество е блокирано от комисията, имат силно влияние и възможности за въздействие в телевизионните медии и да контролират неправителствени организации и водят компроматна кампания срещу него.", "date": "2019.04.02", "title": "По закон зам.-шефът на антикорупционната комисия би могъл да провери шефа си"}
{"url": "https://www.dnevnik.bg/photos/snimka_na_denia/2019/04/02/3413388_snimka_na_denia_polugoli_v_britanskiia_parlament/", "text": "Група полуголи протестиращи срещу климатичните промени предизвикаха оживление в британския парламент, притискайки задните си части към стъклените прегради в галерията за посетители в Камарата на общините, докато законодателите се мъчеха да се съсредоточат върху , предаде БТА. Дузина протестиращи се събуха по гащи, за да покажат изписаните по гърбовете си лозунги като \"SOS\", \"Спрете да губите време\", \"Климатична справедливост сега\". Полицаи изведоха демонстрантите, някои от които бяха залепили ръцете си с лепило за стъклената преграда.", "date": "2019.04.02", "title": "Снимка на деня: Полуголи в британския парламент"}
{"url": "https://www.dnevnik.bg/evropa/regioni/2019/04/02/3413391_obshtinite_otnovo_mogat_da_kandidatstvat_za_vaucheri/", "text": "На 4 април в 13:00 ч. централноевропейско време Европейската комисия ще отправи нова покана за кандидатстване за  WiFi4EU , предаде пресслужбата на институцията. Поканата, която е предназначена за общини или сдружения от общини в Европейския съюз, ще бъде отворена един ден и половина, до 5 април 2019 в 17:00 ч. централноевропейско време. Общините ще могат да кандидатстват за 3400 ваучера, всеки на стойност 15 хил. евро, които могат да използват за създаване на безплатна Wi-Fi мрежа на обществени места, включително градски зали, обществени библиотеки, музеи, паркове и площади. Максималният процент ваучери, който всяка държава може да спечели, е увеличен от 8 на 15% от общия бюджет на конкурса. Това означава, че всяка държава може да получи максимум 510 ваучера. За сравнение в първия конкурс, бюджетът беше 42 млн. евро, а максималният брой ваучери беше 224. Тогава 114 български общини получиха ваучери. Схемата WiFi4EU на обща стойност 120 милиона евро се осъществява чрез поредица от покани и обхваща всички 28 държави - членки на ЕС, както и Норвегия и Исландия. Общините могат да кандидатстват за ваучер след регистрация на специалния портал WiFi4EU. Комисията избира получателите по метода \"първи дошъл, първи обслужен\", като гарантира географски баланс. Първата покана за кандидатстване бе отправена през ноември 2018, като над 13 000 общини от цяла Европа внесоха кандидатури и бяха наградени с 2800 ваучера. ", "date": "2019.04.02", "title": "Общините отново могат да кандидатстват за ваучери за безжичен интернет"}
{"url": "https://www.dnevnik.bg/sviat/2019/04/02/3413390_zaradi_ruskite_raketi_s-400_sasht_spriaha_oborudvane/", "text": "САЩ спряха доставките за Турция на оборудване за самолета F-35 като първа конкретна мярка за блокиране въоръжаването на страната с един от най-модерните модели в света. Причината е, че Пентагонът се опитва да спре разполагането на руски зенитни комплекси С-400 в страната от НАТО, които за максимална ефективност би трябвало да са интегрирани с F-35. Но това носи риск руснаците да получат достъп до секретни елементи от F-35 и вероятно да се научат как радарите им да го разпознават и спират. Турция е участник в проекта на \"Локхийд Мартин\" за този самолет, но САЩ смятат, че могат да намерят неин заместник. Турски компании произвеждат части от фюзелажа, колесниците и екраните в кокпита. Това съобщи \"Ройтерс\", позовавайки се на двама свои източници, а след това Пентагонът потвърди новината. След като две години Вашингтон безуспешно опитва да разубеди Реджеп Тайип Ердоган да не разполага С-400, сега е спряна доставката на тренажори и оборудване за F-35. Турция настоява, че С-400 ще бъдат въведени на въоръжение през юли. Продължаващият спор усложнява и посещението тази седмица на външния министър Мевлют Чавушоглу във Вашингтон за среща на страните от НАТО. Разногласията с Анкара се разпростират и върху подхода към кризата в Сирия, отношенията с Иран и др. САЩ предложиха на Турция да замени С-400 с \"Пейтриът\", но Анкара казва, че американската система е по-скъпа и може да я закупи, но не и да се откаже от руската, за която плати близо 2.5 млрд. долара. Офертата на Вашингтон изтече в края на март. Турски пилоти тренират в база в щата Аризона и самолетите трябва да пристигнат в Турция през ноември. Но новото решение може да е сигнал, че САЩ са готови да замразят и обучението на турски пилоти и да забавят изпращането на два F-35 в базата в Аризона.", "date": "2019.04.02", "title": "Заради руските ракети С-400 САЩ спряха оборудване за F-35 за Турция"}
{"url": "https://www.dnevnik.bg/politika/2019/04/02/3413404_plamen_georgiev_za_imotite_si_tova_e_kompromatna_ataka/", "text": "Председателят на Комисия за противодействие на корупцията и за отнемане на незаконно придобитото имущество (КПКОНПИ) Пламен Георгиев отклони уточняващите въпроси на журналисти за изнесена в последните дни в медиите информация за несъответствия при обявени от него жилищни придобивки и записано в документи за сделките. Преди да чуе въпросите, той заговори за \"компроматна атака\", без да изложи аргументи, а опитите да даде пояснения по конкретни факти отклоняваше с молба да не бъде прекъсван. Шефът на антикорупционната комисия бе пресрещнат от медиите на влизане да международната конференция на тема \"Етика на държавната администрация\". Преди да му бъде зададен какъвто и да е въпрос, той нервно и на един дъх заяви, че това е компроматна атака, идваща от един център - на недоволните олигарси. Вместо да отговори на последвалите въпроси, Георгиев продължи със заявлението: \"Повтарям, компроматна атака и съвсем очевидно е кой я прави. Това са олигарси, които имат 198 млн. причини да водят тази компроматна война срещу комисията, от която те са проверявани. Има хора, които на 21-22 години в едни смутни времена са придобили първия си милион незаконно. Затова аз няма да се обяснявам пред тях. Нека тези с незаконните средства се обясняват, не аз.\" Той попита журналистите риторично, ако е имало нещо срещу него, защо не са подадени сигнали до прокуратурата и до самата КПКОНПИ, а на вметването, че няма как комисята му да го провери, защото останалите членове са му подчинени, реагира с думите: \"Кой ми е подчинен?! Никой не ми е подчинен. Много ви моля. Ето това е, продължавате да следвате една линия, за да можете да вадите някакви компромати\". След това допълни: \"Няма да ме разколебаят, колкото и да вдигат такива теми. Нашата комисия бе оценена високо от Европейския съюз.\" На няколко пъти Георгиев повтори: \"Точка по въпроса.\" Шефът на антикорупционната комисия отговори подробно единствено на въпроса докъде е стигнала проверката на имотни придобивки на подалите оставки от държавни постове активисти на ГЕРБ. Той каза, че комисията проверява всички сделки на фирма \"Артекс\" от 2007 г. досега, както и покупките на Цветан Цветанов, Цецка, Цачева, Вежди Рашидов и Ваня Колева. Установено е, че някои от сделките са сключвани от юридически лица. Изискани са решения на парламента за гласувания, свързани с градоустройствения план на София, установени са всички фирми на собствениците на \"Артекс\" семейство Мирянови. В момента се събира информация за всички органи, осъществявали надзора над дейността им. Ще бъдат викани министри и зам.-министри за обяснения по повод неяснотата с разрешението за строителство на високата сграда \"Златен век\" в кв. \"Лозенец\". Запитан за проверката на КОНПИ по съответствието на доходите на Цветан Цветанов през 2015 г. и разминаването в тях, за която писа \"Биволъ\", той каза, че засега не коментира материали, качени на сайтове и неподписани. \"Когато комисията провери съответното решение, ще коментира\", увери той. Георгиев дойде на конференцията с охрана от Националната служба за охрана, като уточни, че тя е отскоро след сигнал за заплаха срещу него. Веднага след като се сдобил с охраната, последвали и медийните публикации по негов адрес. За несъответствието в данните за средствата на Георгиев четете  тук.  Какви обяснения даде Георгиев за имотите си четете  тук. ", "date": "2019.04.02", "title": "Пламен Георгиев отказа да отговаря на въпроси за несъответствията в доходите и имотите му (видео)"}
{"url": "https://www.dnevnik.bg/evropa/2019/04/02/3413418_polski_sveshtenici_goriha_knigi_za_hari_potur/", "text": "Полски католически свещеници гориха книги, които смятат за кощунствени и насърчаващи магьосничеството, включително и такива от поредицата за Хари Потър, предаде Би Би Си.  Евангелистката група, наречена Фондация \"SMS от Рая\",  публикува във \"Фейсбук\" страницата си  снимки от изгарянето на книгите. Като обосновка за действията в публикацията се посочват цитати от Библията, осъждащи магията. Групата изпраща християнски послания чрез SMS. \"Ние се подчиняваме на Словото\", се казва още в поста в социалната мрежа. В цитирани пасажи от петата книга на Стария Завет се призовава да се \"изгорят образите на боговете им\". В публикацията се виждат трима свещеници, които изнасят книги в голям кош от църквата. Малка група хора наблюдава горенето. Маска, дребни предмети и чадър с Hello Kitty също се виждат на снимките. Управляващата в Полша партия \"Право и справедливост\" защитава традиционните католически ценности, а църквата има голямо влияние в полското общество. Книгите за \"Хари Потър\" са критикувани от някои християни за това, че са фокусирани върху магьосничеството. Проявата обаче предизвика подигравателни коментари от \"Фейсбук\" потребители, много от които поставят под въпрос психичното състояние на участниците или правят сравнение с нацистка Германия. Един коментар гласи: \"Не съм срещал досега някой, който би изнасилвал, убивал или крал в името на Хари Потър. В името на Библията, да\".", "date": "2019.04.02", "title": "Полски свещеници гориха книги за Хари Потър"}
{"url": "https://www.dnevnik.bg/sport/2019/04/02/3413442_snimka_na_denia_kruvta_voda_ne_stava_-_mik_shumaher/", "text": "Почти 13 години (4546 дни) след последния старт на своя баща Михаел Шумахер с \"Ферари\" 20-годишният Мик Шумахер седна зад болид от Формула 1 на Скудерията. Германецът участва в тестовете след  . Михаел Шумахер беше част от \"Ферари\" в периода 1996 - 2006, като спечели пет световни титли и триумфира в 72 състезания.", "date": "2019.04.02", "title": "Снимка на деня: Кръвта вода не става - Мик Шумахер зад волана на \"Ферари\""}
{"url": "https://www.dnevnik.bg/bulgaria/2019/04/02/3413436_bulgariia_e_na_poslednite_mesta_v_es_po_konsumaciia_na/", "text": "България е сред страните в Европейския съюз, където се ядат най-рядко плодове и зеленчуци. Това показва анализ на Евростат за 2017 г. При консумацията на плодове България е на предпоследно място, а при зеленчуците само четири държави се нареждат зад страната ни. Близо 37% от българите ядат всеки ден плодове. Близо една трета от допитаните са посочили, че консумират плодове между 1 и 3 пъти седмично. Латвия заема последното място в класацията, като там 35% от хората ядат поне един път през деня плодове. Лидер е Италия, където 85% от населението консумира всеки ден плодове. Следват Португалия и Испания. Средният показател за ЕС е 64 на сто. Според данните на европейската статистическа агенция 45% от българите консумират зеленчуци всеки ден. Само четири държави са с по-лоши показатели. Това са Литва, Латвия, Румъния и Унгария, където едва 30% ядат ежедневно зеленчуци. Лидери по този показател са Ирландия и Белгия с по 84%. Следват Италия и Португалия. Средно 64 на сто от жителите на ЕС ядат зеленчуци всеки ден.", "date": "2019.04.02", "title": "България е на последните места в ЕС по консумация на плодове и зеленчуци"}
{"url": "https://www.dnevnik.bg/citat_na_deniia/2019/04/02/3413448_citat_na_denia_deivid_kamerun_e_edin_ot_nai-golemite/", "text": "Беше ни забранено да присъстваме по какъвто и да било начин в кампанията за референдума от господин Камерън, който е един от най-големите разрушители в днешно време. Защото той каза, че комисията е дори още по-непопулярна във Великобритания, отколкото е в други държави - членки на ЕС.\" Това заяви председателят на Европейската комисия Жан-Клод Юнкер, цитиран от \"Политико\". \"Ако можехме да участваме в тази кампания, щяхме да можем да зададем и също така да отговорим на много въпроси, които се задават едва сега\", допълни Юнкер. Докато беше премиер, в опит да събере подкрепа на фона на разцеплението в партията си и малката, но устойчива евроскептична Партия за независимостта на Обединеното кралство, Камерън обеща референдум за еврочленството по предоговорена сделка.", "date": "2019.04.02", "title": "Цитат на деня: Дейвид Камерън е един от най-големите разрушители в днешно време"}
{"url": "https://www.dnevnik.bg/razvlechenie/2019/04/02/3413453_mik_djagur_veroiatno_shte_se_podloji_na_surdechna/", "text": "Фронтменът на \"Ролинг Стоунс\" Мик Джагър ще претърпи операция на сърцето тази седмица, след като преди няколко дни рок групата обяви, че  отменя северноамериканското си турне по медицински причини , пише \"Ройтерс\", позовавайки се на непотвърдена информация в няколко щатски медии.  Американският сайт Drudge Report посочва анонимни източници, според които 75-годишният Джагър ще се подложи през следващите дни на операция в Ню Йорк за смяна на сърдечна клапа. Според сайта на \"Ню Йорк поуст\" Page Six интервенцията ще включва и поставяне на стент в сърцето на певеца. Такива обикновено се използват като опора на отворени артерии, които са били изчистени от запушване. Официалните представители на Джагър в САЩ все още не са коментирали информацията. Говорителят на британската група в Лондон отказа да коментира статията в Drudge Report. В събота \"Ролинг Стоунс\" обявиха, че отлагат всички дати от турнето си в САЩ и Канада, за да може Джагър да получи медицинско лечение. В изявлението не се посочваше както точно ще бъде то, но се казваше, че се очаква той да се възстанови напълно. В неделя Джагър бе сниман заедно с настоящата си приятелка, балерината Мелани Хамрик, техния малък син и дъщеря му Джорджия Мей на плажа в Маями бийч, Флорида. Джагър има общо седем деца. Британският изпълнител не обясни какво е точно заболяването му, но в Туитър сподели на феновете си, че ще се потруди сериозно, за да се върне на сцената възможно най-скоро. След живот, изпълнен със секс, наркотици и рокендрол, сега Джагър спазва здравословна диета, бяга и тренира редовно, допълва агенцията.", "date": "2019.04.02", "title": "Мик Джагър вероятно ще се подложи на сърдечна операция"}
{"url": "https://www.dnevnik.bg/sport/2019/04/02/3413459_kubrat_pulev_e_izpratil_protestno_pismo_do_komisiiata/", "text": "Кубрат Пулев и екипът му са изпратили протестно писмо до Спортната комисия на Калифорния, съобщава сайтът bulgarica.com, който е създаден от българи в американския щат. Мениджърът на Пулев - Ивайло Гоцев, обясни, че повод за жалбата е  наложеното временно замразяване на лиценза на боксьора . Предстои заседание на комисията на 14 май, на което ще бъде разглеждан въпросът. \"Скоро текстът на писмото ни ще бъде обявен публично, така както направи  Глория Олред, адвокатката на (Дженифър) Равало \", каза Гоцев, цитиран от сайта. Той даде знак, че екипът му подготвя и други ходове. Румънецът Богдан Дину, който  беше нокаутиран от Пулев  в седмия рунд,  също е подал жалба, като оспорва развоя на мача заради непозволен удар на съперника . Целунатата по устата Равало даде пресконференция миналата седмица, на която  обвини българина в сексуално посегателство . На 14 май комисията ще разглежда и този казус.", "date": "2019.04.02", "title": "Кубрат Пулев е изпратил протестно писмо до комисията, която отне лиценза му"}
{"url": "https://www.dnevnik.bg/detski_dnevnik/2019/04/02/3413457_za_roditelite_e_polezno_da_gledat_animacionni_filmi_s/", "text": "Анимационните филми са полезни за децата, показва проучване на  фондация \"Тротоара\"  и  Cartoon Network , събрало мненията на произволна извадка от повече от 100 български семейства с деца от 5 до 15 години, съобщи пресцентърът на телевизионния канал. Общо 65% от анкетираните деца казват, че главното, което са научили от анимациите, е колко е важно приятелството, а 21% от тях - че са научили да са по-добри с хората, как да измислят нови игри, дори числата и буквите. За 82% от родителите е полезно да гледат анимационни филми с децата си, защото имат какво важно да им предадат чрез даден сюжет. 98% от децата казват, че анимациите им помагат да си починат, след като са изпълнили редицата си задачи, свързани с училище. В инициативата са се включили детски психолози и организации, свързани със стимулирането на въображението и детското развитие. Те са провели кратък експеримент, за да научат какво мислят най-малките, когато гледат анимации, и как родителите им се вписват в това занимание. Психологът Виниций Петров, който е подготвил и провел анкетата на място, обобщава като извод от инициативата: \"Ако родителите гледат филмчетата с децата си, удоволствието и ползите от тях се удвояват – освен споделено забавление анимациите са добър повод за разговор и предаване по достъпен начин на семейните ценности. Дискусията в семейството може да бъде по много въпроси, например защо даден герой е постъпил по определен начин, какво би направило детето на негово място, как би искало историята да продължи или да се промени. Всички тези елементи могат да улеснят възпитанието на детето по начин, който е по-достъпен и незаплашителен.\"", "date": "2019.04.02", "title": "За родителите е полезно да гледат анимационни филми с децата си"}
{"url": "https://www.dnevnik.bg/bulgaria/2019/04/02/3413464_kratki_novini_zaharieva_shte_poseti_sasht_za/", "text": "В сряда ще се разбере влиза ли пакетът \"Мобилност\" в пленарната зала Това ще стане на председателски съвет след като тази вечер при внесени 1224 предложения за изменения в транспортната комисия на Европарламента, 1126 продължават за гласуване в пленарна зала. \"Хубавото е, че сред тези 1126 са и внесените от нас предложения\", обяви евродепутатът Петър Курумбашев в съобщение до медиите. Интересно ми е как точно ще бъдат гласувани 1126 изменения в пленарна зала и какво послание ще излъчим по отношение на европейската солидарност и начина на вземане на решения в тази институция няколко седмици преди изборите за Европейски парламент, коментира той. Двама българи може да бъдат трансплантирани в Австрия Това съобщи заместник-министърът на здравеопазването Бойко Пенков, цитиран от БНТ. Белодробни трансплантации в България не се правят. От 2 години европейските клиники отказват да оперират българи заради дългове на здравната каса към тях. Няколко души починаха докато чакат. Преди 2 месеца виенската клиника се съгласи да приеме за преглед няколко български граждани. Хората, които са там в момента обаче, все още са далеч от трансплантация, обясни заместник-министър Пенков. Захариева ще посети САЩ за годишнина от създаването на НАТО  Вицепремиерът ще проведе двустранни срещи и ще участва в среща на министрите на външните работи от НАТО, съобщава пресцентърът на Министерството на външните работи. Първите дипломати на страните - членки на алианса, ще се съберат на 3-4 април 2019 г. на форум във Вашингтон, на който ще бъде отбелязана и 70-ата годишнина от създаването на НАТО. Ще се обсъждат теми от сигурността, сред които състоянието на сигурността в Черно море, отношенията с Русия и съдбата на Договора за унищожаване на ракетите с малък и среден обсег, нетрадиционните предизвикателства като хибридни и кибервойни, ролята на НАТО в борбата с тероризма. Срещата на външните министри от НАТО ще бъде председателствана от генералния секретар на алианса Йенс Столтенберг, а домакин на събитието е държавният секретар на САЩ Майкъл Помпео. На срещата ще участва и Република Северна Македония.", "date": "2019.04.02", "title": "Кратки новини: В сряда ще се разбере влиза ли пакетът \"Мобилност\" в пленарната зала"}
{"url": "https://www.dnevnik.bg/sport/2019/04/02/3413467_vratariat_na_angliia_e_razsledvan_za_uchastie_v/", "text": "Вратарят на английския национален отбор и \"Евертън\" Джордан Пикфорд е разследван от полицията в Съндърланд за участие в улично сбиване, предава Би Би Си. То се е случило в неделя в почивния ден на футболиста, който в събота игра за клубния си тим \"Евертън\" при победата с 2:0 над \"Уест Хем\". В неделя Пикфорд е бил в родния си град, където е гледал по телевизията финала в турнира за Футболната лига между \"Съндърланд\" и \"Портсмут\", загубен от \"черните котки\" с дузпи. \"Получихме сигнал за безпокойство, причинено от голяма група хора на \"Тунстол роуд\" 19 минути след полунощ в понеделник. Провежда се разследване за уточняване на обстоятелствата около инцидента. Смята се, че няма сериозно ранени\", казва говорителят на полицията в региона на Тайн и Уиър. В социалните мрежи се появи видео от инцидента, на което се вижда, че мъж, приличащ на 25-годишния Пикфорд, участва в сбиване. На други видеоматериали Пикфорд е в пъб и бие бира. След излизането на видеоматериалите \"Евертън\" също обяви, че разследва случая. Смята се, че Пикфорд се е бил с фен на \"Нюкасъл\", но все още няма доказателства. \"Клубът беше уведомен за инцидент с предполагаемо участие на един от нашите играчи. Затова ние разследваме\", обявиха \"карамелите\". Пикфорд беше част от първия тим на \"Съндърланд\" между 2011 и 2017 г. и игра в 31 мача в последните два сезона на клуба във Висшата лига. През 2017 г. \"Евертън\" го купи за 25 милиона паунда, с което той стана най-скъпият английски вратар. След силните си изяви Пикфорд стана №1 и в националния тим на Англия и беше титуляр по време на световното първенство през миналото лято, на което \"Трите лъва\" завършиха на четвърто място.", "date": "2019.04.02", "title": "Вратарят на Англия е разследван за участие в улично сбиване"}
{"url": "https://www.dnevnik.bg/evropa/2019/04/02/3413456_brekzit_bez_sdelka_e_po-veroiaten_ostavat_3_opcii_kaza/", "text": "През последните дни стана по-вероятно Великобритания да напусне Европейския съюз без сделка, каза днес главният преговарящ на ЕС за Брекзит Мишел Барние, цитиран от \"Ройтерс\" и БТА. \"През последните дни сценарий за напускане без сделка стана по-вероятен, но все още можем да се надяваме да го избегнем\", каза Барние и добави, че ЕС е готов да приеме Великобритания да остане в  митническия съюз  или да установи отношения, сходни с тези, които общността има с Норвегия. Барние говори на събитие в Брюксел, след като вчера британският парламент  отхвърли алтернативи на сделката  на министър-председателя Тереза Мей. Главният преговарящ каза, че сега Великобритания има три възможности преди датата за напускане 12 април. Великобритания сега трябва да посочи пътя, по който ще върви напред, или да посочи план. Все още може да приеме и блокираната сделка, договорена от Мей, добави Барние и за пореден път повтори, че това е единственият начин Великобритания да напусне блока по организиран начин. Другите възможности са разрушително напускане без сделка или дълго отлагане на напускането. Барние изтъкна също, че британският парламент трябва да поеме отговорността за тези варианти. Барние припомни, че евентуално дълго отлагане на Брекзит ще повлече след себе си организиране на избори за европарламент и в Обединеното кралство през май, както и това Лондон да определи свои представители в новата Европейска комисия. \"Да сме подготвени за излизане без сделка не означава, че всичко ще мине гладко. Ще има разриви, ще има проблеми. Да сме подготвени означава всички непредвидени разриви да могат да бъдат овладявани от ЕС\", каза Барние. Без предоговаряне Той освен това подчерта, че ЕС няма да предоговаря вече договорената сделка с Великобритания, ако Брекзит бъде отново отложен, и добави, че Лондон няма да получи преходен период освен ако не приеме сделката. \"По време на удължаването няма да има предоговаряне на споразумението. Няма да има преговори за бъдещите отношения. Не можем да преговаряме с държава членка за бъдещите отношения – няма законово право за това. Ако няма сделка, няма да има преходен период\", посочи Барние. Лидерите на ЕС, включително и Тереза Мей, ще се срещнат на 10 април в Брюксел, за да решат какви ще се следващите им стъпки. След вчерашното гласуване Ги Верхофстад, координаторът за Брекзит на Европейския парламент, каза, че Брекзит без сделка е почти неизбежен. \"Сряда е последният шанс за Великобритания да излезе от задънената улица или да се изправи пред пропастта\", написа в \"Туитър\" Верхофстад. Той визира плановете на британския парламент да проведе в сряда нова серия от гласувания за Брекзит. Цената на несигурността Според проучване на американската инвестиционна банка \"Голдман Сакс\" (Goldman Sachs) несигурността, свързана с хаотичния политически процес на излизане на Обединеното кралство от ЕС, е струвала на британската икономика 600 милиона лири (700 милиона евро) на седмица след референдума от юни 2016 година. \"Голдман Сакс\" заключава, че Брекзит е струвал на петата най-голяма икономика в света около 2.5 процентни пункта от брутния вътрешен продукт (БВП) в края на миналата година спрямо тенденцията, която следваше БВП преди вота в подкрепа на Брекзит. През 2016 година един от най-ефикасните лозунги на поддръжниците на Брекзит твърдеше, че Обединеното кралство внася 350 милиона лири на седмица в ЕС и призоваваше тази сума да се върне, за да се инвестира в системата на здравеопазването. Подобна оценка не взимаше под внимание нито \"отстъпката\", издействана от Лондон върху тази вноска, нито европейските помощи за икономиката и британските компании. \"Голдман Сакс\" прогнозира, че при Брекзит без споразумение има 15-процентна вероятност британският БВП да се понижи с 5.5 процента и че евентуален спад на доверието ще доведе до 17-процентно понижение на лирата. Другите европейски страни ще са най-засегнати от последиците от подобен сценарий, добавят икономистите на банката, според които икономиките на тези страни рискуват да загубят 1 процент от БВП. Точно обратното, ако Лондон постигне споразумение за Брекзит, общият положителен ефект върху британския БВП би могъл да достигне до 1.75 процента, а лирата би могла да поскъпне с 6 процента, отбелязва \"Голдман Сакс\".", "date": "2019.04.02", "title": "Брекзит без сделка е по-вероятен, остават 3 опции, каза Барние"}
{"url": "https://www.dnevnik.bg/bulgaria/2019/04/02/3413478_do_mesec_vissheto_voennovuzdushno_uchilishte_v_dolna/", "text": "До 6 май Висшето военновъздушно училище в Долна Митрополия може да бъде възстановено. Това каза премиерът Бойко Борисов, който е на посещение в авиационната база заедно с министъра на отбраната Красимир Каракачанов. Сега бъдещите пилоти и специалисти за наземните служби по летищата за нуждите на армията се подготвят в авиационния факултет на Националния военен университет във Велико Търново. В него има факултет \"Авиационен\". Борисов и Каракачанов ще обсъдят през деня с ръководството на факултета статута и възможностите за развитието му във Висше военновъздушно училище. По думите на премиера е напълно реално за празника на армията - 6 май, то да бъде възстановено. Министър-председателят обясни, че трябва да се извършат няколко процедури през април от Министерството на отбраната и образователното министерство, след което кабинетът официално ще предложи възстановяването на военновъздушното училище. Борисов каза още, че не може държавата да заделя огромни средства за купуването на изтребители, а в същото време да няма подходящо място за обучение на летците. \"Няма логика да се купуват нови самолети, ако наземно не сме подготвени за тях\", каза премиерът. За възстановяването на училището се заговори още през 2016 г. Миналата година се разбра, че за поддържането му са нужни малко повече от 5 млн. лв. на година. В момента факултетът разполага с бюджет от 3.1 млн. лв. на година. Целта на висшето училище ще е да подготвя кадри не само за нуждите на военната, но и на гражданската авиация.", "date": "2019.04.02", "title": "До месец Висшето военновъздушно училище в Долна Митрополия може да бъде възстановено"}
{"url": "https://www.dnevnik.bg/evropa/2019/04/02/3413486_mashinnoto_glasuvane_-_kude_v_evropa_se_izpolzva/", "text": "От 2020 г. на всички избори в България ще трябва да се гласува  само машинно . Изключение ще има единствено за малките секции и секциите в домове, болници и на кораби, както и секциите в чужбина. Промяната в закона се наложи заради опасения от манипулации, пише Красен Николов в публикация за блога  Euelectionsbulgaria.com . Макар според международни организации изборите в България да са относително честни, досега е имало многобройни скандали с преброяването на бюлетините. Един от основните опоненти на промяната бе зам.-председателят на Централната избирателна комисия Михаил Константинов. \"Няма машинно гласуване в Европа, в цяла Европа, не само в ЕС. Страните, в които го имаше, като Германия, Холандия и Ирландия, го премахнаха. Не съм уверен в положителния ефект от въвеждането му в България\", каза Константинов, след като парламентът промени закона.  Според проверка на Еuelectionsbulgaria.com, основаваща се на данни от Международния институт за демокрация и електорална подкрепа ( IDEA  – International Institute for Democracy and Electoral Assistance), твърденията на Константинов не са верни. IDEA е междуправителствена организация, специализирана в изучаването на електоралните системи по света и подпомагаща държавите в това отношение. В проверката са включени всички държави - членки на ЕС, плюс по-големите членки на Европейската икономическа зона – Швейцария, Исландия и Норвегия. Три европейски страни използват различни вариации на машинното гласуване. В Белгия има електронно гласуване за всички видове избори и референдуми. Използват се електронни принтери, които не са свързани с интернет. Подобна технология е била прилагана и в България в някои секции. В Швейцария за всички избори има комбинация от машинно гласуване с цифрови устройства и гласуване по интернет. Франция разрешава машинното гласуване в ограничени случаи, основно в чужбина. Разузнавателните служби препоръчаха електронното гласуване да не се използва на изборите през 2017 г. заради киберзаплаха, но то не бе премахнато. В Естония хората могат да гласуват онлайн. Държавите, където машинното гласуване и гласуването по интернет никога не са били прилагани, са Австрия, Гърция, Дания, Ирландия, Испания, Италия, Кипър, Латвия, Литва, Люксембург, Малта, Великобритания, Полша, Португалия, Румъния, Словакия, Словения, Унгария, Хърватия, Чехия, Швеция и Исландия. В Германия, Холандия, Финландия и Норвегия машинно или друго електронно гласуване са били използвани, но са премахнати заради опасения, свързани със сигурността.", "date": "2019.04.02", "title": "Машинното гласуване - къде в Европа се използва"}
{"url": "https://www.dnevnik.bg/sviat/2019/04/02/3413495_turskoto_vunshno_ministerstvo_zlonamereni_krugove/", "text": "Злонамерени кръгове изопачават думите на турския външен министър Мевлют Чавушоглу, за да увредят отношенията на Анкара и София - това казаха от турското министерство на външните работи в  изявление , публикувано на сайта на институцията. \"Като съседи, приятели и съюзници Турция и България обръщат внимание на принципа на ненамеса във вътрешните си работи. От друга страна, естествено е външните министри на двете държави да водят конструктивен и приятелски диалог и да се консултират по много въпроси. В този контекст се вижда, че изявленията на министъра на външните работи на Турция в скорошна реч, в която той спомена предхождащ я телефонен разговор с българския външен министър за поправките в Закона за вероизповеданията, приет в българския парламент, и за международните норми, са били некоректно преведени и изопачени в българските медии заради грешния превод. Смята се, че някои злонамерени кръгове са прибегнали до този подход, за да навредят на турско-българското приятелство. Въпреки това нашето приятелство с България, което има здрави основи, няма да пострада от тези действия.\" Дипломатическо напрежение между двете държави се появи, след като Чавушоглу инициира разговор с Екатерина Захариева по повод Закона за вероизповеденията и след това заяви в Турция, че се е намесил при приемането на поправките. Думите му дойдоха дни преди провеждането на местни избори в страната, на които управляващите загубиха контрола над големите градове и богатите провинции и предизвикаха реакция от София и  демарш пред турския посланик. След среднощен разговор  с вицепрезидента на Турция Фуат Октай на 29 март премиерът Бойко Борисов така и не получи извинение или задоволително обяснение за думите на Чавушоглу.  В интервю на 30 март пред Би Ти Ви  Захариева обяви, че е ядосана, не само защото твърденията не отговарят на истината, но и защото провокиращи България изказвания не се правят за първи път от турски политици.", "date": "2019.04.02", "title": "Турското външно министерство: Злонамерени кръгове искат да скарат Анкара и София"}
{"url": "https://www.dnevnik.bg/biznes/2019/04/02/3413504_niama_dovolni_ot_tol_taksite_prevozvachite_gi_narichat/", "text": "Собственици на автобусни компании и превозвачи в паркове от камиони се обявиха единодушно срещу планираните тол-такси, който трябва да влязат в сила от 16 август.  Вчера бяха съобщени разчетите  за плащането на всеки изминат километър от републиканските пътища. От Министерството на регионалното развитие обявиха, че предстоят разговори с превозвачите по параметрите. Буквално часове след пресконференцията на министър Аврамова собствениците на автобуси и колегите им от бизнеса с превоз на стоки се обвиниха едни други, че са по-облагодетелствани. Общото е, че и двете страни искат държавата да направи промени. \"Няма как да се приравни един автобус с камион до 12 тона\", каза днес пред БНР председателят на Сдружението на автобусните превозвачи Васил Пиронков. Според разчетите, представени вчера от регионалното министерство, микробусите и товарните автомобили до 12 тона ще плащат 15 стотинки , а автобусите 10 стотинки за километър, ако са от най-ниската екокатегория. Ако превозните средства са чисто нови, сумата ще е наполовина. Пиронков се оплака, че, от една страна, държавата задължава превозвачите да возят с отстъпки 12 правоимащи групи хора, забранява им да променят цените преди изтичане на договорите, а от друга, повишава разходите им. Той обясни, че автобусните превозвачи ще настояват за намаляване на таксата. \"Ако досега от 14 хил. автобуса получават 11 млн. от винетни стикери, при новото - с броя километри, които минават тези автобуси, ще трябва да се плащат между 56 и 67 млн. Това е около 7-8 пъти увеличение на транспортната услуга на километър\", изчисли Васил Пиронков. В същото време също пред БНР изпълнителният директор на Съюза на международните превозвачи Йордан Арабаджиев коментира, че предложените такси за товарни автомобили над 12 тона са \"поредното безумно предложение, което се прави към автомобилния бизнес\". И заяви, че приемането на тези такси ще окаже влияние върху инфлационните процеси и ще доведе до поскъпването на стоките за крайния потребител. Пред \"24 часа\" днес Арабаджиев казва, че автобусите плащат десет пъти по-малко от камионите. Той изчисли, че за изминаването на километър магистрала в България е 42.4 стотинки срещу 24.6 стотинки в Германия.", "date": "2019.04.02", "title": "Няма доволни от тол-таксите, превозвачите ги наричат безумни"}
{"url": "https://www.dnevnik.bg/sport/2019/04/02/3413482_kak_hristo_stoichkov_stana_trenyor_v_ukraina_i_drugi/", "text": "Международният ден на шегата 1 април често е удачен момент за най-известните спортисти и отбори да покажат чувството си за хумор. Далеч от концентрацията на важните състезания и отговорните мачове, този път те се надпреварват кой ще измисли по-забавна шега на 1 април. Украинският елитен тим \"Десна\" зарадва своите фенове, но за кратко. Новакът в украинската Премиер лига обяви, че привлича българската легенда Христо Стоичков за треньор. Всичко изглеждаше достоверно за феновете на \"Десна\", след като носителят на \"Златната топка\" за 1994 г. беше сниман на фона на емблемата на клуба. Преди година Стоичков наистина имаше общо с украинския отбор, след като там изнесе открити уроци за децата от града. Бързо от \"Десна\" обявиха, че се шегуват. Стоичков загърби треньорската професия и се отдаде на кариера в журналистиката, работейки за американската телевизия \"Унивижън\". Повече нерви и притеснение имаше в САЩ, където на 1 април легендарният куотърбек на \"Ню Инглънд пейтриътс\" Том Брейди обяви, че прекратява кариерата си. Само два месеца, след като изведе \"патриотите\" до триумф в Супербоул и спечели шести шампионски пръстен, Брейди шокира феновете си, като го направи с първия си пост в \"Туитър\". \"Отказвам се, а в свободното си време ще туитвам\", написа Брейди, който до този момент имаше профил единствено в \"Инстаграм\". Повечето не се хванаха, но други бяха притеснени, още повече че седмица по-рано другата звезда на \"Пейтриътс\" Роб Гронковски обяви, че прекратява кариерата си. Все пак Брейди успокои всички свои фенове малко по-късно. Той потвърди думите си от преди няколко месеца, че има намерение да се състезава, докато навърши 45 години. В момента легендарният куотърбек е на 41. Световните шампиони във Формула 1 \"Мерцедес\" също се пошегуваха със своите фенове в социалните мрежи. С публикация в \"Туитър\" \"Сребърните стрели\" обявиха, че назначават на поста специален съветник 38-годишния Пол Рипке. \"Той не разбираше нищо от Формула 1, но с неговия честен подход и нестандартни идеи ни впечатли на брифингите на инженерите, затова му предложихме договор\", написаха от \"Мерцедес\". Рипке е известен като фотографа на звездите в Германия. Той е приятел на голяма част от германските футболни национали и на мениджъра на \"Ливърпул\" Юрген Клоп. Обратен знак обаче имаше шегата на професионалния колоездач Томас Де Хенд. Белгиецът, който има етапни победи в трите големи обиколки Тур дьо Франс, Джиро д'Италия и Вуелта, публикува снима на своите две деца, облечени с лидерски фланелки, които носеше през миналата седмица в Обиколката на Каталуня. Дъщерята и синът на Де Хенд държаха трета фланелка, а под поста колоездачът на \"Лото Судал\" написа: \"Очаквайте №3 през септември\", за което започна да получава поздравления, че ще става баща за трети път. Малко по-късно Де Хенд съобщи, че се шегува, но това не беше добре прието от мнозина. \"Едно от всеки четири семейства има проблеми с това да има деца, така че шегата ви е неуместна\", отговори потребител в \"Туитър\" на белгиеца. Затова Де Хенд свали поста си, а после написа в социалната мрежа: \"1 април е единствената дата, в която хората проверяват дали новините са истина\". Холивудските звезди Дуейн Джонсън – Скалата и Джейсън Момоа станаха спортисти за кратко. Националният отбор по ръгби на Нова Зеландия обяви, че ги привлича със специални договори. Две от големите имена в екшън филмите бяха представени като новите звезди на \"Ол блекс\". И докато Момоа, който играе в \"Аквамен\", няма кариера на спортист, то Скалата беше кечист, а преди това има успешна колежанска кариера в американския футбол. Джонсън е роден в САЩ, но има самоански корени, а освен това като малък живее за кратко в Нова Зеландия.", "date": "2019.04.02", "title": "Как Христо Стоичков стана треньор в Украйна и други спортни шеги от 1 април"}
{"url": "https://www.dnevnik.bg/bulgaria/2019/04/02/3413553_sled_tri_glasuvani_varianta_sudiiskata_kolegiia_ostavi/", "text": "Съдийската колегия на Висшия съдебен съвет (ВСС) обсъди при закрити врата какво наказание да наложи на съдията от Софийския градски съд Мирослава Тодорова и реши тя да не бъде наказвана дисциплинарно за забавено произнасяне по дела. Предложенията бяха няколко. Първото бе Тодорова да бъде понижена в длъжност за 1 г., а 13-те членове на съдийската колегия гласуваха с 6 \"за\" и 7 \"против\". Второто предложение - за понижаване в ранг за срок от 1 г., бе гласувано с 5 \"за\" и 8 \"против\". Третото обсъждано наказание днес бе да й бъде наложена забележка и също не събра нужните минимум 8 гласа \"за\". Четирима от членовете го подкрепиха, а 8 бяха \"против\". Председателят на Върховния касационен съд (ВКС) Лозан Панов припомни, че на 26 февруари бе отхвърлено с 5 гласа \"за\" и 6 \"против\" и предложението за намаляване на основното възнаграждение с 10%. Така съдия Мирослава Тодорова остава без наказание.", "date": "2019.04.02", "title": "И трите опита съдия Мирослава Тодорова да бъде наказана, пропаднаха"}
{"url": "https://www.dnevnik.bg/sviat/2019/04/02/3413563_partiiata_na_erdogan_shte_ospori_pobedata_na/", "text": "Управляващата в Турция Партия на справедливостта и развитието (ПСР) ще оспори изборните резултати във всички окръзи на Истанбул, съобщи в. \"Хюриет\", цитиран от агенция \"Ройтерс\". И двамата кандидати за президент на града – Екрам Имамоглу от опозиционната Републиканска народна партия (CHP) и Бинали Йълдъръм от AKP, заявиха в понеделник, че Имамоглу печели с около 25 хил. гласа. Но загубата на два от най-големите градове в страната – Истанбул и столицата Анкара, ще бъде тежък удар за президента Реджеп Ердоган. Несигурността около изборите увеличи натиска върху турската лира, която поевтиня рязко миналата седмица. При  потвърждаване на резултатите от Истанбул  ПСР би се изправила пред ситуация, в която е спечелила значително повече провинции от опозицията и на много места е триумфирала на вота за общински съвети (с 45% от всички бюлетини при 43% през 2014 г.), но няма контрол върху икономическите центрове, където се създават около две трети от брутния вътрешен продукт на страната. Турски журналисти припомнят, че Ердоган е заявявал, че който контролира Истанбул, \"печели Турция\". \"Файненшъл таймс\" отбелязва, че ударът за Ердоган идва и от факта, че макар той да не бе кандидат на изборите, водеше кампанията - особено в големите градове - сякаш тя бе за национални избори. Това бе и впечатлението на опозицията, която отговаряше на  призивите му за \"национално оцеляване\"  с коментара, че  става дума само за местен вот  и не е нужно той да се превръща във война. От личен опит турският лидер знае как победата на местно ниво може да предизвика ефекта на доминото - бе избран като кмет на Истанбул при силна подкрепа за ислямистката програма, която предлагаше, а след осем години партията, на която той е съосновател, изгря на националната сцена и пое управлението на Турция, пише  \"Файненшъл таймс\" . Сега той ще трябва да се изправи пред икономически проблеми, каквито доведоха партията му на власт преди 16 години. Президентът същевременно даде сигнал - за облекчение на инвеститорите - че засега не смята да свиква нови избори, след изтощението на турските граждани от 13 вота за 12 години.", "date": "2019.04.02", "title": "Партията на Ердоган ще оспори победата на опозицията в Истанбул"}
{"url": "https://www.dnevnik.bg/gradska_sreda/2019/04/02/3413476_jiteli_na_ovcha_kupel-1_protestiraha_sreshtu_stroeja/", "text": "Къде са новите детски градини, къде са училищата и парковете? Строят се само блокове. Не искаме бетонно гето\", негодуваха жителите на кв. \"Овча купел-1\" на протест вчера. Той се проведе до изкопа за нова жилищна сграда между блоковете 412, 414 и 415 до бул. \"Монтевидео\". Пространството е било определено за детска градина още през 80-те години, но проектът не е реализиран, разказа Ели Иванова, живееща в бл. 414. Впоследствие теренът е реституиран, после продаден и сега се изграждат основите на 8-етажен блок. Тя заяви, че не е проведено обществено обсъждане за строежа и хората от съседните блокове били изненадани миналата есен, когато багерите започнали да копаят. Активист на протеста каза, че изменения в Закона за устройство на територията (ЗУТ) отнели правото на живеещите в съседство да бъдат заинтересовани лица при обществено обсъждане на бъдещи строежи, ако не са собственици на земята под блока. Но това твърдение се оказа невярно - член 131, ал.1 от ЗУТ им запазва това право. Строежът на метрото в \"Овча купел\" предизвикал активността на строителните предприемачи, които отскоро търсят свободни терени в междублоковите пространства, обясни гражданинът Иван Шаренков. Той е разочарован от бездействието около изграждането на парк \"Кукуряк\", който бе обсъждан още преди десетина години. Сега строителни фирми се насочвали и към територията му, опасява се гражданинът. \"Там минава река Горнобанска, която се оказа, че проектантите на бъдещия парк не знаеха, че съществува\", каза Митко Грозев, участвал в общественото обсъждане на проекта. Имало вариант върху речното корито да се изгради шосето на Западната тангента, твърди той. \"Поречията са естествени коридори на свеж въздух, който идва от планините, в случая от Люлин. Ако река Горнобанска се бетонира отгоре заради ново шосе, това ще намали притока на чист въздух, но и зелените площи в 50-хилядния \"Овча купел\", предупреди Грозев. Протестиращите блокираха за кратко движението по бул. \"Монтевидео\" и дадоха началото на подписка срещу презастрояването в квартала, която ще изпратят в Столична община.", "date": "2019.04.02", "title": "Жители на \"Овча купел-1\" протестираха срещу строителството на нови блокове"}
{"url": "https://www.dnevnik.bg/bulgaria/2019/04/02/3413581_marica_iztok_e_sred_desette_nai-golemi_zamursiteli_v/", "text": "Електроцентралата \"Марица-изток\" е сред десетте най-големи замърсители в Европа - това показват данни на Европейската комисия, компилирани от Би Би Си. Повечето от останалите също са въглищни електроцентрали – седем в Германия и една (но на първо място) в Полша. Единствената компания от друга сфера в топ 10 е авиокомпанията \"Райънер\". Комплексът \"Марица-изток\" е на 8-о място с малко над 10 мегатона емисии на въглероден диоксид. На първо място е ТЕЦ \"Белхатов\" в Полша с почти 40 мегатона емисии, следват го \"Нойрат\", \"Нидераусем\", \"Яншвалде\", \"Вайсвайлер\", \"Шварце Пумпе\" и \"Липендорф\" в Германия, а след \"Марица-изток\" са \"Боксберг верк 4\" в Германия и ирландската \"Райънер\". Преди седмици  Българският енергиен холдинг (БЕХ) обяви , че планира да увеличи капитала на дъщерната си ТЕЦ \"Марица-изток 2\" с около 600 млн. лева. Целта е чрез повишаването на капитала да се \"даде допълнителен живот на централата\", която е натрупала задължения към БЕХ за 1 млрд. лв. и ако не бъде подкрепена, още догодина може да изпадне в несъстоятелност. За да стане то факт, е необходимо разрешение от Европейската комисия, която ще прецени дали това е държавна помощ или не. Задълженията най-вероятно ще се преоформят, за да започне да тече нов давностен срок.", "date": "2019.04.02", "title": "\"Марица-изток\" е сред десетте най-големи замърсители в Европа"}
{"url": "https://www.dnevnik.bg/razvlechenie/2019/04/02/3413574_vending_mashini_s_kusi_razkazi_shte_ubivat_vremeto_na/", "text": "Изморени след тежкия работен ден, пътниците в лондонското метро ще имат нова възможност за прекарване на времето си в градски транспорт с помощта на първите за Великобритания вендинг машина за къси разкази, които ще бъдат инсталирани днес в района на бизнес центъра \"Канари Уорф\", разказва \"Гардиън\". Вендинг машините, които при натискането на един бутон пускат безплатно истории, чието четене отнема една, три или пет минути, са дело на френската компания Short Edition. Подобни вече има инсталирани във Франция, Хонконг и САЩ. Американският режисьор Франсис Форд Копола се оказал такъв фен на идеята, че инвестирал в компанията и поставил подобен апарат в неговото заведение в Сан Франциско на име Cafe Zoetrope. Машините предлагат текстове в различни жанрове - от научна фантастика до романтични истории и детски приказки. Сред включените автори са Вирджиния Улф, Луис Карол и Чарлс Дикенс. Инициатива бе представена с едноминутна история, написана по поръчка на компанията, от автора на редица хорър и криминални бестселъри Антъни Хоровиц. Той признава, че за него е било предизвикателство да сбие жанра си в подобна кратка форма. \"Беше предизвикателство да напиша история, която може да се прочете между две спирки - не просто кратка, а много кратка история\", казва той. \"Тъй като обичам мистериите и чуденето кой е извършил нещо, въпросът дали би било възможно да напиша порядъчна криминална история в подобен малък обем бе неустоим. Цялостната идея ме развесели\", допълва авторът. Писането на въпросната история, озаглавена \"Г-н Робинсън\", му е отнело около 3-4 дни.  Идеята книги да се продават във вендинг машини не е нова. През 1937 г. основателят на издателство \"Пенгуин\" инсталира подобна с името \"Пенгуинкубатор\", която според биографа Джеръми Люис шокирала неговите доста по-консервативни колеги по това време. Хоровиц допълва още, че онова, което също много му е допаднало в идеята, е фактът, че той всеки ден пътува с метрото и постоянно наблюдава как всички са потънали в приложенията или игрите на мобилните си телефони. Писателят, който в момента работи по телевизионната адаптация на своята книга \"Алекс Райдър\", смята още, че е добре човек да отдели този малък отрязък от деня си за \"литература с малко л\", или нещо, което истински да му достави удоволствие. Според скорошно проучване голяма част от обществото споделя, че не намира време да довърши книгите, които започва да чете. Анкета, проведена сред 2000 британци, показва, че 36% са се отказали от поне една книга през изминалата година поради липса на време, а други 30% споделят, че не са довършили нито една книга през последните шест месеца.", "date": "2019.04.02", "title": "Вендинг машини с къси разкази ще \"убиват времето\" на пътниците в лондонското метро"}
{"url": "https://www.dnevnik.bg/biznes/2019/04/02/3413582_prihodnata_agenciia_zapochna_proverka_za_novite_kasovi/", "text": "Националната агенция за приходите (НАП) започна проверка в търговските обекти за новите касови апарати, които  са заложени в изискванията  на Наредба Н-18, става известно от съобщение до медиите. От 1 април всяка регистрирана по ДДС фирма, която не използва софтуер за управление на продажбите, трябва да отпечатва на касовите си бележки QR код, а фискалното устройство да изпраща данни в НАП за всеки фискален бон в реално време. Вече са проверени 35 хил. фискални устройства и принтери, които съответстват на изискванията Нерегистрираните по ДДС имат срок до края на юни, а използващите софтуер за продажбите - до края на септември, в който да приведат дейността си в съответствие с новите правила. Потребителите вече могат да проверят дали касовата им бележка е истинска с обновеното мобилно приложение на НАП, достъпно безплатно за устройства с операционни системи IOS и \"Андроид\". Приложението позволява и регистрация на фискални бонове в лотарията на НАП с голяма награда 50 хил. лв.", "date": "2019.04.02", "title": "Приходната агенция започна проверка за новите касови апарати"}
{"url": "https://www.dnevnik.bg/bulgaria/2019/04/02/3413479_durjavata_s_ideia_kum_hotelierite_-_pri_dve_noshtuvki/", "text": "При две платени нощувки през април и май туристите да получават трета безплатна за сметка на хотелиерите, предлага на бизнеса Министерството на туризма. Ведомството смята, че по този модел ще се стимулират пътуванията и ще се насърчат хората да преоткрият възможностите за почивка в България, а активният зимен и летен туристически сезон ще се удължи, съобщи министерството. Инициативата носи името \"Неочаквана ваканция\", а ведомството на Ангелкова приканва всички хотелиери, които искат да се включат, да се регистрират на  сайта на кампанията . До този момент в списъка на \"Неочаквана ваканция\" са се включили 4 хотела - три се намират в Слънчев бряг и един в Поморие.", "date": "2019.04.02", "title": "Държавата с идея към хотелиерите - при две нощувки третата да е безплатна"}
{"url": "https://www.dnevnik.bg/kultura/2019/04/02/3413263_skulptorut_andrei_vrabchev_i_sveteshtite_ochi_na/", "text": "Сутринта на първи април. Началото на работната седмица. Площад \"Гарибалди\"  осъмва със статуя на Бойко Борисов със светещи очи , която говори на фона на песента \"Батальонът се строява\". Повечето минувачи я приемат на шега. Други са възмутени - за тях това е гавра. Трети питат: \"Дотам ли я докарахме?\" В социалните мрежи прехвърчат снимки. В първия момент не е сигурно дали това не е първоаприлска шега - поредният колаж на някой зевзек. И наистина, цялата работа изглежда прекалено абсурдно, за да е истина. Но следват видеоклипове. Някои хора отиват да се убедят със своите очи. Новината вече се озовава в медиите. И тъкмо когато всичко е достигнало до кулминацията си, статуята изчезва. Не, в този случай Столичната община не заличава статуя, която сама е поставила. Просто авторът на сатиричния монумент си го прибира обратно. Това е скулпторът Андрей Врабчев, който през цялото време е бил до своето произведение. Той от самото начало е знаел как ще свърши всичко и големият интерес не го е накарал да остави статуята за малко по-дълго. Няколко часа по-късно Андрей Врабчев отваря вратата на ателието си. То се намира в промишлено пространство в квартал \"Илиянци\". \"По принцип не правя смешни неща. Считам се за сериозен скулптор\", поглажда брадата си той. \"Не очаквах такъв интерес. Цял ден давам интервюта по различни медии.\" И допълва, че част от репликите, които е сложил в устата на статуята, са му дадени от журналист. Оттам е разбрал и че \"Батальонът се строява\" е една от любимите песни на Бойко Борисов. Статуята на Бойко Борисов заема централно място в помещението. Вляво от нея на табло са окачени снимки на Доналд Тръмп, а в близост до тях лежат, изработени от гипс, главите на Тръмп, Владимир Путин, Ангела Меркел, Бойко Борисов. Шега, но не първоаприлска Всъщност в създаването на статуята, предизвикала усмивките на едни и сбърчените вежди на други, няма нищо, което да отпраща към деня на шегата. \"Тя се появи като отговор на серията от паметници, които бяха представени като интерактивни - цар Самуил, генерал Колев\", разказва Андрей. Негов проект дори е бил сред претендентите в конкурса за паметник на Самуил. По принцип скулпторът работи бавно, но тъй като статуята е реакция, той я изработва за 3-4 месеца. Когато Андрей е готов, идват президентски избори и той се опасява, че работата му може да се политизира - да се възприеме като атака към някого или като подкрепа за другиго.  \"Сигурно са малко хората, които могат да кажат, че министър-председателят обслужва идеята им, но в случая с тази скулптура Бойко Борисов прави за мен именно това\", обяснява той. Неговата отправна точка е, че \"това, което правим днес, е бъдещата история\". Нещо, за което според него българското общество не си дава сметка, въпреки че то постоянно се позовава на историята и търси опора в нея. Статуята е издържана в естетиката на повечето исторически монументи в България, но целенасочено е използван \"бутафорен\" материал. Това я прави лесна за пренасяне и в същото време намеква за \"претупаните и преходни\" материали на съвремието. \"От нашето време много неща няма да бъдат запомнени\", заявява Андрей, без да драматизира.  В България, твърди той, историческите фигури се разглеждат едностранчиво. \"За нас те са или добри, или лоши. И много трудно преглъщаме да са лоши\", слага ръце на гърдите си Андрей. Друго, което не му допада, е, че \"се надсмиваме над всичко, без да му се противопоставяме с действията си\". Скулптурата на Борисов е намигване и към монументалната статуя на Ленин срещу Партийния дом от времето на комунизма. \"Но не правя препратка между Бойко Борисов и Ленин. Просто формата на комунистическите монументи е лесно разпознаваема от зрителя като нещо, което е паметник. Все пак това беше налагано в продължение на десетилетия\", уточнява Андрей. \"А и ателието ми се намира на място, където дълго време се съхраняваха останките от този паметник. Даже отвън още има парчета\", сочи към вътрешния двор той.  Кой е Андрей Врабчев  Първата среща на Андрей със скулптурата е в осми клас, но преди това той се е подготвял за кандидатстване в Художествената гимназия, така че от малък е свързан с изкуството. \"Първоначално смятах, че ще бъда живописец. Но нещата се завъртяха така, че станах скулптор и съм щастлив от избора си\", усмихва се той. Това, което го привлича в този вид изкуство, е, че работата е комбинация от интелектуална и физическа дейност. \"Освен това виждаш какво си произвел в ръцете си. И можеш да бъдеш независим\", добавя той. Андрей отбелязва, че много негови колеги се поставят в ситуация да обслужват някакви среди. \"Това е наследство от комунизма. Те виждат в това единствения шанс да реализират скулптура, тъй като това е един изключително скъп процес\", казва Андрей, без в гласа му да има и отсенка от назидателност или присъда. Той изтъква и обратното положение, казвайки, че често изработването на скулптурата в България е \"саботирано от опита да бъде направено по-евтино\".  Андрей е член на Кралското скулптурно дружество във Великобритания. Преди е участвал в повечето конкурси в България, но вече няма интерес към това. Преди две години негова статуя, посветена на глаголицата, е била изложена в Лондон, във Виена и в президентската градина в Братислава (Словакия). Миналата година прави изложбата \"Покаяние - паметник на жертвите на комунизма\" в галерия \"Райко Алексиев\".  Изкуството и публичното пространство  Какво смята Андрей за изкуството в публичното пространство в България? \"То е трагикомично и в този смисъл скулптурата на Бойко Борисов е в тон на тенденциите у нас\", отбелязва той. По негови думи паметникът отстъпва мястото си в публичното пространство, а основна роля за това играе масовата представа на българското общество за паметниците. \"Очакването е да има герои със саби и с други подобни атрибути\", клати глава той. Но за него в основата на всичко е, че \"днес не произвеждаме герои, не произвеждаме събития\". Тъкмо това е причината за механичното възпроизвеждане на исторически паметници. Андрей се надява, че рано или късно ще бъдат открити големите съвременни личности и събития, които ще дадат повод за създаване на паметници. \"Какви ще бъдат те като естетика зависи и от нас самите. Но ако публичното пространство продължава да се обезценява като естетика, ще се случи най-лошото - те ще продължат да бъдат същите\", категоричен е той.  Какво предстои  Андрей твърди, че не обича смесването на политиката с изкуството. Въпреки това един от следващите му проекти отново е в тази посока. Става дума за концептуална скулптура, свързана с традицията на римската статуя на императора, която често се изработва със сменяема глава. Според Андрей това показва, че личността не е толкова важна, колкото символът на властта. \"А това се отнася и за съвременната власт\", коментира той. \"Беше ми интересно да представя съвременни личности като част от антична скулптура - една фигура с много сменяеми глави. Самата публика ще може да избира коя глава да свали и коя глава да сложи\", усмихва се той. \"Днес това звучи твърде политическо, защото тези лица са ни познати. Но само след 10-20 години ще стане ясно, че без да са ни познати, това са просто глави, които могат да бъдат сложени или свалени от власт\", завършва той.  \"Защо днес постоянно идват от телевизии, от вестници\", спуска прозореца на черната си кола мъж със слънчеви очила. Той излиза от двора на промишленото пространство и очевидно често има работа тук. Когато разбира, че в съседство е изработена статуята на Бойко Борисов, той се учудва. Жената на седалката до него описва скулптора. И двамата го познават на външен вид, но досега дори не са си помисляли, че провокаторът от площад \"Гарибалди\" е на една ръка разстояние. Те се засмиват и потеглят.", "date": "2019.04.02", "title": "Скулпторът Андрей Врабчев и светещите очи на властта"}
{"url": "https://www.dnevnik.bg/politika/2019/04/02/3413589_bsp_signalizira_che_blizka_do_kovachki_firma/", "text": "БСП внесе искане в Министерството на енергетиката за информацията за концесията за добив на въглища в Пернишкия въглищен басейн. \"Правителството на Бойко Борисов нарушава закона и облагодетелства определени фирми, които унищожават българската земеделска земя\", обяви депутатът и кандидат за евродепутат от БСП Елена Йончева. Тя обясни, че в събота заедно с председателя на БСП Корнелия Нинова и народните представители от региона Станислав Владимиров и Любомир Бонев е посетила с. Дивотино и кметът на селото е обяснил, че фирма, свързана с Христо Ковачки, унищожава земеделски земи в района, съобщи пресцентъра на БСП. \"Хората от селото отиват, за да обработват своите ниви, и установяват, че ги няма. Това са около 200 декара унищожена обработваема земя. При извършената проверка са установени чудовищни закононарушения в случая при с. Дивотино. Концесията на фирма \"Мини Открит въгледобив\" ЕАД е изтекла на 13 август 2014 г. Според жителите на селото обаче дейността й не е прекратена и добивът се е извършвал незаконно година и половина след това. На 1.03.2016 г. концесията е подновена със задна дата, а това противоречи на всякаква правна логика\", каза още Йончева. Народният представител обяви, че на последното си заседание кабинетът \"Борисов 2\" е прехвърлил правата на старата фирма към нова, отново свързана според хората с Христо Ковачки. \"Новата фирма е \"Мин индъстри\" ООД, тя е с капитал 2 лв. и най-скандалното е, че прехвърлянето на правата към нея става без конкурс\", обяви още Елена Йончева. Тя коментира, че общественият натиск е голям и заради това мината е прекратила своята дейност. Земята на хората обаче е унищожена, а никой не понася отговорност. ", "date": "2019.04.02", "title": "БСП сигнализира, че близка до Ковачки фирма унищожава земеделска земя в Пернишко"}
{"url": "https://www.dnevnik.bg/sport/2019/04/02/3413593_ljuboslav_penev_i_dvata_macha_s_ludogorec_sa_ednakvo/", "text": "Треньорът на ЦСКА Любослав Пенев заяви, че и двата мача срещу \"Лудогорец\" тази седмица са еднакво важни. Червените ще гостуват два пъти в Разград за три дни - в сряда е четвъртфиналът за Купата на България, а в събота е двубоят от Първа лига. Пенев посочи, че иска отборът му да спечели и двете срещи. \"Ще играем футбол. И ще искаме да победим чрез футбол. Противникът не знам какви идеи има за утрешния мач.\" На въпрос дали отборът е започнал да играе по-интересен футбол спрямо този, практикуван от Нестор ел Маестро, Пенев отговори: \"Ние имаме различни виждания. Това са същите футболисти от началото на шампионата, но играят по различен начин. Дали играем интересно ще кажете вие и публиката. Но аз виждам, че публиката започва да се връща, увеличава се подкрепата.\" Колегата му Стойчо Стоев заяви, че вниманието в момента е изцяло върху мача за купата. \"Атмосферата на стадиона ще предразположи двата тима да покажат една добра футболна продукция. Естествено, че ние имаме амбиции и в двата турнира. Надявам се в сряда да продължим напред за купата. Нашият отбор е достатъчно качествен. Момчетата са играли срещу всякакви противници.\" \"По никакъв начин нито аз, нито футболистите ще подценим двубоя за Купата на България. Ясно е, че мачът за първенството е от по-голямо значение, но и срещата за купата има стойност\", продължи Стоев. По думите му мачът за първенството няма да е решаващ в спора за титлата. След грешната си стъпка срещу \"Берое\" у дома \"Лудогорец\" води с три точки пред ЦСКА. \"ЦСКА е в по-добро спортно-техническо състояние от \"Левски\" в момента, но това не значи, че е по-добър отбор. Просто в момента ЦСКА са ни най-сериозният ни опонент\", заяви Стоев.", "date": "2019.04.02", "title": "Любослав Пенев: И двата мача с \"Лудогорец\" са еднакво важни (видео)"}
{"url": "https://www.dnevnik.bg/analizi/2019/04/02/3413586_ne_se_podvejdite_erdogan_izobshto_ne_se_e_predal/", "text": "В резултатите от местните избори в Турция има нещо дълбоко символично. Защото възходът на ислямистите започна с победите им в Анкара и Истанбул преди 25 години. В неделната нощ те изгубиха и двата града, както и още няколко от големите градове на страната. Контролът върху общините е залегнал в основата на успеха на политическия ислям в Турция. Благодарение на него се изграждат партийни мрежи на местно ниво, осигуряват се гласове за печелене на избори и, което е особено важно, се раздават апетитни поръчки и се отдават под наем общински имоти. Зрелищните - и изключително спорни - публични мегапроекти като новото летище на Истанбул или третия мост на Босфора са използвани не само като символи от онези, които се бият в гърдите, че Турция може да се развива по ислямски път. Те също така са двигатели на икономиката. Така че загубата на две от най-големите дойни крави ще бъде сериозен удар - политически и икономически - по правителството на Ердоган. То вече се хвърли в късните нощни часове да заглуши реалните данни за резултатите и побърза да провъзгласи Бинали Йълдъръм, дясната ръка на Ердоган и бивш премиер, за фактически победител в Истанбул. Тази тактика бе използвана в доста съмнителните избори в Анкара през 2014 г. На тях Мелих Кьокчек от управляващата Партия на справедливостта и развитието (той спечели за АКР столицата за пръв път през 1994 г.) бе обявен за победител над Мансур Яваш, след като посред нощ правителството се намеси в броенето на гласовете. По-късно Гьокчек и бившият кмет на Истанбул Кадир Топбаш изпаднаха в немилост и бяха отстранени от Ердоган. Междувременно Яваш, който в неделя спечели Анкара \"отново\" (за опозиционната кемалистка Републиканска народна партия) и колегата му в Истанбул Екрем Имамоглу си взеха важна поука от 2014 г. как да се подготвят и за изборите, и за събитията след края на изборния ден. Имамоглу не спа цяла нощ и непрекъснато наблюдаваше процеса на броене на бюлетините, как се държат правителството и проправителствените медии, побързали да провъзгласят Йълдъръм за победител. Така той попречи на Ердоган и компания да извършат престъпление и да се измъкнат ненаказани (  - бел. ред.). Изглежда, че икономическите проблеми повлияха на резултатите. Финансовите и индустриални центрове на страната се вдигнаха на бунт срещу задушаващата ги хватка на правителството, останало без енергия. Тази тенденция само задълбочи разлома между турските градове и села, отворил се на референдума от 2017 г. за изключителните правомощия на държавния глава. Резултатите също така потвърдиха, че Ердоган има контрол над държавния апарат и разполага с огромна власт. Както и че струва скъпо неспособността да подобри живота на хората в избирателните райони, управлявани от АКР, и издържането на внушителния партиен механизъм за поддържане на мрежа от късопаметни лоялни и опортюнисти. Накрая, изборите показаха за наша радост, че в Турция все още има реална конкуренция въпреки разиграването ѝ върху едно по принцип нечестно и недемократично пространство. Демократичният опит и институции на страната остават стабилни, напук на годините авторитарни атаки. Вероятно няма по-ясен признак за това от гласовете за прокюрдската партия HDP, които не само си върнаха отнетите им със сила кметски постове. Те оказаха важна подкрепа на опозиционната коалиция, въпреки че част от нея демонстрираше антикюрдски национализъм. Дори от затвора, Селяхатин Демирташ продължава да бъде един от най-важните и влиятелни политически играчи. Само си представете какво би било, ако беше на свобода. Но историята с Демирташ е и предупреждение към въздигащите се имена на опозицията какво може да им се стовари на главата, ако сериозно предизвикат хегемонията на АКР. Обратната страна на монетата, наречена \"конкурентен авторитаризъм\", е, че Турция се управлява от човек, готов да извърши невероятни неща, само и само да не споделя властта. Повторение на изборите от 2015 г. ( ) би било предупреждение към онези, които си мислят, че след изборните резултати от неделя АКР се е смирила. Очаквайте настъпването на доста грозни времена.", "date": "2019.04.02", "title": "Не се подвеждайте, Ердоган изобщо не се е предал"}
{"url": "https://www.dnevnik.bg/evropa/2019/04/02/3413594_strandjanskiiat_manov_med_veche_e_sus_zashtiteno/", "text": "Осми хранителен продукт от България беше включен от Европейската комисия в списъка със защитени наименования за произход на Европейския съюз – това е Странджанският манов мед, предаде пресслужбата на институцията. Продуктът \" Странджански манов мед \" , наричан още \"Maнов мед от Странджа\", е с тъмнокафяв цвят и се добива в района на Странджа, който е част от мрежата от  защитени зони в ЕС \"Натура 2000\" . В момента в България има седем храни със защитени наименования, пет от които са храни с традиционно-специфичен характер - филе \"Елена\", кайзерован врат \"Тракия\", \"Пастърма говежда\", \"Луканка панагюрска\" и роле \"Трапезица\". В регистъра има и два продукта със защитено географско указание - българско розово масло, което може да се произвежда на територията на Розовата долина, както и \"Горнооряховски суджук\", който може да се произвежда само в Горна Оряховица. Пчеларството отдавна е важен поминък в региона, доказателство за което са още съществуващи тръвни и дънери с пчели, които датират от края на 19-и век. Комисарят по земеделие и развитие на селските райони Фил   и комисарят по цифровата икономика и цифровото общество Мария  ще връчат официално утре в Брюксел сертификата за вписването на Манол Тодоров, председател на пчеларско сдружение \"Странджански манов мед\", и Елка Божилова, представител на Министерството на земеделието, храните и горите на Република България. По този начин се признават спецификите при производството на продукта в конкретната географска област, дава й се видимост, стимулира се производството, увеличава се цената и неговата отличаемост на пазара. Странджанският манов мед ще се присъедини към повече от 1445 други продукта, които вече са защитени в  базата данни .", "date": "2019.04.02", "title": "Странджанският манов мед вече е със защитено наименование за произход в ЕС"}
{"url": "https://www.dnevnik.bg/analizi/2019/04/02/3413592_na_iztok_bulgariia_granichi_s_dogan/", "text": "Бизнес експанзията на Ахмед Доган е красноречив пример за това как в България човек може да излезе от парламента само с един деклариран хонорар от 1.5 милиона лева, а в следващите пет години да стане собственик на имоти и бизнеси за милиони. През това време нито една институция в държавата - НАП, дирекцията за финансово разузнаване, прокуратурата, вече и КПКОНПИ, не проявява интерес към произхода на парите и начина, по който са придобити. Макар да става дума за човек, чиито единствени официално документирани доходи са заплатите му на народен представител плюс онези милион и половина, платени за консултантска помощ за четири хидроенергийни проекта, от които само един е факт. Но пък какъв факт - половин милиард евро за 80 мегавата инсталирана мощност, каквато представлява хидровъзел \"Цанков камък\". Най-новият проект на  бизнесмена Ахмед Доган , който в същото време продължава да бъде и политик (все пак е почетен председател на ДПС - тоест лидер на лидера, пожизнен бащица), предвижда изграждането на пристанище на мястото на въглищния терминал на ТЕЦ \"Варна\", която също е Доганова собственост. Разкритията на вестник \"Капитал\" показаха, че негов бизнес партньор отново е бившият транспортен министър в кабинета \"Орешарски\" Данаил Папазов, който в продължение на близо 13 години беше шеф на държавното пристанище Варна. Именно децата на Папазов придобиха първоначално ТЕЦ \"Варна\", а впоследствие 70% от семейната фирма \"Сигда\", чрез която бе осъществена сделката, бяха продадени на Ахмед Доган. Проектът за новия порт, който ще се нарича \"ТЕЦ Езерово\", се развива скорострелно веднага след това. Тихомир Безлов от Центъра за изследване на демокрацията коментира за \"Дойче веле\", че макар пристанището да изглежда като машина за пари, все още не е ясно дали при сериозната конкуренция на местния пазар бизнесът ще бъде развит успешно. \"Вижте какво стана с \"Булгартабак\" - тези, които взеха холдинга, мислеха, че ще се справят, а всъщност затриха бизнеса. Освен това малко се съмнявам, че ще успеят да отнемат бизнеса от индустриалния пръстен на Варна, който се развива добре, а има и чисто логистични предимства\", казва Безлов и добавя: \"Почетният председател на ДПС си търси проксита, които му дават проекти, но тепърва ще видим дали ще може да развие успешен бизнес от тези проекти.\" Позиционирането на Доганови бизнеси на северното черноморско крайбрежие няма да е толкова лесно и предвид публично известния факт за интересите на варненска групировка, която доминира от години в района. А отношенията между нейните собственици и почетния председател на ДПС трудно може да бъдат определени като приятелски. В същото време държавата всячески услужва на Доган. Помним и как през декември 2013 Борисов заяви, че \"Ахмед Доган си остава най-добрият политик на този преход, до ден днешен\". Ако за едни предприемачи преодоляването на административните пречки отнема години, струва много нерви и сериозно количество пари, за бизнесмена Доган институциите действат така, сякаш е чуждестранен автомобилен концерн. Неучастието на държавната ТЕЦ \"Марица-изток 2\" например помогна на ТЕЦ \"Варна\" да спечели договорите за студен резерв. А за проекта за порт министрите на транспорта и на регионалното развитие Росен Желязков и Петя Аврамова още през януари са издали съвместна заповед, разрешаваща изработване на генерален план за новото пристанище. Планът предвижда обединяване на няколко имота около порта, като един от тях - кейовата стена, е собственост на държавното предприятие \"Пристанищна инфраструктура\", което ни най-малко не възразява срещу \"Езерово\". В нормалните държави може да се проследи всяка бизнес история. Схемите работят от години и така инвеститори, акционери и общество имат яснота кой какво придобива и откъде идват парите. В България обаче фирма с 3 лева капитал и 1000 лева активи може да купи ценен държавен имот като  Дипломатическия клуб в Бояна  за 8.5 милиона лева, а НАП да не открие нищо нередно в това. Митологизирането на Доган като \"този, който разпределя порциите\", като \"инструмент на властта\", като \"владетеля на сараите\", изглежда, до такава степен е форматирало масовото съзнание, че разкритията за една или друга многомилионна придобивка - била тя самите сараи, лятна резиденция с яхтен порт, ТЕЦ или пристанище, така и не успяват да предизвикат такъв шум, какъвто вдигна например казусът с луксозните апартаменти, напазарувани евтино от политици на ГЕРБ. Означава ли това, че след още серия подобни разкрития ще обръгнем дотолкова, че ще приемаме като нормалност всяка политическа безнаказаност?", "date": "2019.04.02", "title": "На изток България граничи с Доган"}
{"url": "https://www.dnevnik.bg/bulgaria/2019/04/02/3413573_asociaciia_prizova_lichnata_neprikosnovenost_na/", "text": "Асоциацията на европейските журналисти - България (АЕЖ), призовава за зачитане на личната неприкосновеност на журналистите, изпълняващи служебните си задължения. Конкретният повод за реакцията е репортаж от откриването на мотосезона от събота - 30 март по телевизия Bulgaria On Air. На него се вижда как моторист целува репортерка, без да е поискал и получил съгласието й. Мотористът мотивира постъпката си като \"солидарност с Кубрат Пулев и българския спорт\", става известно от съобщение до медиите. \"Без значение дали са жени, или мъже, журналистите имат право на лична неприкосновеност. Когато тя е нарушена, те могат да търсят правата си и работодателите им трябва да им оказват подкрепа. Според българския наказателен кодекс деяние, което е унизително за честта и достойнството на другиго, представлява обида\", гласи позицията. АЕЖ призовава журналистическата общност да покаже категорично, че \"няма да търпи подобно отношение от никого\". Неглижирането на това поведение изпраща опасно послание и създава предпоставки за мултиплициране на такива деяния. \"Дневник\" потърси коментар от телевизията. Оттам изпратиха както своята позицията, така и тази на репортерката Божила Симова. \"Investor Media Group изразява пълната си подкрепа към колегата си и защитата на личната неприкосновеност както на журналисти, така и на представителите на други професии\", гласи съобщението. В него се добавя, че Симова благодари на всички за загрижеността, както и на медията, която по думите й застава зад нея. \"Приех случая с \"целувката\" като професионалист, който осъзнава, че действието беше по-скоро ирония, а не атака, макар че не намирам за уместно изразяването ѝ по този начин. Получих и официално извинение от името на мотористите от \"София райдърс\". Затова и не смятам да предприемам последващи действия\", пише тя. Въпреки това осъжда подобно поведение спрямо журналисти: \"Личната неприкосновеност е фундаментално право на всеки човек, което трябва да бъде защитавано.\" Освен върху конкретния случай асоциацията акцентира и върху примера, който известни личности дават, като дават за пример случая с Кубрат Пулев. \"С поведението си той насърчи много от поддръжниците си мъже да имат подобно отношение спрямо жените от обкръжението си. Подходящо би било  Пулев да изрази становище по случая  и да призове да не му бъде оказвана подобна \"солидарност\". Визира се случаят, при който Пулев даде кратко интервю след  победа в САЩ  и след това хвана събеседничката си с ръка за лицето и я целуна по устата. Случаят доведе до  временно отнемане  на лиценза му в САЩ и  заплаха за съдебен процес.  \"Напомняме, че е отговорност на медиите да не героизират постъпки, които са в разрез със законите и човешките права\", се допълва в позицията на АЕЖ.", "date": "2019.04.02", "title": "Целувка от съпричастност с Пулев възмути български журналисти"}
{"url": "https://www.dnevnik.bg/sviat/2019/04/02/3413600_zukurburg_obmislia_da_napravi_sekciia_za_novini_vuv/", "text": "Марк Зукърбърг обмисля създаването на новинарска секция във \"Фейсбук\", в която хора или алгоритми да публикуват текстове от заслужаващи доверие източници. Той уточни, че не иска да превърне \"Фейсбук\" в \"издател\", и пледира за партньорски статут с пресата. \"Няма да имаме журналисти, които да се занимават с новините\", каза Зукърбърг. \"Искаме да се уверим, че съществува продукт, който да снабдява хората с  качествени новини. \" Той оповести идеята си по време на дискусия с Матиас Дьопфнер, президента на германския медиен гигант  \"Аксел Шпрингер\".  Според него 10 до 15 процента от потребителите на социалната мрежа (сега те са 2.3 милиарда души) ще бъдат заинтересовани от този формат. Зукърбърг каза още, че обмисля дали \"Фейсбук\" да не започне да плаща на издателите на медии, чиито статии включва в това пространство, за да възнагради \"висококачественото, достойно за доверие съдържание\". Той каза още, че това предложение ще позволи да се участва финансово в трудния преход на  медийните групи към цифровите технологии.  \"Съществува истинска възможност да се предложи на редакторите по-добро комерсиализиране на тяхното съдържание посредством отделна информационна услуга, отколкото чрез потока от новини на \"Фейсбук\", каза той. Източници на в. \"Гардиън\" твърдят, че въпросният продукт вече се развива и би трябвало да бъде готов до края на годината. Ако съдържанието в него се подрежда от хора, това би било голяма промяна за социалната мрежа, която досега използваше алгоритми за тази цел.", "date": "2019.04.02", "title": "Зукърбърг обмисля да направи секция за новини във \"Фейсбук\" и да плаща на медиите"}
{"url": "https://www.dnevnik.bg/razvlechenie/2019/04/02/3413628_trima_ot_osnovatelite_na_djipsi_kings_shte_sviriat_v/", "text": "Трима от основателите на групата \"Джипси Кингс\" заедно с други 15 музиканти ще свирят пред публиката в Ямбол за празника на града, обявиха от градската администрация. На 16 юни по повод Деня на Ямбол на площада пред общината Какут Рейес, Пол Рейес и Чико Бучики ще изпълнят някои от големите си хитове, сред които са песни като Bamboleo, Djobi Djoba и Volare. От 2018 г. насам тримата музиканти от Original Gypsies представят известните песни на групата под името Original Gypsies. През март тази година турнето им включваше концерти в Австралия и Нова Зеландия. Събитието в Ямбол ще е безплатно за публиката, а преди тях на сцената ще свирят Стефан Вълдобрев и \"Обичайните заподозрени\". През 2018 г. в България с новата си формация гостува друг член на оригиналния състав на групата - Пако Балиардо. През 2011 г. имаше насрочен концерт на целия оригинален състав, но той така и не се състоя. През 2016 г. в десетчленен състав групата откри фестивала \"Франкофоли\" в Благоевград. През 2009 г. по същия повод в града концерт изнесе и Горан Брегович. През последните две години подобни концерти пред сградата на общината в града са изнасяли още Боби Кимбъл от \"Тото\", Иън Пейс от \"Дийп Пърпъл\", Греъм Бонит, Дуги Уайт от \"Рейнбоу\", както и \"Юрая Хийп\", припомнят организаторите.", "date": "2019.04.02", "title": "Трима от основателите на \"Джипси Кингс\" ще свирят в Ямбол за празника на града"}
{"url": "https://www.dnevnik.bg/sport/2019/04/02/3413648_prezidentut_na_germanskiia_futbolen_sujuz_podava/", "text": "Президентът на Германския футболен съюз (DFB)  Райнард Гриндел  подаде оставка, съобщава телевизия ZDF. Като източник на информацията се цитира член на изпълнителното бюро на DFB. 57-годишният Гриндел заемаше поста от юни 2016 г., когато наследи Волфганг Нийрсбах. Причина е разследване на \"Шпигел\", според което Гриндел не е успял да докаже доход от 78 хиляди евро в периода 2016-2017 г. По време на откриването на Залата на славата на германския футбол критиките към него бяха големи. Имена като Лотар Матеус и Уве Зелер бяха само част от бившите футболисти с критики към настоящия президент. Гриндел беше гост на събитието в Дортмунд, но не се спря пред репортер на ZDF. \"Всичко е наред\", бяха единствените думи на президента на футболния съюз, преди да се качи в автомобила си. До момента реакция от DFB няма. Сред спряганите за наследник на Гриндел е бившият капитан на националния отбор Филип Лам. 35-годишният бивш играч, който прекрати кариерата си през 2017 г., беше шеф на организационния комитет на кандидатурата на Германия за домакин на Евро 2024.  Страната спечели битката с Турция  и ще организира шампионата след пет години. \"Днес е 1 април, така че няма какво да коментирам. Съюзът си има президент\", бяха думите на Лам на галата в Дортмунд. Точно в 14.30 часа централно европейско време Германският футболен съюз потвърди, че Гриндел подава оставка. \"В конферентен телефонен разговор с президиума на DFB ръкодителят Райнард Гриндел обяви, че подава оставката си с незабавен ефект. До редовните избори през септември постът му ще заемат двамата вицепрезиденти доктор Райнер Кох и доктор Райнард Раубал. Гриндел остава в съвета на ФИФА и Изпълнителния комитет на УЕФА, където той е избран лично с подрепата на DFB\", съобщиха от организацията. Кой е Райнард Гриндел Досегашният президент на Германския футболен съюз е роден на 19 септември 1961 г. в Хамбург. Той завършва право като стипендиант на фондацията \"Конрад Аденауер\". След завършване на образованието си Гриндел работи като радио и телевизионен журналист. Между 1997 и 1999 г. той оглавява студиото на ZDF в Бон, а между 1999 и 2002 г. това в Брюксел. От 1977 г. той е член на Християндемократическия съюз и първоначално е част от Младежкия съюз. След това заема различни постове в Хамбург, преди през 2002 г. да бъде избран за член на Бундестага. До 2016 г. Гриндел е част от германския парламент, но напуска след като е избран за президент на футболния съюз. Преди да заеме най-високия пост в германския футбол Гриндел е първи вицепрезидент на Футболната асоциация на Долна Саксония. От 2013 до 2016 г. е финансов директор на Футболния съюз. Последната година от управлението му беше свързана със скандали. След световното първенство в Русия  Месут Йозил обяви, че повече няма да играе за националния отбор  и добави, че е огорчен от расистко отношение от страна на футболния съюз и в частност на Гриндел. Президентът на DFB призна, че е трябвало да заеме по-ясна позиция, след като Йозил и съотборникът му в националния отбор Илкай Гюндоган бяха подложени на расистки и дискриминационни атаки след  снимката си с турския президент Реджеп Ердоган . През февруари 2018 г. Гриндел беше гост на  Конгреса на Българския футболен съюз  (БФС), на който Борислав Михайлов беше преизбран за президент. Тогава шефът на германския футбол направи и подарък на Михайлов. Двете федерации работят в тясно сътрудничество, като през миналия септември  обсъдиха и бъдещо партньорство .", "date": "2019.04.02", "title": "Президентът на Германския футболен съюз подаде оставка заради 78 хил. евро"}
{"url": "https://www.dnevnik.bg/gradska_sreda/2019/04/02/3413632_turgovci_sudiat_obshtinata_zaradi_uduljeniia_remont_na/", "text": "Собственици на магазини и граждани заведоха колективен иск към Столична община за претърпени щети от удължения с половин година ремонт на централната търговска улица \"Граф Игнатиев\". Това съобщи пред БНР адвокатът им Ивана Мурджева. Искът е за плащане на обзщетение, тъй като заради ремонта търговията е замряла, а наемите са много високи. Диана Дамянова, която има магазин на ул. \"Граф Игнатиев\", посочи, че месечните наеми варират между 1000 лв. и 4000 лв. Над 70 на сто от магазините вече са се принудили да затворят заради ремонта, а магазините, които все още работят, са с нови наематели, каза тя. Адвокат Мурджева добави, че собствениците на магазини не оспорват необходимостта от подобряване на градската среда и не са искали да съдят общината, а да се споразумеят извънсъдебно. \"Не завеждаме иск срещу ремонта, а завеждаме иск срещу недопустимо дългия ремонт. Поставили сме в иска си желание за обезщетение между нормалните обороти, които сме правили преди ремонта, и тези, които сме правили по време на ремонта, като изключваме 3-те месеца, в които вярваме, че е трябвало да бъде направен ремонтът. Не претендираме за целия период от 11 месеца, колкото трае ремонтът, а за около шест от тях. Другите ги приемаме, че са били необходими\", уточни Дамянова. Зам.-кметът по финансите и транспорта в Столична община Дончо Барбалов заяви, че заведеният колективан иск от търговците е за сериозна сума. Той уточни, че размерът й не позволява тя да бъде платена с еднолично решение на когото и да е в общината.", "date": "2019.04.02", "title": "Търговци съдят общината заради удължения ремонт на ул. \"Граф Игнатиев\""}
{"url": "https://www.dnevnik.bg/evropa/regioni/2019/04/02/3413667_s_33_mln_evro_es_shte_finansira_gazoprovod_mejdu/", "text": "Европейската комисия реши по линия на политиката на сближаване да се инвестират 33 млн. евро, с които ще се финансира изграждането на трансграничен междусистемен газопровод с дължина 182 км между Комотини, Гърция, и Стара Загора, предаде пресслужбата на институцията. Газопроводът е европейски проект от общ интерес, допринасящ за постигането на целите на енергийния съюз, се казва в съобщението. Газовите системи на двете държави ще бъдат свързани за пръв път. Така ще се диверсифицират енергийните източници в региона и ще се повиши енергийната сигурност. По-голямата конкуренция на пазара на газ ще доведе до по-ниски цени за потребителите, посочва още Еврокомисията. България е една от десетте държави от ЕС, в които комисията ще инвестира общо 4 млрд. евро за 25 големи инфраструктурни проекта. Проектите обхващат широк кръг от области – здравеопазване, транспорт, научни изследвания, околна среда и енергетика. Като се прибави националното финансиране, общите инвестиции в тези проекти възлизат на 8 млрд. евро. Комисарят по въпросите на регионалната политика Корина Крецу заяви: \"Тези 25 проекта са пример за това как ЕС работи за подобряване на живота на гражданите – от повишаване на качеството на питейната вода и бързината на железопътния транспорт до модернизиране на болници.\" Тя отбеляза, че през настоящия бюджетен период е било одобрено отпускането на средства от ЕС в размер на 32 млрд. евро за 258 големи инфраструктурни проекта. \"Тези проекти са \"посланици\" на политиката на сближаване и аз се гордея с всеки от тях\", допълни тя.", "date": "2019.04.02", "title": "С 33 млн. евро ЕС ще финансира газопровод между България и Гърция"}
{"url": "https://www.dnevnik.bg/analizi/2019/04/02/3413642_taka_shte_bude_svikvaite_tochka_po_vuprosa/", "text": "Председателят на антикорупционната комисия  Пламен Георгиев твърдо, безапелационно , с нетърпящ възражения тон отказа да отговори на въпросите на медиите, които го чакаха пред залата за конференции в столичен хотел във вторник сутрин. И за да не остане съмнение в неговата категоричност, натърти: \"Точка по въпроса\". Иронията е, че той влизаше за участие в международна конференция за етиката в държавната администрация като важен елемент от антикорупционния фронт. Да, за етиката. А въпросите към председателя на антикорупционната комисия, известна с инициалите КПКОНПИ (Комисия за противодействие на корупцията и отнемане на незаконно придобито имущество) се трупаха дни наред. Трупаха се паралелно с въпросите към дясната ръка на премиера Борисов - Цветан Цветанов, за неговите луксозни придобивки, също неизяснени, и получаваха досега само противоречащи отговори - и на фактите, а и на логическите връзки помежду им. Конкретните въпроси и към Георгиев за фактологични разминавания, и то видни от публични документи, се удряха в стената от мълчание на \"компетентните институции\" и отскачаха обратно в медийното пространство, а журналистите не спираха да търсят отговорите. Но днес - след безпардонната заявка на Георгиев, която се чете \"така ще бъде, свиквайте\", се озоваваме в променена и свръхобезсърчителна ситуация, в която вече стои със страшна сила базов въпрос: Или произвежда безотговорен произвол на чиновници и институции, поставени и конструирани от недосегаеми субекти, за да гарантират безкрайност на тяхната недосегаемост и ненакърнимост на интересите им - политически и икономически... От нас се иска просто да свикнем. И неволно се сещам за онези двама мъже от рейса за \"Люлин\" преди години, от които единият, обсъждайки отчайващото състояние на ред, законност, корупция и доходи, ме стресна с възклицанието си: \"Абе липсват десетина читави офицери...\" Председателят на КПКОНПИ - структурата, която с гласовете на ГЕРБ и ДПС бе надградена през 2018 г. с нови огромни правомощия да решава (по неведома методика) заедно с прокуратурата кой законно е натрупал имущество и кой не е и съответно кой спокойно да купува ТЕЦ-ове и сараи, да фалира вековни индустриални производства като \"Булгартабак\", да диктува коя банка кога да е номер 1 и кога да бъде съборена; и кой да търпи ударите на възмездието, определено по скалата дали пише похвални или критични слова за властта на КПКОНПИ... и определя питащите медии и въпросите им за активно мероприятие и компроматна война срещу него, организирана и водена от засегнати от неговата борба с корумпираните. Благодарение на сайтовете \"Биволъ\", \"Капитал\", на телевизия Би Ти Ви, на Антикорупционния фонд станаха известни покупките на жилищата на Георгиев на по-ниска от данъчната оценка цена за апартамента, купен през 2012 г. После се видя недекларираната площ на покривната тераса от 186.5 кв.м в придобитото през 2017 г. жилище на три нива в кв. \"Гео Милев\". Загадките се затегнаха, вместо да се разплетат, след обяснението на Георгиев, че по неизвестни причини в нотариалния акт е записана площ, която не трябвало да фигурира там, което вероятно означава, че той е подписал пред нотариуса документ, чието съдържание не му е било известно. И особено след като на 28 март, миналия четвъртък, малко преди да изпрати позицията си до медиите, председателят на КПКОНПИ си извадил нова данъчна оценка за купения през 2012 г. апартамент - как и по каква процедура се е снабдил с такъв документ - неясно. и в понеделник, след като фондация \"Антикорупционен фонд\" - организацията, която извади наяве имотните сделки в ГЕРБ,  показа обява от 2016 г.,  от която се вижда, че тризонетът в кв. \"Гео Милев\", който шефът на КПКОНПИ е придобил по документи за 150 хил. евро, е бил обявен за продажба за 265 хил. евро, с жилищна площ 417 кв.м с барбекю и сауна за шестима души. А с \"Капитал\" се е свързал гражданин, който е ходил на оглед. Обявата потвърждава и заснетите с дрон кадри на Би Ти Ви. Може да се спори дали екстрите на тризонета превъзхождат персоналния асансьор на Цветанов, който ще го качва от гаража и ще го стоварва в хола му. Във всеки случай барбекю на покрива грее със собствен блясък и силно впечатлява масовия обитател на софийските панелени джунгли. Още повече че вече е под сериозно  съмнение дали самият шеф на антикорупционния орган е разполагал със законни доходи  в размер, позволяващ покупката на луксозното жилище. Ако се съди по публичните декларации, които е подавал като заемащ висша държавна длъжност - Дори със заема от Първа инвестиционна банка срещу ипотекирането на апартамента и с продажбата на наследствения имот в \"Люлин\", пак  не излизат сметките с минимум 180 хил. лв ., ако сделката е сключена на данъчна стойност, и с около 650 хил. лв., ако е на пазарна,  показват данните на \"Капитал\" . Ще кажете, че вниманието ни към асансьори от гаража до хола и сауни и барбекю на покрива е популистки рефлекс, който нормално процъфтява в държава, в която два милиона българи получават доходи на ръба. Ще кажете - все по-често новите сгради се строят с персонални асансьори, лошо ли е. И защо да няма сауни, дали на покрива, дали в апартамента... Не е ли хубаво... както и всички останали, но задължително го дължат преди останалите. И когато обяснението им, вместо да изясни, затъмнява фактите и обругава здравия разум, подлежат на проверка и санкция. Когато обикновените купувачи, обитателите на панелните гета, купуват жилища на данъчна оценка и под нея, което е незаконно, го правят, за да крият данъци, пестят пари или няма как да докажат части от заплащане, получени на ръка. Когато обаче прокурори, председатели на антикорупционни органи, министри, властови фактори от ранга на Цветанов сключват сделки на данъчна оценка и под нея, има още два варианта на обяснение: което фигурира впрочем в Наказателния кодекс. Проблемът е, че няма кой да ги провери, тоест проверяват се сами. И затова не се чувстват виновни - както се изрази Цветанов, защото \"нямало кой да ги накаже\". В конкретния случай - председателят на всесилната КПКОНПИ трябва да се провери сам. Избран е от Народното събрание - овластен е с противоречащи на формалната логика правомощия от ГЕРБ и ДПС, но те няма да назначат анкетна комисия за него, защото той пък проверява тях. Как председателят на КПКОНПИ да извърши обективна проверка за съответствието на доходи и разходи на Цветан Цветанов например, като от мнозинството на ГЕРБ (чийто влиятелен заместник-партиен шеф е Цветанов) зависеше изборът на Георгиев преди, и сега зависи постът му! Оплетени в мъртва хватка, в която помръдването на единия ще разклати другия, те нямат избор освен общ фронт срещу врага, а пък вътре в хватката - те си се знаят... Но нали има прокуратура, ще кажете? Забравете. Наследничката на Цветанов в парламента - новият председател на ПГ на ГЕРБ Даниела Дариткова, обяснявайки пред БНР защо Народното събрание няма да се занимава с Пламен Георгиев - не било разследващ орган, а трябва да оставим \"компетентните институции да си свършат работата\" (отдавна обезсмислено от практиката празнословно клише), не смееше дори да изрече думата прокуратура, камо ли да й изпрати сигнал въз основа на разкритията на медиите. Прокуратурата, заедно с КПКОНПИ, ДАНС, дирекциите на МВР, дузината контролни органи, които според конституцията и законите са (би трябвало да са) независими гаранти за безусловно върховенство на закона, са превърнати в инструменти, чрез които се упражнява политическата власт в мандатите на ГЕРБ. Без благосклонността на прокуратурата Борисов и Цветанов са загубени, свършени... И това впрочем е заложено в матрицата и предопределено се отнася за всички правителства. Случаят \"Пламен Георгиев\", както и казусът с главния прокурор, за който  Съветът на Европа съвсем неотдавна отново напомни , че все още държавата не е създала процедура за търсене на отговорност при нарушения, илюстрират който допуска да се властва с огромно репресивно въоръжение, без да подлежи на адекватна санкция властващият, значи без носене на отговорност (освен политическата на избори). И все така ще продължават възмущенията - било на опозицията, било на президента, било на мъжете от автобуса за \"Люлин\", от модела на държавата, в която няма кой да провери проверяващия. Възмущения без реално действие за промяна. Въпреки че държавният глава има право да инициира дебат за промяна на конституцията. Мълчание ехти. Сред което се носи славата ни из цяла Европа: най-корумпираната и най-бедна държава, в която най-силно се говори за успехите на борбата с корупцията и отнемането на незаконно имущество. \"Точка по въпроса.\"", "date": "2019.04.02", "title": "Така ще бъде. Свиквайте. Точка по въпроса."}
{"url": "https://www.dnevnik.bg/sviat/2019/04/02/3413715_tales_pridobi_proizvoditelia_na_sim_karti_jemalto/", "text": "Френската технологично-промишлена група \"Талес\" (Thales) съобщи, че е приключила сделката по придобиването на световния номер едно в производството на СИМ карти \"Жемалто\" (Gemalto), благодарение на която групата ще засили дейностите си в ключови технологии на интернет на нещата, биометрията и киберсигурността, предаде агенция \"Ройтерс\". Преговорите продължиха 15 месеца. С това придобиване групата ще може да мобилизира над 1 милиард евро за научна и развойна дейност при оборот от 19 милиарда евро и 80 000 души персонал. \"Жемалто\" внася своята технология за цифрова самоличност, развита в традиционната й дейност с банкови СИМ карти, която позволява предоставянето на цифров паспорт - основата, позволяваща да се идентифицира всеки свързан с интернет предмет, независимо дали е часовник или автомобил. Използването на изкуствен интелект ще осигури допълнителна сигурност в удостоверяването на автентичността на транзакциите в интернет, което е една от силните страни на \"Жемалто\". ", "date": "2019.04.02", "title": "\"Талес\" придоби производителя на СИМ карти \"Жемалто\""}
{"url": "https://www.dnevnik.bg/bulgaria/2019/04/02/3413718_inspektoratut_na_visshiia_sudeben_suvet_prekrati/", "text": "Инспекторът към Висшия съдебен съвет (ВСС) прекрати проверката срещу председателя на Върховния касационен съд (ВКС) Лозан Панов и обяви, че не са открити данни за нарушения. Поводът е друга проверка, възложена от него самия. Тя  трябваше да установи процедурите , по които се гледат мерките за неотклонение на отстранената от длъжност кмет на \"Младост\" Десислава Иванчева и заместника ѝ Биляна Петрова в Апелативния специализиран наказателен съд (АСНС). Скандалът избухна в края на миналата година, когато Панов изпрати съдии от Върховния касационен съд да проверят спазват ли се процедурите по гледането на мерките за неотклонение по делото за подкуп в \"Младост\". Самият той обясни пред ВСС, че проверката не е по същество, а само по процедурата, като посочи, че подобни проверки не са прецедент и са в компетентността на председателя на ВКС. Проверката бе назначена, след като няколко пъти състав на Специализирания наказателен съд се произнесе с решение Иванчева и Петрова да бъдат пуснати под \"домашен арест\", а прокуратурата внасяше протест веднага след решението. Заседанията пред по-горната инстанция пък се гледаха при закрити врата, което доведе до съмнения за безпристрастност и обективност в медийни публикации и предизвика обществени реакции. Последва и  реакция от 11 съдии от Апелативния специализиран наказателен съд , сред които и председателят Георги Ушев. Те изпратиха писмо до ВСС и поставиха два въпроса на кадровия орган, които изразяваха съмнения за опит за оказване на натиск и влияние по казуса. С решение на съдийската колегия на ВСС от 14 декември 2018 г. случаят  бе възложен на инспектората . Съдебните инспектори съобщиха единствено, че проверката е започнала по текст от Закона за съдебната власт, свързан с почтеност и конфликт на интереси, както и за установяване на действия, които накърняват престижа на съдебната власт, и с нарушаване независимостта на съдиите, прокурорите и следователите. Проверката приключи на 20 март, а от доклада стана известно, че няма достатъчно данни за извършени нарушения.", "date": "2019.04.02", "title": "Инспекторатът на Висшия съдебен съвет прекрати проверката срещу Лозан Панов"}
{"url": "https://www.dnevnik.bg/kultura/2019/04/02/3413669_dmitrii_gluhovski_shte_bude_gost_na_tretoto_izdanie_na/", "text": "Авторът на известната поредица \"Метро 33\" Дмитрий Глуховски ще бъде един от гостите на третото издание на фестивала \"Варна Лит\", който ще се състои . Глуховски ще вземе участие в специален панел, посветен на връзката между литературата и съвременната политическата действителност, съобщават организаторите на фестивала. През тази година във Варна за пръв път ще бъде връчена Европейската литературна награда за роман \"Димитър Димов\". Поводът е 110-годишнината на писателя, а номинираните автори са Дмитрий Глуховски, Добромир Байчев, Жером Ферари, Саулюс Шалтянис и Тайе Селаси. Победителят ще бъде обявен на официална церемония на 29-и май от 19.00 ч. в Градската художествена галерия \"Борис Георгиев\". Наградата беше учредена през миналата година от дъщерята на Димитър Димов – Теодора Димова, и управителния съвет на фестивала. В третото издание на \"Варна Лит\" ще участват както известни чуждестранни автори, така и 15 български писатели, чиито имена ще бъдат обявени в следващите седмици. А детският литературен конкурс \"Малки и големи семейни истории\" ще провокира подрастващите да се разровят в историята на своите семейства. Тази година за пръв път във фестивала ще бъде включена програма с късометражно кино. Предстоят и работилници, пленери, срещи в класните стаи, постановки и концерт на плажа. Изданието на \"Варна Лит\" през миналата година привлече над 4000 посетители, а в рамките на него се състояха 60 срещи с ученици.", "date": "2019.04.02", "title": "Дмитрий Глуховски ще бъде гост на третото издание на фестивала \"Варна Лит\""}
{"url": "https://www.dnevnik.bg/bulgaria/2019/04/02/3413866_granichni_policai_arestuvaha_na_kalotina_izbiagal/", "text": "Гранични полицаи са задържали на граничния пункт \"Калотина\" 23-годишен австрийски гражданин от турски произход, който избягал от австрийски затвор. Чужденецът пристигнал вчера с автобус на граничния пункт и представил австрийски паспорт, съобщи пресцентърът на МВР. Пътникът бил с брада, но граничният полицай, който проверявал паспорта, установил разлика със снимката в документа. Мъжът бил отведен за допълнителна проверка. При опит да бъде идентифициран пътникът блъснал в земята и повредил единия от четците за пръстови отпечатъци към системата. При задържането той признал пред граничните служители, че е 23-годишен турски гражданин. Казал истинското си име и обяснил, че ползва документите на братовчед си. Граничните полицаи поискали съдействие от австрийските власти. Изпратените биометрични данни са анализирани и сравнени с тези на пътника. При проверката е установено, че мъжът е австрийски гражданин от турски произход, избягал от австрийски затвор през август 2018 г. Той се издирва от австрийските власти за тежка телесна повреда, квалифициран случай на изнудване и незаконно проникване в частна собственост. По случая е започнало разследване. Уведомена е Районната прокуратура в Сливница. Повдигнато е обвинение на 23-годишния мъж за повреждане на държавно имущество и опит за незаконно влизане в страната с чужд документ за самоличност.", "date": "2019.04.02", "title": "Гранични полицаи арестуваха на \"Калотина\" избягал австрийски затворник"}
{"url": "https://www.dnevnik.bg/sport/2019/04/02/3413855_prezidentut_na_uefa_prizova_sudiite_da_se_vkljuchat_v/", "text": "Президентът на Европейската футболна федерация (УЕФА) Александър Чеферин разкритикува зачестилите случаи на расизъм във футбола в последните месеци. Ръководителят на организацията описа феновете, които обиждат играчите на расова основа, като \"шумни, агресивни и примитивни хора\". В последните месеци имаше два случая на расистки обиди към английски футболисти. Първо нападателят на \"Челси\" Калъм Хъдсън-Одой беше обиждан от феновете на \"Динамо\" (Киев) в мач от Лига Европа. След това в края на март в  европейска квалификация между Черна гора и Англия в Подгорица  обект на подобни обиди станаха Рахийм Стърлинг, Дани Роуз и отново Хъдсън-Одой. След тези случаи някои мениджъри във Висшата лига призоваха съдиите да прекратяват мачовете от английското първенство, ако това стане. Президентът на УЕФА обясни, че на съдиите ще бъде напомнено, че могат да прибегнат до три действия в подобни случаи – да спрат, да отложат двубой или да го прекратят напълно. \"След зачесилите случаи в последните дни и месеци ние ще говорим със съдиите. Ще им обясним да са по-уверени и да не се страхуват да действат. Те знаят за расизма, но са хора и им е трудно да преценят кога да се намесят и кога не. Това е голяма стъпка, но говорим с тях и ги окуражаваме да са смели\", каза Чеферин на конференция на \"Уембли\". Според Чеферин, ако се случи мач да бъде спрян или прекратен, случаите на расизъм ще намалеят драстично. \"Убеден съм, че при подобни случаи, ако един отбор и неговите фенове са ощетени, те (феновете) ще сритат задниците на тези, които обиждат.\" Президентът на УЕФА смята, че 90% от хората по стадионите отиват да гледат срещата, защото обичат спорта. \"Винаги се намира малка част, която обижда или е негативна. За съжаление тя винаги е по-шумната.\" \"Проблемът е голям за цяла Европа, не само на Балканите или в Източна Европа. Всички трябва да се борим с него\", завърши президентът на УЕФА.", "date": "2019.04.02", "title": "Президентът на УЕФА призова съдиите да се включат в борбата с расизма"}
{"url": "https://www.dnevnik.bg/sviat/2019/04/02/3413867_video_london_moje_da_se_sdobie_s_lale_nebosturgach/", "text": "Комисията за градско планиране на Лондон одобри издигането на необичайна по форма висока сграда, която вече се сблъсква с критики и неодобрение. Известна като \"Тюлип тауър\" (Лале), тя е дело на архитектурното бюро \"Фостър енд партнърс\" и ще се извисява на 305 м. Мястото на основите е изключително тясно парче земя на \"Бъри стрийт\" №20 на ъгъла до прочутата \"Краставица\" - сградата на общината на Лондон. Ако получи окончателно одобрение от кмета и от комисията за градоустройството на Голям Лондон, както и ако строителството върви според плановете, тя трябва да е готова през 2025 г. Тогава \"Лалето\" ще е втората по височина конструкция в Западна Европа (след лондонския \"Шард\") и ще има уникални панорамни площадки и сферични капсули за посетители, които се въртят 8 минути по овални релси. Предвиден е ресторант, бар на последния етаж и училище. Проектът се финансира от бразилския милиардер Якоб Сафра. Кметството на Лондонското Сити харесва проекта, но защитници на историческите места и на кралските дворци не са съгласни, защото щял да промени начина, по който изглежда Лондонският Тауър. Ръководството на въздушното движение предупреди, че е възможно кулата да се отрази на обхвата на радарите. Няколко века образът на Лондон се определяше от купола на катедралата \"Сейнт Пол\", но днес вече има съвсем нови визуални акценти и над 540 високи сгради очакват одобрение.", "date": "2019.04.02", "title": "Видео: Лондон може да се сдобие с \"Лале\" небостъргач"}
{"url": "https://www.dnevnik.bg/sport/2019/04/02/3413754_ot_mesi_do_simeone_koi_sa_nai-dobre_platenite_hora_vuv/", "text": "Звездата на \"Барселона\" Лионел Меси е най-добре платеният футболист в света. 31-годишният аржентинец ще заработи 130 милиона евро за сезон 2018-2019, показва ежегодното проучване на френското списание \"Франс футбол\". Класацията включва 20-те най-добре печелещи футболисти и треньори на планетата. Сумите включват заплатите, бонусите и приходите им от търговска и рекламна дейност. Меси изпреварва със 17 милиона евро своя голям съперник Кристиано Роналдо. През лятото португалецът премина от \"Реал\" (Мадрид) в \"Ювентус\", като договорът му беше с подобрени финансови параметри. Освен това той има множество начинания извън футбола, включително фитнес салони, хотели, линии за обувки, бельо и одеяла, собствена марка парфюми, приложение за селфи CR7, а отскоро и клиника за трансплантация на коса. Солидните договори с \"Адидас\", \"Пепси\", \"Мастъркард\", \"Гаторейд\" и други обаче изстрелват Меси на върха в класацията. Най-скъпият футболист в историята - Неймар, е трети по приходи за сезон 2018-2019 с 91.5 милиона, а останалите в списъка са далеч от челната тройка. Лидерът на \"Атлетико\" (Мадрид) Антоан Гризман заема четвърта позиция с 44.5 милиона евро, следван от Гарет Бейл с 40.2 милиона. В челната десетка влизат още Андрес Иниеста, Алексис Санчес, Филипе Коутиньо, Езекиел Лавеци и Луис Суарес. В класацията има най-много футболисти на \"Барселона\" - четирима, а другият испански гранд \"Реал\" е с трима представители. По двама са играчите от \"Пари Сен Жермен\", \"Манчестър сити\", \"Манчестър юнайтед\" и китайския \"Шанхай СИПГ\". Най-добре печелещият треньор в света е Диего Симеоне. Наставникът на \"Атлетико\" (Мадрид), който през февруари подписа нов договор до лятото на 2021 г., ще заработи 41.2 милиона евро за сезон 2018-2019. Втори в класацията е Жозе Моуриньо, който беше уволнен от \"Манчестър юнайтед\" през декември. Според \"Франс футбол\" приходите на португалския треньор през този сезона ще са 31 милиона евро. Изненадващо на трето място е легендарният нападател на \"Арсенал\" Тиери Анри. Той имаше кратък и доста неуспешен дебют като треньор на \"Монако\", като престоят му в княжеството продължи четири месеца. Въпреки това французинът заработва 25.5 милиона евро през сезона. Мениджърът на \"Манчестър сити\" Пеп Гуардиола е четвърти в класацията с 24.1 милиона евро, следван от старши треньора на \"Барселона\" Ернесто Валверде с 23 милиона. Носителката на \"Златната топка\" Ада Хегерберг е най-добре платената футболистка в света. Приходите на норвежката нападателка на \"Лион\" за този сезон ще са 400 хиляди евро. На второ и трето място в класацията също са футболистки на \"Лион\" - Амандин Анри с 360 хиляди и Уенди Ренар с 348 хиляди.", "date": "2019.04.02", "title": "От Меси до Симеоне: Кои са най-добре платените хора във футбола"}
{"url": "https://www.dnevnik.bg/sviat/2019/04/02/3413859_nato_obsujda_v_sasht_kak_da_zasili_prisustvieto_si_v/", "text": "Външните министри на страните от НАТО ще обсъдят пакет от мерки за засилване военното присъствие на алианса в Черно море като една от мерките за противодействие на заплахите от Русия. Те се събират в сряда във Вашингтон за двудневна среща, която ще съвпадне със 70-годишнината на алианса на 4 април. Също в сряда Йенс Столтенберг, генералният секретар на НАТО, ще произнесе слово пред двете камари на американския Конгрес и ще открие среща на министрите на отбраната. Ден по-късно започва голямото военноморско учение \"Морски щит\" (Sea Shield 19), което според съобщението на румънското министерство на отбраната ще е най-мащабното досега. То ще се проведе в периода 5-13 април с участието на 14 румънски и 6 бойни кораба от България, Канада, Гърция, Холандия и Турция. Близо 2200 военни ще тренират реакция при критична ситуация. Високопоставен американски представител каза днес пред \"Ройтерс\", че ще се обсъждат всички елементи от заплахите, идващи от Русия и \"фокусът ще е върху отбраната и сдържането в Черноморския район\". Източникът от Държавния департамент подчертава, че Турция остава важен партньор на САЩ в района, но че кризата около закупуването е планираното разполагане на руски зенитни ракетни системи С-400 е \"силно притеснително\".", "date": "2019.04.02", "title": "НАТО обсъжда в САЩ как да засили присъствието си в Черно море"}
{"url": "https://www.dnevnik.bg/evropa/2019/04/02/3413881_shte_poiskam_novo_otlagane_na_brekzit_obiavi_tereza_mei/", "text": "Британският премиер Тереза Мей обяви тази вечер, че ще поиска от Европейския съюз ново удължаване на срока за преговори за Брекзит. Освен това тя за пръв път ще обсъди с Джеръми Корбин, лидер на водещата опозиционна Лейбъристка партия, компромисно решение, което да помогне сделката ѝ за напускане на ЕС да бъде прокарано през парламента. \"Нуждаем се от ново отлагане на задействането на Член 50. То трябва да е колкото се може по-кратко и да приключи, когато парламентът одобри сделката\", цитира думите ѝ \"Ройтерс\". \"Също така трябва да е ясно защо искаме подобно удължаване, да осигурим напускането по график и ясен ред\" В изявлението ѝ пред резиденцията на \"Даунинг стрийт\" 10, предавано по националната телевизия, тя каза още, че се заема с опит да прекрати парализата. \"Предлагам да седнем с лидера на опозицията и да опитаме да се споразумеем за план, към който и двамата да се придържаме, осигуряващ напускането на ЕС със сделка.\" Става дума за отлагане на Брекзит отвъд 12 април и на 10 април на извънредната среща на върха на лидерите на страните от ЕС Мей ще трябва да представи сериозни аргументи за това. Тя продължава да държи на позицията си, че Великобритания не бива да участва в евроизборите и страната трябва да е извън ЕС не по-късно от 22 май. Мей обясни, че ако не се споразумее с Корбин, правителството ѝ ще се споразумее за няколко варианта за бъдещите отношения с ЕС и ще ги подложи на няколко гласувания в Камарата на общините. Каквото реши парламентът, правителството ще го приложи. Но при третия опит да получи одобрението на депутатите, на кабинета ѝ не достигнаха 58 гласа и сега Мей фактически признава, че няма да успее при евентуален четвърти опит в сряда. Отвъд 3 април на практика не остава никакво време до 12 април за приключване на законодателните процедури, за да може на тази дата да има Брекзит.", "date": "2019.04.02", "title": "Ще поискам ново отлагане на Брекзит, обяви Тереза Мей"}
{"url": "https://www.dnevnik.bg/sport/2019/04/02/3413785_fotogaleriia_kak_shte_izglejda_noviiat_santiago/", "text": "Реал\" (Мадрид) получи зелена светлина да започне  . Във вторник президентът на клуба Флорентино Перес и кметът на Мадрид Мануела Кармена подписаха договор, с който \"Реал\" вече има всички разрешителни да започне строителни работи. Последният домакински мач на \"Реал\" за сезона е на 19 май срещу \"Бетис\" и още на следващия ден ще започне процесът по модернизацията на съоръжението.", "date": "2019.04.02", "title": "Фотогалерия: Как ще изглежда новият \"Сантяго Бернабеу\""}
{"url": "https://www.dnevnik.bg/sviat/2019/04/02/3413885_samolet_s_chetirima_bulgarski_grajdani_se_e_razbil/", "text": "Малък самолет \"Чесна П210Н\", летящ от Охрид за София, в 16:18 часа (17:18 българско време) във вторник е изчезнал от радарите на системите за контрол на полетите в Македония. Контактът е загубен на около 26 км южно от Скопие в района на връх Слонска глава в планината Якубица. Два полицейски хеликоптера са издирвали изчезналата \"Чесна\", потвърдиха пред македонската информационна агенция МИА властите за въздушен контрол на Северна Македония, предава електронното издание на вестник \"Нова Македония\", цитирано от агенция \"Фокус\". По информация, потвърдена по-късно и от Министерството на външните работи на България на борда са били четирима български граждани, чиято самоличност се изяснява. Властите на Северна Македония са се обърнали за помощ към България в издирването на самолета, който е паднал в труднодостъпен планински район. За инцидента е информиран министър-председателят на България Бойко Борисов. Той е издал съответните разпоредби на министъра на вътрешните работи Младен Маринов, който е в контакт с министъра на вътрешните работи на Северна Македония. \"В 16:18 е изгубен контакта с малкия самолет тип Чесна П210Н, който е летял от Охрид за София. Заради лошите метеорологични условия пилотът е решил да кацне в Скопие, а малко след това е поискал позволение да продължи за София\", заявява директорът на УО М-НАВ Николче Тасевски. Той добавя, че преди да изчезне самолетът от радара, пилотът му е съобщил, че има силни турбуленции.  По информация на скопското електронно издание \"Република\" самолетът е бил с германска регистрация.", "date": "2019.04.02", "title": "Самолет с четирима български граждани се е разбил край Скопие"}
{"url": "https://www.dnevnik.bg/sport/2019/04/02/3413875_mik_shumaher_vpechatli_s_vtoro_miasto_v_testovete_v/", "text": "Синът на седемкратния световен шамион във Формула 1 Михаел Шумахер  Мик Шумахер , впечатли в първия си ден зад волана на болид на \"Ферари\". Германецът, който е само на 20 години, участваше в първия ден от тестовете след Гран при на Бахрейн, пилотирайки болид SF90 на Скудерията. Шумахер младши записа втори резултат, на по-малко от шест десети зад Макс Верстапен с \"Ред бул\". Постижението му впечатли експертите на пистата, след като германецът се качва за пръв път в съвременен болид от Формула 1. Германецът е част от академията за пилоти на \"Ферари\", с която подписа след спечелването на титлата в европейската Формула 3. От 2019 г. Шумахер вече е част и от Формула 2, като през уикенда записа осмо и шесто място в първия кръг за сезона. Като пилот от Формула 2 той получи право да действа болид на \"Ферари\", а в сряда ще прави това и за \"Алфа Ромео\". Преди обяд Шумахер беше едва осми, като остана далеч от темпото на Ромен Грожан с \"Хаас\". След това на пистата \"Сахир\" заваля дъжд и това доведе до ограничено вреем за подготовка на пилотите следобяд. Все пак във втората сесия Шумахер беше с второто време, записвайки обиколка за 1:29.976 минути. Темпото беше с малко над 2 секунди по-слабо от  полпозишъна на Шарл Льоклер  от събота (1:27.866). Този път обаче болидите бяха с по-твърди гуми и настроени за дълги серии от обиколки, а атмосферните условия не бяха идеални. Той завъртя общо 56 тура на пистата. Дълго време Шумахер беше с най-добрия резултат, но в последните пет минути Вестапен излезе начело с 1:29.379 и направи общо 62 обиколки. Световният шампион Люис Хамилтън се насочи към дълга серия от обиколки и направи 77 тура. Британецът с едва шесто постижение – 1:31.156. В тестовете участие взе и двукратният световен шампион Фернандо Алонсо, който се отказа от Формула 1 след края на сезон 2018. Испанецът седна зад волана на \"Макларън\", като участваше в изпитание на гумите на \"Пирели\". Внукът на двукратния шампион Емерсон Фитипалди – Пиетро Фитипалди тестваше за \"Хаас\". Тестовете на пистата \"Бахрейн\" продължават и в сряда. Следващото състезание за сезона във Формула 1 е Гран при на Китай на 14 април.", "date": "2019.04.02", "title": "Мик Шумахер впечатли с второ място в тестовете в Бахрейн"}
{"url": "https://www.dnevnik.bg/photos/2019/04/02/3413660_fotogaleriia_svetovnite_snimki_na_denia_-_2_april_2019/", "text": "Водната жаба Ромео е част от \"експозицията\" на Природонаучния музей в Кочабамба, Боливия.", "date": "2019.04.02", "title": "Фотогалерия: Световните снимки на деня - 2 април 2019 г."}
{"url": "https://www.dnevnik.bg/evropa/regioni/2019/03/13/3403115_kalendar_na_subitiiata_svurzani_s_regionalno_razvitie/", "text": "Май 2019 е крайният срок за участие в  конкурса  за наградите \"Regiostars\". Целта на конкурса е да идентифицира добри практики в регионалното развитие и да подчертае иновативни проекти, финансирани от ЕС, които биха могли да са привлекателни и вдъхновяващи за други региони и управители на проекти. Категориите на конкурса са: - категория 1 - Умен растеж: Популяризиране на цифровата трансформация; - категория 2 - Устойчив растеж: Свързване на зелено, синьо и сиво; - категория 3 - Приобщаващ растеж: Борба с неравенствата и бедността; - категория 4 - Градско развитие: Изграждане на градове, издръжливи на климата; - категория 5 - Тема на 2019 г.: Модернизиране на услугите в здравеопазването. Април 2019 е крайният срок за участие във видео конкурса на Транснационална програма \"Дунав\". Организации с проекти, финансирани от програмата, могат да участват в този конкурс, за да покажат чрез един или два клипа дейностите и резултатите от сътрудничеството, които са изпълнени или ще бъдат изпълнени скоро и илюстрират най-добре темите на проекта. Повече информация  тук . 11-12 април 2019 г. -  Форум на сътрудничеството в Дунавския регион , 11.-12.04.2019, гр. Галац, Румъния Форумът цели да бъде формат за съвместна работа, диалог и анализ на Стратегията на ЕС за Дунавския регион, за да се търсят най-добрите европейски решения за предизвикателствата, които срещат страните в региона. Участници могат да бъдат правителствени и дипломатически служители, преподаватели, изследователи, представители на гражданското общество и на частния сектор, журналисти, млади професионалисти, докторанти. е крайният срок за потвърждение за участие в първа регионална дискусия \"Общини БГ 2030\" за посоките за развитие на местното самоуправление в България през следващите 10 години. Повече информация  тук . е крайният срок за участие в националния конкурс  за зрелостници за есе на тема \"Проекти с европейско финансиране - добрият пример в моя роден край\". Катедра \"Финанси и кредит\" при Стопанска академия \"Д. А. Ценов\" – гр. Свищов, Фондация \"Проф. д-р Минко Русенов\" и специалност \"Финанси\" организират национален онлайн конкурс за зрелостници. Тазгодишната задача е написването на есе на тема: \"Проекти с европейско финансиране - добрият пример в моя роден край\". Конкурсът е предназначен за зрелостниците от всички средни училища в страната и чужбина. На всеки участник ще бъде връчен поименен сертификат, гарантиращ прием по първа избрана специалност в Кандидатстудентска кампания 2019/2020 г. и парична стипендия в размер на 200 лв. за първия Студентски празник (8 декември), за всеки автор, записал се като студент - редовна форма на обучение, специалност \"Финанси\" в Стопанска академия \"Д. А. Ценов\" – гр. Свищов. Март 2019  е крайният срок за ранно кандидатстване за участие в летен семинар за млади професионалисти по публични политики от Югоизточна Европа и Черноморския регион, с тема за 2019 г. \"Предизвикателства пред публичните политики - европейски и регионални измерения\". Семинарът ще се проведе на 03-07 юни в Албена. Повече информация  тук . е крайният срок по  покана  за организиране на местни партньорски събития по повод Европейската седмица на регионите и градовете. Освен организиране на местни събития, Еврокомисията предлага и втора форма на участие: регионално партньорство. Регионалното партньорство е група от региони и градове, които ще организират работна сесия между 8 и 10 октомври 2019 г., с цел обмяна на опит и добри практики и улесняване на сътрудничеството и работата в мрежа. Повече информация можете да намерите  тук .  - От 10:00 часа пред кметството в с. Цалапица на община \"Родопи\" екипът на Областен информационен център -Пловдив ще разположи мобилен офис. Жителите на Цалапица и съседните населени места ще имат възможност да получат изчерпателна информация и зададат своите въпроси за оперативните програми, Програмата за развитие на селските райони (ПРСР) и Програмата за морско дело и рибарство (ПМДР). Представители на Национална служба Съвети в земеделието - Пловдив организират открита приемна за индивидуални консултации.  - От 10:30 ч. в 7-ма аудитория на ПУ \"Паисий Хилендарски\", гр. Пловдив ще се проведе дискусионна среща със студенти на тема \"Какво прави Европа за мен?\". Повече информация можете да намерите  тук .  - На 27.03.2019 г. (сряда) от 10:00 часа в залата на Община Бойчиновци, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  за конкурса \"Предприемчив европейски регион. Генералният секретар на Европейския комитет на регионите приканва териториите на ЕС да представят кандидатурите си за изданието на наградата Предприемчив европейски регион (ПЕР) 2020. Конкурсът е отворен за всички територии на ЕС под нивото на държава-членка, които са натоварени с компетенции на политическо равнище и могат да изпълняват цялостна предприемаческа визия, независимо от своя размер, богатство или специфични компетенции. Повече информация  тук . От   в град Петрич ще се проведе информационна среща на тема \"Европейски средства в подкрепа на бизнеса\". По време на срещата ще бъдат представени активните към момента процедури \"Подобряване на производствения капацитет в малките и средни предприятия\" по ОП \"Иновации и конкурентоспособност\" и \"Умения\" по ОП \"Развитие на човешките ресурси\". Кампанията е насочена към представители на бизнеса и работодатели, включително общински предприятия. От  в град Сандански ще се проведе информационна среща на тема \"Европейски средства в подкрепа на бизнеса\". По време на срещата ще бъдат представени активните към момента процедури \"Подобряване на производствения капацитет в малките и средни предприятия\" по ОП \"Иновации и конкурентоспособност\" и \"Умения\" по ОП \"Развитие на човешките ресурси\". Кампанията е насочена към представители на бизнеса и работодатели, включително общински предприятия.  - На 26.03.2019 г. (вторник) от 10:00 часа в залата на Община Якимово, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 20.03.2019 г. (сряда) от 10:00 часа в залата на Народно читалище \"Рало 1891\" – град Вълчедръм, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове.  - На 15 март 2019 г. (петък) от 16:00 часа, екипът на Областния информационен център (ОИЦ) ‒ Разград, ще проведе информационна среща на тема \"Добри практики от европроекти в област Разград\" с представители на широката общественост.  - На 14.03.2019 г. (четвъртък) от 10:00 часа в залата на Община Медковец, Областен информационен център – Монтана организира информационна среща, на която експертите ще представят актуални процедури и мерки на програмите, финансирани от европейските структурни и инвестиционни фондове. От 11:00 часа ще се проведе информационна среща в община Крумовград. Ще бъдат представени актуални процедури за кандидатстване по оперативните програми.", "date": "2019.04.02", "title": "Календар на събитията, свързани с регионално развитие"}
{"url": "https://www.dnevnik.bg/zelen/2019/04/06/3412054_kolko_e_visoko_edno_durvo_veche_ne_e_slojen_vupros/", "text": "Случвало ли ви си е да застанете до някое дърво и да искате да разберете колко е високо? Американската космическа агенция НАСА може да ви помогне в изчисленията, но в замяна ще поиска събраните данни. Всичко това се прави с научна цел и е посветено на Седмицата на гората. Чрез нова функция на мобилното приложение GLOBE Observer хората по света ще могат да събират научни данни за заобикалящата ги среда. GLOBE Trees ще позволява да се измери височината на всяко дърво с придвижването на екрана на телефона от най-горния му клон до основата. След това приложението автоматично ще изчисли колко е високо дървото. Събраните от потребителите данни ще се обработват от НАСА, като за целта американската космическа агенция призова всяко измерено дърво да бъде вписано в приложението чрез маркиране на GPS координатите му. Проектът предлага поредния инструмент, чрез който хората могат да изучават обкръжението си. Досега GLOBE Observer събираше данни от хората чрез приложенията за наблюдаване на облаците, местообитанията на комарите и земното покритие. Учени от НАСА уточниха, че информацията за височината на дърветата ще им позволи по-лесно да изчислят колко въглерод се съхранява в едно дърво и колко тежи то. Освен това ще може да се изчислява колко е земната повърхност под дървото.", "date": "2019.04.02", "title": "Колко е високо едно дърво вече не е сложен въпрос"}
