{"url": "https://www.dnevnik.bg/sport/2019/07/27/3944022_snemka_na_denia_da_poletish_kato_peperuda_kum_uspeha/", "text": "Звездата на американското плуване Кейлъб Дресел е заснет над водата при изпълнение в стил бътерфлай (в превод от английски думата означава пеперуда) по време на световното първенство в Куанджу.", "date": "2019.07.27", "title": "Снимка на деня: Да полетиш като пеперуда към успеха"}
{"url": "https://www.dnevnik.bg/analizi/2019/07/27/3943853_kak_razpadashtata_se_durjavnost_da_izluchi_dostoen/", "text": "                         Няма общество, което живее в идеален ред, но за да е поне приемлива средата и да си струва цената (платените от нас данъци), следва критично опасните проблеми да намират решение. За целта трябва да бъдат извадени на повърхността, в нашата блатна действителност – да изплуват, за което са нужни глашатаи. Преди всичко институционални – опозицията в народното събрание, магистратите в съдебната власт, овластени да говорят и действат, работоспособната и деполитизирана администрация в изпълнителната власт. Защо така изброените фактори ги няма в българската действителност ли? Защото не умеем да правим решителни и обосновани избори? А до няколко месеца предстои поредният, повече от значим избор – кой ще бъде главен прокурор в следващите седем години. След неговия мандат аз ще съм на 40 и около половината ми живот ще е преминал. Разбира се, в помощ на всеки избор стои добре организирана процедура, в която да се проверят и проявят качествата на кандидатите, да бъдат заявени и обсъдени възгледите им, включително по проблемите на системата, която предстои да оглавят. Процедурата, освен най-добрата проверка и избор, следва да даде и легитимност на получилия поста пред всички засегнати групи граждани, така че да са готови най-малкото да приемат избраните и да не оспорват законността на властта им (тоест да не хванат гората с пушка в ръка). За начало, оправомощените, тоест членовете на Висшия съдебен съвет, трябва да имат сред кого да избират. Засега състезанието е, и ще бъде, с един кон. Видимо, той е силно подкован с подкрепата на всички членове на прокурорската колегия, а от вчера - и от всички прокурори и служители на специализираната прокуратура и районната прокуратура в София. Състезателят, макар и сам на старта, пък е видимо изнервен – дразнят го разните там недоволни членове на обществото с възгледи за съдебна реформа. А го дразнят, защото разглежда една част от обществото като олигархична и корумпирана, а приближените до властта корпулентни депутати остават периферни и почтени фигури. От самото начало се вижда, че няма как такъв кандидат да е легитимен. И ако и да бъде избран, рискуваме, като общество, да имаме прокуратура, в която не само отдавна никой не вярва, но скоро може и големи маси граждани да откажат да се подчиняват на действията и актовете ѝ. Конят явно трябва да бъде дисквалифициран още на старта. Защото след избора на Лозан Панов за председател на Върховния касационен съд (ВКС) не бива да се допускат грешки. И за по-сигурно кандидатурата трябва да бъде безалтернативна. Но това носи и добавена стойност – единствената кандидатура за главен прокурор е сигурен знак за единомислие и обединение на политическите партии. Гешев Обединител. На практика, при състезание с един кон всички залози се капитализират и губещи няма. Въпросът е кой реално предлага Гешев, след като зад него стоят действащият главен прокурор, партийните протежета на ГЕРБ, БСП, ДПС и нещото, наричащо се \"патриоти\", в прокурорската колегия? Толкова силно сплотени депутати на парламентарно представените партии съм виждал само в присъствието на действащия главен прокурор или в присъствието на един почтен периферен корпулентен опозиционен депутат. В общественото пространство върви паралелна номинация – над 5500 граждани предлагат кандидатурата на следователя Бойко Атанасов като конкурент на Гешев. На този етап обаче смелостта на Бойко Атанасов да застане срещу коня на властта е строго неглижирана от имащите право да номинират членове на прокурорската колегия и министъра на правосъдието Кирилов. И по-добре, грозно би било автентичната кандидатура на Бойко Атанасов да го превърне в мюре за употреба в легитимиране избора на Гешев. Тук обаче възниква следното – доколко обществото има вяра в настоящия състав на Висшия съдебен съвет и доколко имат самите магистрати? Да не се окаже, че има готови магистрати и граждани да откажат да изпълняват актовете и волята на ВСС? Току-виж пред очите ни се разпаднала държавната власт, а оттам - и българската държавност. Ако обърнем внимание на разпоредбата в Закона за съдебната власт, която урежда как да бъде проведен изборът на главен прокурор, от 1994 г. до последното ѝ изменение през 2019 г., това е долу-горе един и същ текст, който от отменения Закон за съдебната власт е пренесен в действащия. Изследовател на българското законодателство от Запада с гордост би отбелязал, че този текст нормативно се е обогатявал през годините, като от 2012 г. насам е стигнал дотам процедурата да бъде далеч по–публична и продължителна във времето. А това следва да дава гаранции за добър избор. Само че докато я развиват нормативно, широката коалиция партии (начело с ГЕРБ, БСП и ДПС) я изпразват съдържателно. Така преди две години лишават от смисъл и съдържание и процедурата за избор на членове на Висшия съдебен съвет като унижават реалните участници и избират предварително договорените фигури. На практика става така, че поради неприлагане или поради превратна употреба действащият закон е фактически отменен и заменен от политическите договорки. А това също е белег за разпадаща се държавност. И ако сложим избора на главен прокурор до останалите избори в държавата, какво би се получило? Кой избор досега се провежда по правилата на състезание, основано на аргументи и политически възгледи:  Джипките произведоха желания от статуквото резултат. Населението обича фактическите действия вместо интелектуалните усилия. Просто в европарламента българските интереси ще бъдат извозени на боклука от собствените ни представители;  Особено видими са тези разминавания в областта на правосъдието. И тук язденето на коне и кухите фрази също побеждават;  закони, политики и оставки се гласуват и прегласуват отвъд всякакви установени правила, стига някой да нареди на депутатите И сега ние искаме процедура, която да излъчи достоен и независим главен прокурор, как да стане?! Неспособните да поемат политическа отговорност понасят във времето историческа. Разбира се, този тип отговорност не поправя последиците от вредоносното управление.", "date": "2019.07.27", "title": "Как разпадащата се държавност да излъчи достоен главен прокурор?"}
{"url": "https://www.dnevnik.bg/analizi/2019/07/27/3943664_smeniaite_parolite_na_poshtite_i_dostavchika/", "text": "                         Това също е много сериозно. - половин милион пощи и техните пароли. Ако това е така, TAD Group са нагазили дълбоко. Електронната поща е ключът към почти всичко. Ако имаш нечия поща, можеш не просто да му четеш писмата, а и да получиш достъп до всичките му профили, навсякъде. \"Забравена парола\" разчита на имейла. - ако имате поща в български доставчик, сменете си паролата - не ползвайте лична поща, различна от Gmail или Protonmail. Съжалявам, не съм фен на Google, но там поне сигурността не е под въпрос. Proton също е доста добра опция Самата поща, социални мрежи, платежни оператори, мобилни оператори. Така дори някой да ви разбере паролата, сте защитени  ако ползвате нещо различно от bcrypt, scrypt, PBKDF2 (или в краен случай SHA256 със сол, приложен много пъти), сменете професията. Годината е 2019, да не знаеш как се пазят пароли е равносилно на това, да не знаеш какво е for-цикъл.  вече трябваше да сте уведомили потребителите и да сте ги накарали да си сменят паролите. . Най-малкото за това си сменете не просто паролата, а доставчика. И не на последно място, едно уточнение - това, че критикувам прокуратурата не значи, че защитавам престъпниците. Те са такива само след присъда, разбира се, но не бих защитавал някого, който хаква мейли и си трае, вероятно с цел да ги ползва за свои цели. Държавата все още няма канал, по който да си гвоори с всички граждани електронно. И няма начин да ги идентифицира онлайн. Ако всички граждани имаха електронна идентичност (дали в лична карта или другаде), сега проверката щеше да е тривиална - идентифицираш се и проверяваш.", "date": "2019.07.27", "title": "Сменяйте паролите на пощите и доставчика"}
{"url": "https://www.dnevnik.bg/skorost/avtomobilna_industriia/2019/07/27/3941754_delut_na_dizelovite_avtomobili_v_bulgariia_plavno_se/", "text": "Делът на леките автомобили с дизелови двигатели в България плавно се увеличава през първата половина на годината, сочат данните за регистрациите на \"Пътна полиция\". Само за шест месеца разликата между колите на двата основни вида горива е намаляла с 49 184 бройки. Така към първи юли на бензин са 1 316 424 леки коли (-23 395), а на дизел 1 243 965 (+25 754). Следват тези на различни варианти на газ - пропан-бутан и метан, които са почти 200 хиляди. Към 1 юли в България има регистрирани почти 3.69 млн. моторни превозни средства. От тях повече от 2.78 млн. са леки коли. Засилване на интереса към употребявани дизелите в България и други страни от Източна Европа беше прогнозиран още преди няколко години, когато в различни страни от Западна Европа започнаха да се въвеждат рестрикции за влизане в определени зони на дизелови коли и се заговори, че забраните ще обхващат все по-големи части от населените зони. Очертаващото се мигриране на стари дизели към страните от Източна Европа  накара европейската комисия да започне да мисли  върху варианти за противодействие на тази тенденция, което е сложно предвид декларираното свободно движение на хора и стоки между страните, членки на ЕС. През есента на миналата година България, Полша, Унгария, Словакия и Румъния  внесоха нота пред Съвета на министрите на екологията на ЕС  с искането държавите, в които се забранява движението на коли с дизелови двигатели, да поемат отговорност за това си решение. За половин година са купени над 23 хил. нови и почти 110 хил. употребявани коли Иначе доминацията на употребяваните автомобили сред новорегистрираните остава на почти същите нива, като в края на миналата година и на всяка нова кола се падат почти пет употребявани. При леките и лекотоварните автомобили от 1 януари до 30 юни номера са получили 23 047 превозни средства на възраст до 6 месеца и 109 119 употребявани. Над 86 хиляди от тях са били произведени преди повече от 10 години. В същото време пазарът на нови автомобили в целия ЕС е в криза, като за юни търсенето спада със 7.8% до 1 446 183 бройки. В България продажбите са с над 9 на сто по-слаби, като са купени 3255 нови коли. От началото на година до края на юни за всички страните от ЕС пазарът се е свил с 3.1% до 8.2 млн. бройки. България, наред с още 11 страни, предимно от Източна Европа, все още бележи ръст от 1.3%, формиран от 18 323 сделки. Поглед към предпочитаните от българите марки сочи едни и същи лидери и при употребяваните автомобили, и при новите. При тези втора ръка, най-предпочитани са германските \"Фолксваген\", \"Мерцедес\", БМВ, \"Опел\" и \"Ауди\". При новите най-търсени са \"Дачия\", \"Шкода\", \"Рено\", \"Фолксваген\" и \"Тойота\".", "date": "2019.07.27", "title": "Делът на дизеловите автомобили в България плавно се увеличава"}
{"url": "https://www.dnevnik.bg/analizi/2019/07/27/3943756_proverkata_pusnata_ot_nap_e_malko_poveche_ot_otbivane/", "text": "                         Най-накрая НАП пусна справка, с която да проверим дали са позволили личните ни данни да изтекат в мрежата. Оставаме на страна, че им отне повече от седмица, а други услуги със същото ниво на информация се появиха 48 часа след теча. Предполагам, че са проверявали измеренията на проблема. Проверката става на  check.nra.bg  и освен ЕГН изисква и мобилен телефон. Това, изглежда, е идеята им за някакво ниво на сигурност и защита на личната информация. Това обаче е абсурден метод, но явно единството, което им е хрумнало при липсата на електронна идентификация и сигурен начин администрацията да общува с нас. Както каза Божидар Божанов, причината да я няма е, че вече три години проектът се бави. Друг проблем обаче е, че тази проверка може да се използва почти изцяло само от хора, живеещи в България. За сънародниците ни зад граница е практически неприложима, тъй като може да нямат или да не могат да използват български номер където се намират. (Допълнение: от НАП обещаха да измислят нещо). А данните на десетки хиляди българи зад граница могат да се намерят в теча. Освен декларациите на някои от тях, се вижда например, че са декларирали отказ от здравни права. На някои има целия им адрес в страната и в чужбина. Само в таблицата AEOI_OUT/I_NSSI_PENS_EU.csv има записи с ЕГН, име, местоживеене в чужбина с точност до пощенски код и друга информация за над 100 хиляди наши сънародници. Почти всички са в Европа. Дори в страната обаче проверката на НАП не е особено полезна. Това, което дава като информация, е дали ЕГН-то ти присъства в теча или не. Нито дава представа какви са измеренията на проблема лично за теб, нито дава съвети. Все пак след вълната от критика, пуснаха няколко съвет. В тях за пореден път обясняват, че всъщност нямало нужда да се сменят личните карти или друг повод за притеснение. В тях твърдят, че данните от личните карти на само 189 българи са станали публично достояние. Днес добавят, че поне 50-тина от тях са били вече уведомени за проблема. В действителност в базата данни виждаме десетки хиляди номера на лични карти и паспорти. Само в таблицата GAMON/PLAYER.csv се виждат 19 420 български лични карти, които са издадени в последните 9 години и следователно би трябвало да са валидни. След проверка на няколко от тях се вижда, че има както невалидни, така и вече сменени. Надявам се, че НАП са направили именно такава проверка и затова твърдят, че само 189 или под 1% от хората с изтекли номера на лични карти са в риск. Не се съмнявам, че ще отговорят така. Ако е вярно обаче, това означава, че цялата концепция на регистрирането в сайтовете за хазарт е сбъркана, щом над 99% от хората слагат невалидни данни. Всъщност записите във въпросната таблица са над 45 хиляди и голяма част от другите са въвели измислени числа в полето за личната карта. Очевидно никой не проверява, за да са толкова сбъркани собствените им данни. Забелязват се и дузина номера на паспорти от Германия. Общо взето – почти нищо не може да направим. Най-важното е това, което НАП също посочи – банки, мобилни оператори и други компании да са бдителни и да внимават в идентификацията на клиенти. Това, което НАП обаче настоява, е, че проблем с личните карти почти няма и хората в риск ще бъдат уведомени лично. В данните обаче виждаме друго. Затова бих препоръчал на всеки, който е въвеждал такава информация в сайтове за хазарт и все още е със същите лични документи, да се замисли. За жалост, справката на НАП не изпълнява основната задача, за която следваше да бъде създадена. Въпреки всички съображения, които изтъкнах, другите \"частни\" услуги правеха същото, а в случая на \"Биволъ\" – дори повече. За жалост, те са вече свалени. Проверката на НАП отговаря на въпроса дали данни са изтекли, но не и какво следва от това, което е същественото. Какви мерки могат да вземат хората? Дали домашния им адрес, доходите, роднините, заемите и/или договорите им са изтекли? В този смисъл проверката, пусната от НАП, е малко повече от отбиване на номера, а доста хора, къде на шега – къде на сериозно, се усъмниха, че НАП така не само събира телефонни номера, но има риск и тези данни да изтекат. Показателно е, че хората имат повече доверие на \"Биволъ\" и дори анонимни услуги, отколкото на Министерството на финансите. Нищо в това разследване или досегашната работа на институцията под ръководството на Горанов не ни кара да мислим нещо различно.", "date": "2019.07.27", "title": "Проверката, пусната от НАП, е отбиване на номера"}
{"url": "https://www.dnevnik.bg/sport/2019/07/27/3943854_garet_beil_e_na_krachka_ot_transfer_v_kitai/", "text": "Реал\" (Мадрид) е на крачка от очакваната раздяла с една от звездите си - Гарет Бейл. Уелският нападател е близо до преминаване в китайския \"Дзянсу сънинг\", пише \"Марка\". Според информацията се уточняват детайлите и трансферът може да бъде обявен още днес.", "date": "2019.07.27", "title": "Гарет Бейл е на крачка от трансфер в Китай"}
{"url": "https://www.dnevnik.bg/evropa/2019/07/27/3943641_stogodishna_germanka_se_vpusna_v_politikata_zaradi/", "text": "Решението на германката Лизел Хайзе да влезе в политиката изкристализирало, след като й изключили микрофона по време на публично събрание. Сега стогодишната жена, станала общински съветник, се бори на страната на младите за климата. На онова събрание бившата учителка, пенсионирала се преди 40 години, защитавала повторното отваряне на басейн на открито. \"Когато започнах (да говоря), някои не искаха наистина да ме слушат и стигнаха дотам, че изключиха контакта\" на микрофона\", разказва тя пред АФП. \"Днес хора от цял свят идват да говорят с мен. Кой се смее сега?\", казва тя. Това, което се е променило оттогава, е че през пролетта тя беше избрана, въпреки всички очаквания, в общинския съвет на Кирххаймболанден, в провинция Райнланд-Пфалц, само няколко седмици след като духна 100-те си свещички. Не е случайност, че въпросът за басейна е накарал Хайзе да се мобилизира. Той включва две теми, които са близки до сърцето й: младежите и общественото здраве. Оттам произтича и ангажиментът й за климата, вдъхновен от мобилизацията на младежите от движението \"Петъци за бъдещето\", започнато от шведката Грета Тунберг, което има много последователи сред германската младеж. \"Всички я уважават\" \"Младите наистина ми вдъхват надежда\", ентусиазирано казва Хайзе, която се гневи срещу германската автомобилна индустрия и все още се разхожда всеки ден в живописния стар град Кирххаймболанден, с население 8 хил. души. Хайзе е част от надигащата се вълна от възрастни, които отказват да останат извън обществения живот, подобно на движението \"Ома геген рехтс\" (\"Бабите срещу десницата\"). Създадено в Австрия през 2017 г. и пренесено в Германия, то събира редовно възрастни жени, които искат да извлекат поуки от историята и да се противопоставят на расизма. Политическата кариера на Лизел Хайзе започва в началото на годината, когато 59-годишният Томас Бок, член на общинския съвет, вижда в нея потенциална съюзничка. Бок ръководи местна политическа група, която се бори против традиционните партии и за повече прозрачност. Той се нуждае от кандидатка с достатъчно плам, за да се изправи срещу властите. Лизел Хайзе \"има силен характер и голяма енергия\", казва Бок. И, подробност, която според него не е без значение, много от избирателите са били нейни ученици и \"всички я уважават\". В продължение на повече от две десетилетия градът беше ръководен от консервативната партия на Ангела Меркел (ХДС), а по време на последния мандат - от широка коалиция със социалдемократите, подобна на тази, която управлява страната от 2013 година. Гражданска смелост Но успехът на групата, към която принадлежи Хайзе, измества центъра на тежестта в града към левицата. Бившата учителка е не само изгряваща звезда в политиката, но и свидетелка на голяма част от бурния 20 век в Германия. Родена точно след края на Първата световна война, бащата на Хайзе, притежавал обувен завод и самият той бил член на общинския съвет. След погрома \"Кристалната нощ\" през ноември 1938 г., той се обявил публично срещу опожаряването на местната синагога и преследването на евреите. \"Нацистите винаги говореха за свободата, но това беше \"фата моргана\", оптическа илюзия, смята Лизел Хайзе. Баща й прекарал няколко седмици в затвора, докато не се намесил приятел с връзки на важни позиции в Берлин, който попречил на изпращането му в концентрационен лагер. Хайзе обича да мисли, че е наследила част от гражданската му смелост. Тя живее в огромна къща, която някога е деляла с родителите си, на няколко стъпки от мястото на някогашната синагога, където в момента се намират дърво и паметник. \"Срамът\" Тръмп  Овдовяла преди четири години след над седемдесетгодишен брак, тя живее с едно от четирите си деца и един внук. Има осем правнуци. Хайзе обича да посреща посетители в хола си, пълен с книги, включително поставена на видно място книга със снимки на Барак Обама. \"Един политически лидер трябва да има визия и логична мисъл, както и да бъде хуманист\", твърди тя. Доналд Тръмп, чиито предци са от близкото село Калщадт, не й е на сърце. \"Срам ме е, че дядо му е оттук\", отсича стогодишната жена. Лизел Хайзе се поддържа във физическа и психическа форма, като се занимава с градината си и гледа с огромен интерес политически токшоута. 44-годишният Сепандар Лашкари, дошъл в Германия от Иран като младеж, има кафе, в което Хайзе е била една от първите клиентки. Стогодишната общинска съветничка е \"отлична реклама за града\", казва той с ентусиазъм. \"Благодарение на нея много хора станаха политически активни. Тя вдъхновява млади и стари по много позитивен начин\", далеч от \"цинизма\", който според него замърсява политиката. /БТА", "date": "2019.07.27", "title": "Стогодишна германка се впусна в политиката заради климата"}
{"url": "https://www.dnevnik.bg/kultura/2019/07/27/3943653_putevoditeliat_koito_obediniava_artisti/", "text": "Когато фондация \"Арт Офис\" създава проекта \"Обединени чрез изкуство\", неговата цел е да се направи връзка между различни организации, които използват художествени практика за работа с уязвими или маргинални общности, за да обменят опит помежду си. Неколкомесечното проучване включва инициативи от държави като Великобритания, Швеция, Белгия... Една от задачите на проекта е да бъдат събрани европейски практики, които да могат да се използват в България. Съвсем неочаквано обаче се оказва, че има много повече български организации, които се занимават с подобна дейност, отколкото някой си е представял. Два месеца след края на проекта  на страницата на фондацията може да бъде намерен \"Пътеводителят за добри европейски практики , които целят положителна промяна и повишаване на толерантността към различни общности чрез изкуство\", а \"Дневник\" се среща с директора на \"Арт Офис\" Калина Вагенщайн, за да разкаже повече за предисторията и развитието на инициативата. Публиката в малките населени места  Главното занимание на навършилата наскоро 12 години фондация е да подпомага артисти, които са избрали да останат извън системата на държавните институции. Един от основните начини за осъществяването на тази цел, обяснява Калина Вагенщайн, се оказват малките населени места, които имат ограничен достъп до културно съдържание. Така се осигурява по-дълъг живот на независимите продукции, но се разнообразява и културният живот в малките населени места. \"От един момент нататък насочихме интереса си най-вече към локации, в които чрез подобни продукции извършваме положителна промяна в самите хора, като им помагаме да развиват вкус към изкуство. Да имат естетически критерии\", казва Калина Вагенщайн. Така малко по малко в чисто творческото занимание се прокрадва все повече и повече социален елемент, а зрители се превръщат и в участници. \"Започнахме много повече да обръщаме внимание на включването\", отбелязва Калина Вагенщайн. Така фокусът се измества върху рискови и маргинализирани групи. Целта е те едновременно да получават достъп до културно съдържание, да се изразяват чрез изкуство и да се чувстват част от някаква общност. След началото на проект за глухи артисти, който все още продължава и е осъществен с италианско партньорство, от \"Арт Офис\" инициират конференция, за да преброят артистите и неправителствените организации, които се занимават с такъв тип проекти. Калина Вагенщайн уточнява, че въпросните маргинализирани групи са от всякакъв тип - хора със специфични потребности, възрастни хора, малцинствени групи, бежанци, емигранти. От срещата трябва да бъдат изведени добри примери, които да бъдат включени в пътеводител на добрите европейски практики.      Неочаквани резултати  Получава се верижна реакция - всеки се сеща за хора, занимаващи се с подобна дейност, които на свой ред се сещат за нови и нови. \"За наша изненада на конференцията дойдоха повече от 50 души, представители на най-различни организации\", казва Калина Вагенщайн. Но верижната реакция продължава. \"Оказа се, че в това поле работят страшно много хора. Те са не достатъчно видими и често дори не се познават помежду си. Тези проекти не са координирани. Не представляват сами по себе си общност. Поне засега\", отбелязва тя. Но Калина Вагенщайн разказва и че често се наблюдава разделителна линия между \"така нареченото високо изкуство и по-социалните артистични дейности.\" Според нея продължава да се шири мнението, че ако не можеш да правиш \"високо изкуство\", ходиш по фондации, събираш пари и работиш с ромски деца. В този смисъл за нея конференцията е важна и защото на нея участват артисти от ранга на Снежина Петрова, която съвсем наскоро  представи спектакъла \"Медея\" на сцената на Античния театър в Пловдив . По този начин концепцията на проекта се променя - първоначалната цел е била в пътеводителя да се представят повече европейски практики. Но в България има достатъчно български практики и почти няма посока на развитие, която да присъства в Европа, която да не е застъпена и тук. \"Във варианта на пътеводителя, който може да бъде намерен на нашия сайт, има точно толкова европейски практики, колкото и български\", обобщава Калина Вагенщайн. Нарастващата мрежа  Тя уточнява, че автор на изследването, представено в пътеводителя, е Василка Шишкова, която е поканена в качеството си на културен изследовател. Вече има и група във \"Фейсбук\", в която участниците от конференцията, продължават да канят нови и нови хора. За Калина Вагенщайн положителната реакция към проекта говори за това, че е имало необходимост между всички тези организации да бъде направена връзка. И все пак основният въпрос е какво следва, защото проектът е приключил с изготвянето на пътеводителя. Но мнението на Калина Вагенщайн е, че това е много полезна работа и организациите трябва да не спират да се събират на едно място и да говорят за постиженията си и за трудностите, които срещат. Така че възможност за продължение на проекта вече се търси. \"Защото ние сме и потенциални публики едни на други и трябва да се познаваме. А както се разбра, това все още не е факт\", завършва тя.", "date": "2019.07.27", "title": "Пътеводителят, който обединява артисти"}
{"url": "https://www.dnevnik.bg/hrana_i_napitki/2019/07/27/3936702_ribena_meshana_skara/", "text": "                         За да приготвите кюфтета, смелете раците и рибата, след което смесете с останалите продукти и оставете в хладилника за около час. Оформете кюфтенца и печете на плоча или скара. Смелете скаридите и рибата за кебапчетата, след което добавете останалите продукти и сместа оставете в хладилник за около час. Оформете малки кебапчета и печете на плоча или скара. Пригответе калкана на плоча. Всички продукти за лютеницата варете в тенджера на ниска температура за 1 час. Картофите за пюрето сварете, обелете и намачкайте с маслото и солта. Бланширайте магданоза във вряща вода и го изстудете в ледена вода. Пасирайте и го добавете към картофите с масло. Ориза за чипс разварете и фино пюрирайте. Размажете сместа много тънко на силиконово килимче и сушете 8 часа на 65 ̊C. След това пържете за кратко на висока температура. Поръсете със сол и лют пипер. Аранжиране: По средата сложете пюре, около него добавете лютеницата. Кебапчето, кюфтето и парчето калкан аранжирайте върху пюрето. Гарнирайте с чипса от ориз и биск от раци. 50 гр. галета кубчета 100 гр. опашки от раци бял пипер 100 гр. черноморски миди 300 гр. филе от калкан, сол 10 гр., ситно нарязан чесън 10 гр. белтък 150 г пресни скариди 150 г филе от лаврак 2 г кимион 10 г белтък 50 г галета бял пипер сол 240 г калкан сол и пипер 1 кг белени домати 150 г моркови на малки кубчета 100 г октопод на малки кубчета 100 г калмари на малки кубчета 100 г черноморски миди 10 г ситно нарязан чесън 10 г ситно нарязани люти чушки сол 300 г картофи 100 г магданоз 80 г масло сол 100 г ориз 5 г лют червен пипер", "date": "2019.07.27", "title": "Рибена мешана скара"}
{"url": "https://www.dnevnik.bg/sviat/2019/07/27/3942284_ot_perikul_do_pushenata_heringa_zashto_boris_djonsun_e/", "text": "Новият британски премиер се похвали веднъж, че може да изрецитира първите сто стиха на \"Илиада\" на старогръцки. Борис Джонсън отдавна печели политически дивиденти с натруфения си изказ, включващ бомбастични изрази, езотеричен речник, отвреме-навреме грубост и епизодични неудържими избухвания. Той комбинира наглед импровизирани речи с препратки към античността и популярната британска култура и трупа слава, като понякога използва противоречиви имперски анахронизми. \" Джонсън употребява езика,  като смесва неочаквани метафори и оригинални изрази с хиперболи и носталгия с отчетлив британски привкус\", коментира пред агенция \"Ройтерс\" Филип Саржънт, преподавател по приложна лингвистика в Open University. Начинът му на държание също е важен, \"защото допълва подигравчийско-геройската поза с многознайно самохвалство, а това добавя полъх на хумор\". Дръзката вербална превзетост е една от  запазените марки на Джонсън  още от времето, когато е учил в \"Итън\" и \"Оксфорд\". Като политик той усъвършенства примамливата си реторика и често засенчваше колегите си в Консервативната партия, привличайки по-нископоставените ѝ членове. Сред написаните от него книги е биография на личния му герой Уинстън Чърчил, а седмичната му колонка във в. \"Телеграф\" му носи 22 917 лири месечно.      Лингвистите откриват добре преценена употреба на езика зад вербалните му акробатики. \"Пред хората той използва минимум следните маски: вдъхновяващия оратор, приятния събеседник и непохватния аматьор\", казва преподавателят по лингвистика в Университета на Ланкастър Пол Чилтън. \"Той знае, че за да завладее публиката, трябва да я разсмее, а това ще прикрие липсите на политически планове, нежеланието да поеме ангажименти, полуистините, неистините и пренебрегването на фактите. За тях просто няма място, докато той хвърля прах в очите на хората.\" Преувеличените му сравнения обаче разпалват силни страсти. Той обяви, че сделката на Тереза Мей за Брекзит дава на Великобритания \"статут на колония\", а пред 2016 г. заяви, че ЕС се опитва да създаде супердържава по примера на Адолф Хитлер и Наполеон Бонапарт. Веднъж каза, че американският президент Барак Обама таи недоверие към Великобритания заради кенийския си произход. Печелил е състезание за  най-обидно стихотворение , посветено на турския президент Реджеп Ердоган. Атина и Рим Няма много съвременни политици, които толкова често да изразяват възхищението си от Древна Гърция, както Александър Борис де Пфефел Джонсън. Научил латински и старогръцки в университета, в едно от последните си интервюта той призна, че е фен на атинския държавник и оратор Перикъл. Употребата на тези езици и препратки му дава авторитет, сочи Чилтън, който е забелязал, че Джонсън се придържа към класически ораторски техники. За пример той посочи една от последните му предизборни прояви, когато Джонсън размаха пушена херинга пред съпартийците си, подигравайки се на Европейския съюз, който уж изисквал тя да е опакована в лед. Това не беше вярно, но пък беше древен реторически трик. \"Катон Стари е занесъл картагенско грозде в римския Сенат, за да илюстрира гледната си точка\", казва Чилтън.", "date": "2019.07.27", "title": "От Перикъл до пушената херинга: защо Борис Джонсън е толкова добър оратор"}
{"url": "https://www.dnevnik.bg/sport/2019/07/27/3943881_sportisti_ot_svetovnoto_po_pluvane_sa_raneni_sled/", "text": "Двама души са загинали и други 17 са ранени след срутването на вътрешен балкон и стълбище в нощен клуб в южнокорейския град Куанджу, съобщи Би Би Си, цитирайки агенция Yonhap. Според информацията в клуба е имало спортисти, участващи на световното първенство по плуване. Те са от САЩ, Нова Зеландия, Холандия и Бразилия. Клубът се намира в близост до мястото, където са настанени спортистите. В клуба състезатели от мъжкия и женския отбор по водна топка на САЩ са празнували победата на женския тим на световното. Тимът триумфира с титлата за трети пореден път. Двама южнокорейци на възраст 38 и 27 години са били откарани в болница след инцидента, като впоследствие са загинали заради раните си. Те не са били състезатели от световното по плуване.      Инцидентът се е случил в 2.29 ч. местно време, като в Coyote Ugly е имало 370 души. По това време в клуба са били представители на няколко отбора по водна топка. С леки наранявания са мъж от състава по скокове във вода и жена от тима по водна топка на САЩ. \"Танцувахме и в следващата минута пропаднахме пет или шест метра и всички се втурнаха да бягат от клуба\", заяви капитанът на мъжкия отбор на Австралия Мат Смол пред Radio Sport.", "date": "2019.07.27", "title": "Спортисти от световното по плуване са ранени след инцидент в нощен клуб"}
{"url": "https://www.dnevnik.bg/kultura/2019/07/27/3943171_film_za_edin_ot_purvite_bulgarski_animatori_shte/", "text": "По повод сто години от рождението на художника и аниматор Тодор Динов - създателят на първия професионален български анимационен филм \"Юнак Марко\" от 1954 г., БНТ 1 ще представи биографичен филм за него днес от 15.00 ч. Негови автори автори са Елена Сотирова и Иван Атанасов. По-рано през деня зрителите на телевизията ще могат да видят и заглавието му \"Ламята\" от 13.30 ч. по сценарий на Николай Хайтов, съобщават от БНТ. Рисува от дете, а по-късно завършва театрална декорация в Националната художествена академия в София. Динов е карикатурист, илюстратор, живописец и плакатист, както и автор, режисьор и сценарист на повече от 40 анимационни продукции и няколко игрални филма, от които \"Иконостасът\", \"Парижки дъжд\" и \"Барутен буквар\". Динов основава специалността \"Анимация\" в НАТФИЗ. Той е създател на познатата по цял свят българска анимационна школа. Сред неговите ученици са аниматори и режисьори като Доньо Донев, Иван Андонов, Стоян Дуков. През 1965 г. създава анимацията \"Маргаритката\", която се превръща в едина от най-успешните му продукции и е приета много добре в градовете Лайпциг, Буенос Айрес, Анкара, Виена, Чикаго и Кан. Две години по-късно \"Маргаритката\" е обявен за най-добър детски филм. Други известни негови анимации от 50-е и 60-е години са \"Прометей\", \"Ревност\", \"Гръмоотводът\" и \"Приказка за боровото клонче\".", "date": "2019.07.27", "title": "БНТ ще излъчи филм за автора на първата българска професионална анимация"}
{"url": "https://www.dnevnik.bg/biznes/2019/07/27/3943893_durjavata_shte_proveriava_kak_se_kompensirat_putnicite/", "text": "Министърът на транспорта Росен Желязков разпореди на Главна дирекция \"Гражданска въздухоплавателна администрация\" (ГД ГВА) да провери дали се спазва европейското законодателство за обезщетяване и помощ на пътниците от закъснели и отменени полети, съобщи пресцентърът на министерството. Това се прави във връзка със зачестилите закъснения на полети. Проверката ще обхване всички въздушните превозвачи, опериращи от и до България. От тях се изисква да предоставят информация за причините за закъсненията или отмяната на полетите. За зависимост от продължителността на закъснението и при отменени полети има различни задължения на авиокомпаниите към пътниците - осигуряване на вода, храна, място за пренощуване, включително и парични обезщетения. Често обаче постъпват сигнали, че тези законови изисквания не се спазват.", "date": "2019.07.27", "title": "Държавата ще проверява как се компенсират пътниците със закъснели полети"}
{"url": "https://www.dnevnik.bg/sport/2019/07/27/3943806_fotogaleriia_drama_po_frenski_v_19-iia_etap_ot_tur_dyo/", "text": "Драма, емоции и невероятна развръзка предложи  , който не успя да завърши заради прекратяване на отсечката на 89-ия километър. Причината беше свличане на кални маси върху пътя към финалното изкачване Тин, както и градушка, която наводни региона на Вал д'Изер, откъдето минаваше колоната. Денят донесе нов лидер в Тура - Еган Бернал.", "date": "2019.07.27", "title": "Фотогалерия: Драма по френски в 19-ия етап от Тур дьо Франс"}
{"url": "https://www.dnevnik.bg/video/2019/07/27/3943902_durjavata_zapochva_pregovori_s_horata_da_zapochnat/", "text": "От следващата седмица започват разговори с хората с частни стопанства, в които има прасета, да започнат да умъртвят животните си, като превенция срещу разпространението на епидемията от африканска чума, каза днес пред \"Нова телевизия\" министърът на земеделието Десислава Танева. \"Чехия се справи с проблема заради това, че на територията на цялата страна, освен дивите свине, е унищожила личните стопанства веднага, за да не достигне заразата свинекомплексите\", добави тя. По думите на Десислава Танева свинете в личните стопанства са един от основните рискове за разпространение за заразата. \"Фактът, който трябва да приемем е, че тези лични стопанства с по едно-две до три свине, са обикновено част от традицията, но нямат мерки за биосигурност и са един от основните рискове за разпространение за заразата. Хората в засегнатите региони трябва да разберат, че в тази ситуация не могат да гледат свине за около година\", добави тя. Танева подчерта, че има пътна карта за справяне със заболяването, която е базирана на правилата \"така, както науката в Европа и по света ги е открила\". Тя посочи, че всички рискови фактори в санитарните зони трябва да бъдат елиминирани. За момента били взети всички необходими мерки. \"България е 12-тата държава в ЕС, в която навлезе чумата. Ние обаче сме държавата с най-малко огнища и най-малко пострадали стопанства\", обобщи Десислава Танева. По повод притесненията, свързани с местата на загробване на евтаназираните животни, земеделският министър заяви, че те са избрани от експерти и са изключени всички рискове за заразяване на почвата и водата. \"Всяка площадка за загробване на умъртвени по хуманен начин животни се извършва от Комисия по наредба, действаща със съгласуване на всички служби, чиято роля е опазването на околната среда – РИОСВ и \"Басейнова дирекция\". Няма нито едно място, на което извън тази съгласуваност да бъдат загробени умъртвени животни. Това е и най-безопасният начин за справяне с болестта\", заяви Танева. Към днешна дата в България има регистрирани 21 огнища при домашни свине в шест области: Плевен, Бургас, Враца, Русе, Търговище и Велико Търново.", "date": "2019.07.27", "title": "Държавата започва преговори с хората да започнат превантивно сами да убиват прасетата си"}
{"url": "https://www.dnevnik.bg/biznes/2019/07/27/3943906_stranite_ot_iztochna_evropa_veroiatno_shte_podkrepiat/", "text": "Правителствата от ЕС работят за избора на един европейски кандидат за ръководител на МВФ сред група от петима, сред които е и Кристалина Георгиева, съобщи френски представител, цитиран от \"Ройтерс\", предаде БТА. Според източника европейските правителства обмислят кандидатурите на холандеца и бивш председател на Еврогрупата Йерун Дейселблум, испанската министърка на икономиката Надя Калвиньо Сантамария, португалеца Мариу Сентену, който е настоящият председател на Еврогрупата, гуверньора на финландската централна банка Оли Рен и Кристалина Георгиева. Нужна е промяна в правилата 65-годишната Георгиева вероятно ще бъде подкрепена от източноевропейските държави, но нейната кандидатура ще изисква промяна правилата на МВФ, според които кандидатите за поста на управляващ директор трябва да са под тази възраст, предаде \"Ройтерс\". Правителствата на държавите от ЕС остават разделени, тъй като северноевропейските държави застават зад Дейселблум или Рен, а държавите от Южна Европа настояват за Калвиньо или Сентену, каза служител от ЕС. Франция ръководи процеса на подбор на европейски кандидат. МВФ обяви вчера, че започва процедурата за приемник на Кристин Лагард на поста управляващ директор. Тя подаде оставка, след като бе номинирана за президент на Европейската централна банка. Съветът възнамерява да завърши процедурата до 4 октомври 2019 година, допълва МВФ. Кандидатурите се приемат между 29 юли и 6 септември. От създаването си през 1944 г. МВФ винаги е бил ръководен от европеец, докато ръководството на Световната банка се поема от американец. Ако в списъка с кандидати се окажат повече от три имена, то съветът на МВФ за седмица ще избере трима финалисти. Това ще стане след допитване до членовете на съвета като се отчете влиянието на гласовете на страните, които те представляват, но \"без географски предпочитания\". Тази формулировка е много важна предвид действащото досега \"джентълменско споразумение\", отбелязва ТАСС, цитирана от БТА. В последния етап се предвижда изпълнителният съвет на МВФ да проведе с финалистите индивидуални интервюта, след което ще бъде направен окончателният избор. В идеалният случай той може да бъде приет с единодушие, но при необходимост не се изключва и гласуване.", "date": "2019.07.27", "title": "Страните от Източна Европа вероятно ще подкрепят българка за шеф на МВФ"}
{"url": "https://www.dnevnik.bg/sviat/2019/07/27/3943909_novi_svidetelstva_mogat_da_oneviniat_komunistite_za/", "text": "Германия може да се приближава към разбулване на десетилетната мистерия с пожара в сградата на Райхстага в Берлин през 1933 г., след като в архивите на съд в Хановер беше открит нов разказ на очевидец, предаде ДПА, цитирана от БТА. Според разказа на член на нацисткото паравоенно подразделение СА (SA) или както е пълното му наименование \"Щурмабтайлунг\" (\"Щурмово отделение\"), копие от който бе видяно днес от ДПА, в нощта на пожара той е закарал до Райхстага холандския комунист Маринус ван дер Любе, който по-късно е екзекутиран от нацистите. Очевидецът, идентифициран като Ханс-Мартин Ленингс, пише в показанията си, че когато той и колегите му пристигнали там с Ван дер Любе, усетил \"странна миризма на изгоряло, а из помещенията се носели облаци дим\". Пожарът в Райхстага от 27 февруари 1933 г. е приписан на Ван дер Любе, който е екзекутиран за палеж. Но след края на нацисткия режим вината му започва да се поставя под съмнение. Нацистите обвиняват комунистите, че те са запалили пожара и се възползват от случая, за да въведат извънредни правомощия, с които на практика е суспендирана конституцията и това отваря пътя за диктатурата на Хитлер. Официално все още остава мистерия кой всъщност е подпалил пожара. Съдебният процес носи международна знаменитост на Георги Димитров (и донякъде на сънародниците му Благой Попов и Васил Танев), представян в десетилетията след това като Героят от Лайпциг. Ленингс допълва, че той и колегите му впоследствие протестирали срещу ареста на Ван дер Любе. \"Бяхме убедени, че няма как Ван дер Любе да е бил подпалвачът, тъй като по наши наблюдения Райхстагът вече гореше, когато го оставихме там\", заявява Ленингс. През 1955 г. Ленингс, който умира през 1962 г., поискал разказът му да бъде нотариално заверен, в случай че делото за пожара в Райхстага някога бъде възобновено - нещо, което в миналото е обсъждано, за да бъде изчистено посмъртно името на Ван дер Любе. Днес съдът в Хановер потвърди пред ДПА автентичността на документа.", "date": "2019.07.27", "title": "Нови свидетелства могат да оневинят комунистите за запалването на Райхстага"}
{"url": "https://www.dnevnik.bg/sviat/2019/07/27/3943922_trump_zaplashi_franciia_s_danuk_vurhu_vinoto_zaradi/", "text": "Американският президент Доналд Тръмп повиши вчера тон срещу Франция и нейните данъци върху технологичните компании, критикувайки \"безразсъдството\" на френския президент Еманюел Макрон и заплашвайки с ответни мерки, които ще засегнат френското вино - един от най-емблематичните продукти на френския износ, предаде \"Франс прес\", цитирана от БТА. \"Франция току-що въведе цифров данък върху нашите големи технологични компании. Ако някой трябва да им наложи такси, това трябва да бъде страната на произход на тези компании, а именно САЩ\", написа в Туитър Тръмп вчера. \"Скоро ще обявим съществено реципрочно действие след безразсъдството на Макрон. Винаги съм казвал, че американското вино е по-добро от френското\", допълни обитателят на Белия дом вчера. \"Винаги съм предпочитал американските вина пред френските, въпреки че не пия вино. Обичам техния аспект. Американските вина са супер\", подчерта президентът на САЩ. Малко след това Белият дом обяви, че Тръмп и Макрон са провели телефонен разговор. В него те са говорили за цифровия данък върху американските технологични компании. Белият дом не съобщи дали темата за френските вина е била обсъждана от двамата лидери. Днес френското президентство съобщи, че Макрон е подчертал в телефонния разговор с Тръмп, че данъкът върху технологичните гиганти е \"предмет на взаимен интерес\", а не само \"на френски интерес\" и е казал, че по този въпрос трябва да се продължи с усилията с цел постигане на \"голямо международно споразумение\". Срещата на върха на Г-7 в Биариц в края на август ще бъде важен повод за напредък по въпроса, се допълва в съобщението. В него се уточнява, че двамата лидери са говорили и за Иран. На 11 юли  френският парламент прие окончателно  въвеждането на цифров данък върху технологичните гиганти, обвинявани в избягване на плащане на данъци. Франция една от първите страни, облагащи оборота им. Очаква се данъкът да се прилага за около 30 онлайн компании, сред които са \"Гугъл\" (Google), \"Епъл\" (Apple), \"Фейсбук\" (Facebook), \"Амазон\" (Amazon) - наричани с акронима ГАФА - както и \"Мийтик\" (Meetic), \"Еърбиенби\" (Airbnb), \"Инстаграм\" (Instagram) и френската \"Критео\" (Criteo), и да донесе на хазната 400 милиона евро през 2019 година и 650 милиона евро през 2020 година.", "date": "2019.07.27", "title": "Тръмп заплаши Франция с данък върху виното заради облагането на технологичните компании"}
{"url": "https://www.dnevnik.bg/kultura/2019/07/27/3936206_otkus_ot_erik_na_teri_pratchet/", "text": "                         Пчелите на Смърт са едри и черни, бръмчат басово и меланхолично и събират своя мед във восъчни пити, бели като олтарни свещи. Медът е черен като нощ, тежък като грях и сладък като петмез. Всеизвестно е, че бялото се състои от осем цвята. Има обаче и осем цвята в черното за онези, чийто взор ги различава, а кошерите на Смърт са на черната трева, в черната овощна градина, под черните цветчета, по прастари клони на дървета, на които накрая ще узреят ябълки и те нека го кажем така – вероятно няма да са червени. Тревата вече бе окосена ниско. Свършилата тази работа коса се опираше на чворестия дънер на една круша. И сега Смърт наглеждаше своите пчели, като вдигаше полека питите с пръстите си на скелет. Няколко пчели жужаха около него. Смърт носеше було като всеки друг пчелар. Не че имаше нещо за жилене по него, но понякога пчела се вмъкваше в черепа му, бръмчеше насам-натам и му причиняваше главоболие. Както вдигаше една пита към сивата светлина на своя малък свят между реалностите, долови съвсем лекичък трус. Кошерът забръмча, листо се зарея надолу. Ветрец лъхна за миг в градината и това беше най-чудатото, защото въздухът в земята на Смърт винаги е топъл и застинал. На Смърт му се причу съвсем кратък тропот на тичащи крака и глас, който казваше не, глас, който си мислеше: \"Гадостгадостгадост, ще умра, ще умра, ще УМРА!\". Смърт е едва ли не най-старото същество във вселената, смъртните не биха могли да проумеят навиците и мисленето му, но той е и добър пчелар, затова върна грижливо питата на мястото ѝ и сложи капака на кошера, преди да реагира. Тръгна през тъмната градина към къщата си, свали булото, измъкна внимателно няколко пчели, залутали се в дебрите на черепа му, и отиде в кабинета си. Тъкмо сядаше зад бюрото си, нов повей разтръска пясъчните часовници по рафтовете и принуди големия часовник с махало в коридора да се запъне недоловимо в безкрайната работа по сечене на времето на удобни за боравене частици. Смърт въздъхна и се вторачи. Няма място, където Смърт не би могъл да отиде, колкото ще далечно и опасно да е то. Всъщност колкото по-опасно е, толкова по-вероятно е той вече да е там. Сега се взираше през мъглите на времето и пространството. – О – каза Смърт. – ТОВА Е ТОЙ. Горещ следобед към края на лятото в Анкх-Морпорк – обикновено най-процъфтяващият, най-гъмжащият и преди всичко най-претъпканият град на Диска. Но в момента копията на слънчевите лъчи бяха постигнали каквото не успяха да направят безбройни нашественици, няколко граждански войни и законът за комендантския час. Те бяха укротили това място. Кучета лежаха задъхани в нажежените сенки. Река Анкх, която бездруго не бихте нарекли искряща, се точеше между бреговете си, сякаш задухът ѝ бе взел душата. Безлюдните улици лъхаха на тухларна. Врагове не бяха превземали Анкх-Морпорк нито веднъж. Е, формално погледнато, бяха го правили доста често. Градът посрещаше гостоприемно харчещите безогледно варварски нашественици, но след няколко дни озадачените нападатели все откриваха, че незнайно как вече не притежават собствените си коне, а след два-три месеца вече бяха поредната малцинствена група със свои графити по стените и свои закусвални. Но жегата обсади града и тържествуваше над стените му. Налягаше трепкащите улици като саван. Под това слънце като газова горелка наемните убийци бяха твърде отпаднали, за да убиват. То превръщаше крадците в почтени хора. В обвитата с бръшлян твърдина на Невиждания университет, най-изтъкнатото учебно заведение по магия, обитателите му дремеха с нахлупени на лицата островръхи шапки. Дори едрите мухи бяха твърде изтощени, за да се блъскат в прозорците. Градът се бе отдал на сиестата в очакване на залеза и краткото, сгорещено, кадифено облекчение на нощта. Само на Библиотекаря му беше хладно. Освен това се люлееше провиснал. Защото си бе закачил малко въжета и халки в едно мазе на Библиотеката в Невиждания университет – онова, където съхраняваха ъ-ъ, еротичните1 книги. В казани с натрошен лед. И той си висеше унесено в мразовитата пара над тях. Всички магически книги имат свой живот. За някои от по-енергичните не стига да ги оковете с вериги към рафтовете; налага се да ги държите затворени с пирони или между стоманени плочи. А в случая с томовете по тантрическа сексуална магия за сериозния ценител – потопени в много студена вода, за да не се възпламенят и да не овъглят своите толкова обикновени корици. Библиотекарят се полюшваше леко напред-назад над бурната вода в казаните и дремеше кротко. И тогава се разнесоха стъпки отникъде, пробягаха по пода със звук, дерящ чувствителната повърхност на душата, и изчезнаха през стената. Дочу се слабичък далечен писък – нещо като \"обоговеобоговеобогове, КРАЙ, ще УМРА\". Библиотекарят се събуди, разхлаби хватката си и пльосна в няколкото пръста блудкава вода, делящи \"Радостта от тантрическия секс с илюстрации за напреднали адепти\" с автор Една Дама от самозапалването. И щеше да загази, ако беше човек. За свой късмет в момента беше орангутан. С толкова сурова магия, плискаща се из Библиотеката, би било учудващо да няма произшествия от време на време и едно от особено внушителните го превърна в маймуна. На малцина се пада шансът да напуснат редиците на човешкия род приживе и той се бе възпротивил ожесточено на всички последвали опити да го върнат в тях. И понеже беше единственият библиотекар във вселената, който можеше да хваща книги със стъпалата си, Университетът не прекаляваше с настойчивостта. Затова и представата му за желано женско присъствие в момента изглеждаше като чувалче с масло, прокарано през валяк от стари вътрешни гуми, така че му провървя да се отърве само с леки изгаряния, главоболие и доста неясно влечение към краставиците, което избледня преди следобедния чай. В Библиотеката над него трактатите по магия смаяно проскърцваха и шумоляха с листове, докато невидимият бегач профуча направо през рафтовете и изчезна или по-скоро изчезна още повече.", "date": "2019.07.27", "title": "Откъс от \"Ерик\" на Тери Пратчет"}
{"url": "https://www.dnevnik.bg/sviat/2019/07/27/3943925_moshtni_zemetreseniia_vuv_filipinite_ima_jertvi/", "text": "Поне осем души са загинали, а няколко десетки са ранени при двете последователни земетресения, разтърсили острови в северната част на Филипините, съобщиха властите, цитирани от \"Франс прес\", предаде БТА. Трусовете са регистрирани в интервал от няколко часа в провинция Батанес - група от малки острови в протока при най-големия индонезийски остров Лусон. Ужасени хора бягаха посред нощ от домовете си, а филипинските медии разпространиха кадри с разрушени сгради и прекъснати пътища. Двата труса бяха с магнитуд от 5.4 и 5.9 по скалата на Рихтер, според американския Геофизически институт. Предупреждение за опасност от високи вълни цунами не е издавано. Много филипинци са спели при първия трус, усетен в 04.15 ч. местно време, последван след няколко часа от втори, по-мощен. Кметът на Итбаят в провинция Батанес каза за АФП, че загиналите са 8, а ранените - 60. Жертвите са затрупани докато са спели. Докато към засегнатия район пътувал екип за установяване на щетите, станал вторият трус и екипът започнал да помага на ранените, предаде Асошиейтед прес. Филипините се намират в т.нар. Тихоокеански огнен пръстен - зона на силна сеизмична активност.", "date": "2019.07.27", "title": "Мощни земетресения във Филипините, има жертви"}
{"url": "https://www.dnevnik.bg/sport/2019/07/27/3943923_video_10_gola_cherveni_kartoni_i_naprejenie_v/", "text": "Атлетико\" разгроми със 7:3 \"Реал\" в мач от приятелския турнир Internationаl Champions Cup. Двубоят се игра в Ню Джърси, като предложи шоу, два червени картона и напрежение между футболистите на грандовете от Мадрид. В центъра на събитията беше нападателят на \"Атлетико\" Диего Коща. Той вкара четири гола, но беше изгонен в 65-ата минута заедно със защитника на \"Реал\" Даниел Карвахал. \"Атлетико\" започна по-силно и водеше с 5:0 след първата част. До 70-ата минута \"дюшекчиите\" увеличиха преднината си на 7:1, като \"Реал\" върна два гола в края. Силен мач за \"Атлетико\" изигра новото попълнение Жоао Феликс, който  беше купен за 126 милиона евро . 19-годишният португалец вкара първия си гол за тима.", "date": "2019.07.27", "title": "Видео: 10 гола, червени картони и напрежение в мадридското дерби"}
{"url": "https://www.dnevnik.bg/sviat/2019/07/27/3943928_ikonomicheski_razvitie_shte_e_novata_cel_na_severna/", "text": "По повод 66-ата годишнина от сключване на примирието в Корейската война (1950-1953 г.), което в Северна Корея се отбелязва като Ден на победата, ръководството на страната призова населението да се съсредоточи върху икономическото развитие, предаде ТАСС, като се позова на статия, публикувана днес в севернокорейския вестник \"Нодон синмун\", предаде БТА. \"Нашият народ и военнослужещи трябва да вървят напред в създаването на силна комунистическа нация. В 66-ата годишнина от победата в Корейската война сме длъжни да направим скок в икономическото развитие\", се казва в статията. Четири от шестте страници в съботния брой на вестника са посветени на Деня на победата в Отечествената освободителна война, както в Северна Корея наричат официално този ден и отбелязват като национален празник. Освен политически коментари, изданието публикува и 20 разказа за хода на бойните действия през войната.      За отбелязване е, че в нито една от статиите в празничния брой не се отправят критики към САЩ и съюзниците им, воювали против КНДР. Експерти отдават това на продължаващите преговори за денуклеаризация на Корейския полуостров. Корейската война започва на 25 юни 1950 г. и завършва на 27 юли 1953 г. В нея коалиция от 17 държави от ООН начело със САЩ воюва на страната на Южна Корея срещу КНДР, която на свой ред е подкрепена от Китай и Съветския съюз. На бойните действия се слага край с подписването на споразумение за примирие, но официално Корейската война не е завършила и до днес, тъй като същински мирен договор така и не е подписан.", "date": "2019.07.27", "title": "Икономическо развитие ще е новата цел на Северна Корея"}
{"url": "https://www.dnevnik.bg/politika/2019/07/27/3943933_premierut_az_v_jivota_si_borch_ne_sum_pravil/", "text": "Аз в живота си борч не съм правил. Това каза днес в Пловдив премиерът Бойко Борисов, цитиран от \"Нова телевизия\". Той присъства на 12-ата годишна конференция на Асоциацията на българските училища в чужбина (АБУЧ). Поводът беше въпрос, свързан със сделката за самолетите F-16. По-късно, докато разгледаше как върви разкриването на нови археологически находки в Пловдив и ремонтът на площад \"Централен\", той беше хванат от журналисти, за да коментира  думите на Корнелия Нинова : \"Народе, изправи се и те ще паднат\".      В отговор, излъчен на живо в неговия \"Фейсбук\" профил, Бойко Борисов посъветва журналистите да и пуснат запис от конференцията, на която е бил, където учителите чакали за снимки с него и благодарили за свършеното за тях. \"Дайте като отговор това, което беше вътре. Тази любов и признателност, която бликаше от най-важните хора, будителите. По добър отговор нямам\", посочи премиерът. \"За 45 години не само назад, но и във встрани са ни върнали. При този растеж и подем да говориш такива неща - не им отива\", допълни той.      Коментирайки съборът на Бузлуджа, където днес социалистите се събраха, той пожела на всички присъствали да се приберат живи и здрави. \"Много възрастни хора има там, а те така да ги измъчват. Да карат внимателно, магистралите са натоварени. Българите пътуват\", каза още министър-председателят. Когато му беше зададен въпрос за епидемията от африканска чума по свинете, Борисов отсече - \"Айде стига толкова вече\" и живото предаване във \"Фейсбук\" страницата му приключи.", "date": "2019.07.27", "title": "Премиерът: Аз в живота си борч не съм правил"}
{"url": "https://www.dnevnik.bg/politika/2019/07/27/3943937_ninova_ot_buzludja_narode_izpravi_se_i_pravitelstvoto/", "text": "Народе, изправи се и те ще паднат. С тези думи лидерът на БСП Корнелия Нинова завърши днес речта си на историческия за социалистите връх Бузлуджа. Тя обяви, че в момента страната се управлява от едноличната, авторитарна власт и пълзяща диктатура на Бойко Борисов. В типичния си стил,  премиерът обяви пред журналисти , че в отговор може да каже само, че него хората го обичат. Доказателство за това била опашката от желаещи да се снимат с него на конференцията на Асоциацията на българските училища в чужбина, която посети днес. Според Нинова ГЕРБ е все още на власт, защото държи хората със страх и в апатия. \"Държава не може да се управлява със страх, а с ум\", обяви Нинова на събора, на който социалистите празнуваха днес 128 години от началото на създаването на движението им.      \"ГЕРБ е нашият политически опонент, но нашият враг е страхът\", каза Нинова пред социалистите на поляната, които според партийните сметки са били 40 хиляди. Лидерът на БСП призова членовете на БСП да са будители и да вдъхнат надежда на хората, които ги е страх.     ", "date": "2019.07.27", "title": "Нинова от Бузлуджа: Народе, изправи се и правителството ще падне"}
{"url": "https://www.dnevnik.bg/bulgaria/2019/07/27/3940439_bulgariia_e_na_opashkata_v_es_po_ustoichivo_razvitie/", "text": "България е на опашката в Европейския съюз по изпълнение на целите за устойчиво развитие, одобрени от Организацията на обединените нации, а по повечето разглеждани точки бележи добър или умерен напредък. Страната обаче се справя по-добре от почти всички балкански държави и е в горната част на световния списък. Това се твърди в  доклад на фондация \"Бертелсман\" , анализиращ напредъка на различните държави в изпълнението на целите за устойчиво развитие на ООН, в който показателите, свързани с иновациите и инфраструктурата и качеството на образователната система са сред най-слабите за страната. България е 25-а в Европейския съюз и общо 36-а на глобално ниво. Това означава, че след нея в ЕС са само Румъния (44-та), Гърция (50-а) и Кипър (61-ва позиция). В Югоизточна Европа пред България са Словения (12-та) и Хърватия (22-ра). Първи са Дания, Швеция, Финландия, Франция, Австрия, Германия и Чехия. Първата икономика, САЩ, е с една позиция пред България, след нея са икономики като Австралия и Китай. От Западните Балкани най-слаб е резултатът на Черна гора (87-а), а съседна Турция е 79-а. Под черна гора няма европейски държави. Какви са 17-те цели Самите цели са списък със 17 точки, съставен от ООН на глобално ниво преди четири години. Те трябва да бъдат подтигнати между 2015 и 2030 г. В одобрения от Общото събрание на ООН списък влизат: изкореняване на бедността; край на глада; добро здраве; качествено образование; равенство на половете; чиста вода; чиста енергия на достъпна цена; достойни възможности за работа и икономически ръст; индустрия, иновации, инфраструктура; намаляване на неравенството; устойчиви градове и общности; отговорно потребление и производство; дейстивя за климата; устойчиво ползване на водните ресурси; запазване, възстановяване и устойчиво ползване на сухоземните; мир, правосъдие и силни институции; партньорство между отделните страни за постигането им. Защо е трудно да се постигнат В началото на документа изрично се уточнява, че той не отразява позициите на организации, агенции или програми, които са част от ООН. Според \"Бертелсман\" данните недвусмислено сочат, че в някои части на света дори справянето с проблеми като крайната бедност, чието решаване е заложено в целите, изглежда далечно. Начело отново са скандинавски държави - Дания, Швеция и Финландия - но дори те срещат трудности с някои от целите, но и нито една сред 193 държави не показва призна;и, че ще постигне всички 17. Дадени са като пример неравенството в доходите и богатството и обществени разслоявания в достъпа и качеството на здравните грижи и образованието. Сред проблемите за постигането на тези цели са изброени редица проблеми от недостатъчните усилия за борба с климатичните промени до толерантността към лошите условия на труд и офшорните зони. Преливане Индексът измерва и т. нар. ефект на разливането (spillover effect) - ефектите, положителни или отрицателни, върху способността на дадената държава да влияе на други страни в усилията им да постигнат целите. Например всички страни трябва да ограничат емисиите, ако не искат да се сбъдне лошият за редица държави сценарий, при който много крайбрежни райони ще се окажат под вода. Такива ефекти могат да създават също оръжейната търговия, икономиката и финансите (напр. правилата на банковата тайна) на дадени държави. Като цяло богатите държави - с високи доходи или важни в търговията - имат много по-силен отрицателен ефект на разливане (изразен в по-ниската стойност на индекса) от останалите. България, която е на 36-о място в целите на ООН (и е сред последните в ЕС), иначе има малък индекс - по-слабо отрицателно влияние - 90.1 точки. Сходен е резултатът на Албания (89.7) и Турция (иначе 79-а в индекса, но с 90.8 точки). За сравнение 44-тата Сърбия има значително по-голям ефект (77.6), а 42-рата Румъния е по-близо до България (93.8). Какво означава резултатът за България България получава 74.5 точки като среден резултат при 70.4 за региона Източна Европа и Централна Азия (където азиатските страни намаляват общата оценка, тъй като са по-надолу в класаицята). \"Бертелсман\" оценява като добър напредъка на България в справянето с бедността, чистата енергия, осигуряването на добри работни условия и икономически растеж и управлението на сухоземните ресурси. Чистата енергия и използването на сухопътните ресурси са единствените постигнати цели. Например изкореняването на бедността в долната граница от 1.90 долара на ден бележи относителен успех - 1.3% от населението са под нея. От друга страна следващият праг (3.20 долара на ден) е по-труден - 2.2% от населението са под него и там \"остават предизвикателства\", но и в двата пункта има напредък. Целта за справяне с бедността е постигната в разглеждания регион от много държави, но не и от България, Грузия, Киргизстан, Северна Македония, Таджикистан и Узбекистан. Три процента от населението според \"Бертелсман\" страдат от недохранване, но и в тази цел има напредък. По-трудно е справянето с друг проблем, свързан с глада - 8.8 на сто от децата на възраст под 5 години имат проблем с физическото развитие заради недохранване и тук напредъкът е \"умерен\". От затлъстяване страдат 25% от възрастните и \"сериозните предизвикателства\" остават и показателят дори се влошава. Намалява делът на децата, които влизат в образователната система (91% и е отбелязан като низходяща тенденция). Намаляването на неравенството, измервано с коефициента  Gini  се оценява с резултат 41.1 точки и също е с отрицателна тенденция. Едва 58.4% са доволни от обществения транспорт и делът им намалява. Индексът на свобода на медиите, използван от \"Бертелсман\", дава 35.2 точки (в горната половина, но също с негативна тенденция). По-слаб, но умерен, е резултатът в повечето категории - справянето с глада, здравеопазването, равенството между половете, чиста вода, напредък в промишлеността, иновацията и инфраструктурата (там е и най-слабият резултат - 41 от общо 100 точки), устойчиви градове и общности, климатична политика, управление на водните ресурси и правосъдие и силни институции. Няма напредък само в качеството на образователната система. Липсват данни за сътрудничеството с другите страни, борбата с неравенствотои отговорното производство и потребление (в оценката на последните две цели обаче се говори за \"сериозни предизвикателства).", "date": "2019.07.27", "title": "България е на опашката в ЕС по устойчиво развитие, но напредва"}
{"url": "https://www.dnevnik.bg/bulgaria/2019/07/27/3943944_jult_kod_za_visoki_temperatura_e_obiaven_za_19_oblasti/", "text": "Жълт код за високи температури е в сила за 19 области на България за утре, съобщи сайтът на Националния институт за метеорология и хидрология, цитиран от агенция \"Фокус\". Предупреждението е в сила за областите Видин, Монтана, Враца, Плевен, Ловеч, Габрово, Велико Търново, Русе, Сливен, Стара Загора, Пловдив, Пазарджик, София област и град, Перник, Кюстендил, Благоевград, Хасково и Ямбол. В тези области времето ще бъде горещо с максимални температури над 35 градуса. Възможни са здравословни проблеми за чувствителни и болни хора, възрастни и деца. Нормално, най-приятно ще е по морето и в планините. По Черноморието ще бъде слънчево, без екстремно високи температура. Ще продължи да духа слаб до умерен вятър от изток-югоизток. Максималните температури ще са между 27 и 30°, а на морската вода 26 - 27°. Вълнението на морето ще бъде 2-3 бала. В планините ще приятно, но трябва да се има предвид, че е възможно бързо развитие на летни бури, около и след обяд, и главно над Западна България. Ще е предимно слънчево. Около и след обяд, в масивите от Западна България ще се развива купеста и купесто-дъждовна облачност и там на места ще има краткотрайни валежи от дъжд, придружени с гръмотевични бури. Ще духа умерен югоизточен вятър, по билата югозападен. Максималната температура на височина 1200 метра ще е около 24°, на 2000 метра - около 19°. В същото време за отделни райони в областите Плевен и Русе за утре е обявен екстремален индекс за пожароопасност, сочи още сайтът на НИМХ. Това означава, че са възможни бързо разпространяващи се много силни и трудни за овладяване пожари с въвличане на дървесните корони.      За останалите територии на областта важи оранжев индекс, който означава, че опасността от пожари е много голяма. Такава опасност има и на места в областите Монтана, Плевен, Велико Търново, Разград, Силистра, Добрич, Стара Загора, Хасково, Ямбол и Бургас. На хората се препоръчва да бъдат внимателни сред природата, да не палят огън на открито, нито да изхвърлят незагасени цигари.", "date": "2019.07.27", "title": "Жълт код за високи температура е обявен за 19 области утре"}
{"url": "https://www.dnevnik.bg/politika/2019/07/27/3943895_dimitur_nikolov_e_sklonen_da_se_kandidatira_za/", "text": "Кметът на Бургас Димитър Николов е склонен да се кандидатира за четвърти мандат. Пред Би Ти Ви той обяви, че за целта първо членове на партия ГЕРБ в града да решат да го номинират. Николов допълни, че ще изслуша всички аргументи, за евентуална негова номинация и ако те са в полза на развитието на града, отново ще се яви на избори. Попитан дали би продължил да надгражда над вече свършеното в града, той каза, че Бургас е в голяма конкуренция за европейско финансиране с останалите големи градове в България, както и в Европа \"и всеки ход, който застрашава неговото развитие, може да се окаже пагубен\". Коментирайки сигналите и оплакванията на гражданите за мръсен въздух и задушливи миризми на територията на града той обяви, че мобилната станция на града не отчита завишения на нивата на фини прахови частици и газове във въздуха. Миризмите идвали от стари утайници на нефтената рафинерия, намиращи се близо до града, които до две години ще бъдат ликвидирани. Николов изтъкна, че общината помага за това процеса да се ускори, но поради липса на компания в България, която се занимава с подобни дейности, е потърсена помощ от Италия. Кметът обясни, че има спад в туристическия сезон. Според него количеството на туристите е същото като през 2017 г., но се отчита отлив спрямо миналата година. Николов смята, че това се дължи на геополитическите промени в последните години, при които много туристи от Турция и Близкия Изток са били принудени да плажуват другаде, но сега са се върнали в тези държави.", "date": "2019.07.27", "title": "Димитър Николов е склонен да се кандидатира за четвърти кметски мандат в Бургас"}
{"url": "https://www.dnevnik.bg/politika/2019/07/27/3943897_kiril_dobrev_maia_e_nai-podhodiashtiiat_chovek_za/", "text": "Преди традиционния събор на БСП на Бузлуджа днес зам.-председателят на партията Кирил Добрев обяви, че омбудсманът Мая Манолова е най-подходящият човек за кандидат на социалистите за кмет на София. Пред Нова телевизия той каза, че в София ще е най-интересната битка, но той е убеден, че пътят, по който БСП е тръгнала, ще я доведе до успех. На въпрос дали този успех включва Манолова, той каза: \"Разбира се, Мая е най-подходящият човек\". По-късно пред журналисти той уточни, че Манолова е фигурата, която може да победи Йорданка Фандъкова. Както \"Дневник\" вече писа  омбудсманът Мая Манолова вече има номинации от столични структури на БСП за кандидат за кмет на София. Кандидатурата ѝ е издигната от няколко районни организации на левицата, които са провели конференции в последните дни. Самата Манолова все още избягва директен отговор на въпроса дали би приела да се бори за кмет на София.  Тя се измъква с фрази като:  \"Ще се кандидатирам за кмет на София, ако ме вбесят докрай\". Иначе номинации за кмет на София имат още лидерът на БСП в столицата Калоян Паргов, депутатът Георги Свиленски, бившият кмет на Благоевград Костадин Паскалев, синът на писателя Николай Хайтов - арх. Здравец Хайтов, и професорът по архитектура Борислав Борисов - ректор на Висшето строително училище \"Любен Каравелов\". Предложение на структурите е Мая Манолова да е непартиен кандидат за кмет, т.е. да е издигната от инициативен комитет, подкрепен от БСП. Според социалисти самата Манолова още не е дала категоричен отговор дали ще участва в надпреварата за София, но вече публично обяви, че при евентуално решение не желае да бъде партиен кандидат. Кандидатът на БСП за кмет на София трябва да бъде определен на конференция на столичната организация в началото на септември, след което да бъде утвърден от Националния съвет на \"Позитано\" 20. Дотогава обаче всички районни структури в София трябва да бъдат готови със своите номинации. След това ръководството на столичната организация на БСП трябва да проведе срещи с предложените за кандидати. Що се отнася до посланията , с които от левицата ще печелят избиратели, те включват обещания за безплатни детски градини и преодоляване на недостига на места в тях, запазване на общинските болници и медицински кабинети в големите села, намаляване на местни данъци и такси на създаващи трайни работни места инвеститори, транспорт до всяко населено място, мерки за подобряване на качеството на атмосферния въздух и други. До момента единственият официален кандидат за кмет на София е на  Борис Бонев от \"Спаси София\" . Към този момент столичният кандидат Йорданка Фандъкова не е потвърдила официално дали ще бъде кандидат на ГЕРБ за нов мандат.", "date": "2019.07.27", "title": "Кирил Добрев: Мая е най-подходящият човек за кандидат-кмет на София"}
{"url": "https://www.dnevnik.bg/evropa/2019/07/27/3943960_ungariia_planira_oshte_dve_programi_za_ikonomicheski/", "text": "Унгария може да приложи следващата година още две програми за икономически стимули, ако растежът в Европейския съюз - нейния основен търговски партньор - покаже признаци на забавяне. Това заяви днес унгарският премиер Виктор Орбан, предаде \"Ройтерс\". Орбан произнесе годишната си реч пред унгарското малцинство в Румъния. Събитието се проведе в град Бъйле Тушнад. \"Ако нашите очаквания относно европейските икономически перспективи се окажат правилни, през пролетта на 2020 г. ще се нуждаем от втори, а през есента на 2020 г. от трети план за действие, за да защитим икономиката на Унгария\", каза Орбан. Той добави, че заради слабия икономически растеж в западните европейски страни Унгария вероятно ще се нуждае от двата нови плана за икономическо стимулиране, допълва \"Асошиейтед прес\". Орбан призова към връщане на идеала на \"конкурентната европейска икономика\" и допълни: \"ние се нуждаем от работни места и от намаляване на данъците навсякъде\". Икономическата политика на унгарския премиер е фокусирана върху запазването на икономически растеж, който да е по-висок от средните 2 процента за ЕС. През юни правителството обяви първи пакет от мерки, включително намаляване на данъци, с цел стимулирането на създаване на работни места, припомня \"Ройтерс\". Унгарската икономика нарасна с 5.3% през първото тримесечие на годината. Това е най-висок растеж от 15 години насам. Финансовият министър Михай Варга каза, че мерките от юни могат да поддържат растеж от 4 процента следващата година. Но ако европейските перспективи се влошат, ще са нужни нови стъпки. Днес Орбан не навлезе в подробности в какво ще се изразяват тези стъпки. Той каза, че двете програми, които могат да се приложат догодина, ще подобрят конкуретноспособността на Унгария. Икономисти очакват икономическият растеж на Унгария да се забави до 3.3 % следващата година от прогнозираните 4.3 на сто през настоящата година. На проявата в Бъйле Тушнад, където днес се провежда и фестивал на унгарската култура, Орбан също така разкритикува ЕС заради миграцията, допълва \"Асошиейтед прес\". Той подчерта, че ЕС е допуснал сериозни грешки през последните пет години по отношение на имиграцията, както и по отношение на икономиката. Орбан каза, че Европейската комисия трябва да позволи на съвета на вътрешните министри на страните членки да взимат решение по миграционните въпроси.", "date": "2019.07.27", "title": "Унгария планира още две програми за икономически стимули"}
{"url": "https://www.dnevnik.bg/sport/2019/07/27/3943941_stoicho_stoev_ludogorec_e_v_prehoden_period_i_ima/", "text": "Треньорът на \"Лудогорец\" Стойчо Стоев е уверен, че отборът тепърва ще разкрие потенциала си. Според специалиста съставът има нужда от време, за да \"стане спойката\" между футболистите. Стоев вярва, че тимът ще се поучи от грешките си и ще преодолее исландския \"Валур\" в сблъсъка от втория квалификационен кръг на Лига Европа. В първия мач  \"Лудогорец\" се спаси от загуба при гостуването си с гол в добавеното време . \"Имаме нашите аргументи и в четвъртък съм убеден, че отборът ще покаже истинското си лице. На всички трябва да е ясно, че в момента \"Лудогорец\" преминава през преходен период и за да видите пълния потенциал на отбора ще е необходимо още малко време. Както се казва трябва да се направят фините настройки в отбора\", каза Стоев в интервю пред сайта на клуба. Стоев допълни, че ще продължи да прави ротации, за да може отборът да реагира във всяка ситуация. \"В момента имаме някои колебания. Но аз гледам трезво на нещата, защото съм всеки ден заедно с тези футболисти. Потенциалът на този отбор е огромен. След като изчистим всички грешки, \"Лудогорец\" ще се хареса и на феновете, и на футболната общественост в България\", каза още Стоев.", "date": "2019.07.27", "title": "Стойчо Стоев: \"Лудогорец\" е в преходен период и има огромен потенциал"}
{"url": "https://www.dnevnik.bg/sviat/2019/07/27/3943964_zaradi_bavna_reakciia_na_tel_112_v_rumuniia_e_uvolnen/", "text": "Началникът на полицията в Румъния бе уволнен в петък заради скандално бавна реакция на органите на реда на сигнал на тел. 112 и последвалото убийство на 15-годишно отвлечено момиче. Освен Йоан Буда заради случая в южния град Каракал са уволнени и полицейските началници на окръг Олт Петре Неаксу и Кристиян Войкулеску. Момичето успяло да позвъни на телефона за спешни случаи 3 пъти в четвъртък сутринта, за да съобщи, че е отвлечена, показват данните на службата. Полицията съобщава, че е влязла в къщата 19 часа след първото позвъняване. Властите се затруднили да установят мястото, от което е направено позвълянавето и да получат заповед за влизане в същата, макар че такава не се изисква за подобен случай. Дори след като дежурен съдия издал заповедта, полицаите чакали часове наред преди да започнат операцията и прокуратурата започва разследване за забавянето. Заподозреният похитител и убиец е 65-годишния Джордже Динка и в петък вечерта пред дома му са се събрали да протестират стотици недоволни, съобщава \"Ройтерс\". Президентът и премиерът на страната призоваха да се направи анализ на реагирането на органите на реда и да бъдат наказани отговорните. В къщата полицаите открили човешки останки във варел, за които подозират, че са на 15-годишното момиче и на 18-годишно момиче от близко село, което е изчезнало през април.", "date": "2019.07.27", "title": "Заради бавна реакция на тел. 112 в Румъния е уволнен шефът на полицията"}
{"url": "https://www.dnevnik.bg/politika/2019/07/27/3943943_bsp_na_buzludja_shte_budim_naroda_za_da_padne_gerb/", "text": "Хартиени знаменца на България и на Русия посрещат първите социалисти на историческата поляна под връх Бузлуджа, където днес се проведе традиционният за левицата събор. Макар че още няма 9 часа сутринта, на поляната вече са разположени сергии с локум и сувенири, пекат се кебабчета, пристигат първите гости. \"С Румен Радев или с Корнелия Нинова да купя? Има и с Тодор Живков\", обръща се възрастен мъж към жена си. Двамата избират чаша за чай на една от сергиите. Има и със снимки на руския президент Владимир Путин, както и на поета и революционер Христо Ботев. От другата страна се продават магнитчета със снимки на Бузлуджа и на Корнелия Нинова, има и близалки във формата на петолъчки. Към поляната пъплят социалисти от цялата страна, за да участват в историческия митинг за отбелязване на 128 години от създаването на социалистическото движение. Освен политически послания някои от хората си говорят, че са дошли да чуят и народната певица Николина Чакърдъкова. Кметът какво ще обещае  \"Кой ще е кандидат за кмет не знам. Важното е какво ще обещае\", коментира възрастна жена от Елхово, която седи на поляната. Със събора на практика БСП даде начало на предизборната надпревара за местните избори на 27 октомври т.г. В речта си пред събралите се на поляната по данни на БСП 40 хил. души партийният лидер Корнелия Нинова обеща новоизбраните кметове на БСП да работят за връщане на част от приходите от данъци в общинските бюджети, както и по-евтини комунални услуги заради премахването на концесиите върху тях. В петък на съвещание в Габрово БСП утвърди предизборната си платформа, в която обещава безплатни детски градини, транспорт до всяко населено място, общински болници и др.      В речта си лидерът на БСП каза, че ГЕРБ отказва от свои кметове, но моделът остава същия. И обяви, че моделът е \"горе, в главата на модела\", а от думите й се разбра, че главата трябва да се смени, за да стане промяната. Накрая каза, че левицата ще запази успешните си кметове. Макар и повечето местни конференции за номинации да са минали, кандидатите на БСП за кметове трябва са бъдат утвърдени от Националния съвет на \"Позитано\" 20 в началото на септември. Най-голямата интрига е дали партията ще подкрепи омбудсмана Мая Манолова, ако тя се кандидатира за кмет на София. Днес соченият за един от най-близките хора до Нинова - заместникът й Кирил Добрев, обяви, че няма по-подходяща кандидатура. \"Страхът е врагът ни\"  След като каза, че в момента в България се управлява от едноличната, авторитарна и пълзяща диктатура на Бойко Борисов, лидерът на БСП Корнелия Нинова обяви, че  основният опонент на партията й е ГЕРБ , а основният враг - страхът. \"Борисов управлява заради страха и апатията, в която държи народа. Но държава не може да се управлява със страх, а с ум. Народ не може да се държи в апатия, а трябва да се развиват силите на всеки човек\", каза Нинова. Призивът й към социалистите бе да вдъхнат надежда и сили на всеки човек - беден, без сили и вяра, че ще има промяна. \"Народе, изправете се и те ще паднат\", призова Нинова, след като критикува управлението на ГЕРБ. Накрая тя призова социалистите да търсят партньори сред хората, каза, че политиката е будителство и завърши: \"Да тръгнем из страната и да будим. Единни за България!\". Макар да обяви ГЕРБ за опонент, БСП не каза директно, че иска предсрочни парламентарни избори. Депутатът Георги Гьоков обяви от сцената, че партията трябва да работи така, че за 130-ата й годишнина (бел. авт. - т.е. на редовните парламентарни избори след две години) премиер да е Корнелия Нинова. Единни или не  Акцент в речта на Корнелия Нинова пред социалистите бе и вътрешното състояние на партията. Лидерът се опита да даде няколко аргумента, че БСП не е слаба и разделена, както казвали нейните опоненти в партията, които по думите й имали криви огледала. След критики от лидера на Партията на европейските социалисти (ПЕС) Сергей Станишев, че партията е разделена, в петък в \"Панорама\" тя обяви, че не иска акъл точно от него. Днес Станишев не бе на Бузлуджа. На първите редове на поляната не бяха видени и хората от т.нар. вътрешнопартийна опозиция - Михаил Миков, Ангел Найденов, Атанас Мерджанов, Красимир Янков и др.      Корнелия Нинова каза, че партията не са нито тя, нито двестата души в ръководството й, а хората на поляната. След това ги попита дали са разединени в желанието си за по-високи пенсии, 10 минимални работни заплати еднократна помощ за работещи млади, нежеланието си да се ратифицира Истанбулската конвенция и др., а хората отговаряха: \"Не\", \"не\" и \"не\". \"Казват, че такава партия няма, че си отива\", обяви Нинова и отвърна с числа от изборните резултати, докато тя е лидер. След това каза: \"Отиваме си? На нас ни изглежда, че оставаме\".", "date": "2019.07.27", "title": "БСП на Бузлуджа: Да сменим главата на модела ГЕРБ"}
{"url": "https://www.dnevnik.bg/sviat/2019/07/27/3943963_aresti_na_opozicioneri_v_moskva_predi_planiran_za_dnes/", "text": "Руската полиция задържа видни членове на опозицията преди планиран протест днес в руската столица, предадоха световните агенции. Властите обявиха протеста пред сградата на кметството в Москва, за незаконен и предупредиха, че той може да прерасне в насилие, съобщи БТА. С началото на митинга започнаха и арести, като общо бяха задържани над 630 души. В сряда видният критик на Кремъл Алексей Навални беше пратен зад решетките за 30 дни. Жилищата на други членове на опозицията бяха претърсени. Някои опозиционери бяха привикани за разпит.      Иля Яшин, съюзник на Навални, написа във Фейсбук днес, че полицията е претърсила апартамента му в Москва тази нощ, преди да го задържи и откара извън руската столица. Кира Ярмиш, говорителката на Навални, съобщи в Туитър, че тя и друг активист са били задържани тази сутрин. Други активисти също се оплакаха, че домовете им са били претърсени, посочва \"Ройтерс\". Задържан е бил и Дмитрий Гудков, който се кандидатираше за местните избори в Москва, но му беше отказана регистрация. Това съобщи пред ТАСС неговата адвокатка Оксана Опаренко. В апартамента на Гудков е извършен и обиск. Задържана била и нерегистрираната кандидатка за московската Дума Юлия Галямина, допълва агенцията.      Кметът на Москва Сергей Собянин предупреди в социалните мрежи, че властите ще действат решително, за да осигурят обществения ред. Още преди началото на протеста полицията започна да арестува хора, събиращи се за него, допълва агенцията. Те били откарани към полицейски автобуси, паркирани покрай улица Тверская в Москва, допълва \"Ройтерс\". \"За нарушаване на обществения ред на неразрешена акция в центъра на столицата бяха задържани 295 души\", каза представител на полицията и уточни, че голяма част от задържаните не са жители на Москва.      Данните за арестуваните варират. Според правозащитната организация ОВД-инфо, цитирана от \"Ройтерс\", задържаните са поне 638. Сред тях имало и известни опозиционни активисти, които били арестувани преди проявата, за да им се попречи да участват в нея. Демонстрацията започна край кметството, но в последствие бе изтласкана от полицията в околните улици. В центъра на Москва се чуваха скандирания \"Русия без Путин\" и \"Путин, оставка\".       Задържали го докато седял на една пейка. Протестът край столичното кметство е свикан от намиращия се за пореден път в затвора опозиционен лидер Алексей Навални. Целта е да се окаже натиск върху властите да допуснат опозиционни кандидати на местните избори в Москва на 8 септември. Опозицията призова хората на протести, след като властите отказаха регистрация на около шейсет кандидати за изборите на градски парламент (Дума) на Москва, след които има съмишленици на опонента на Кремъл Навални. Според властите те не са били допуснати до участие, защото не събрали достатъчно действителни подписи в подкрепа на кандидатурите си. Опозицията оспорва това.     ", "date": "2019.07.27", "title": "Стотици задържани в Москва преди и по време на протест на опозицията (обновена)"}
{"url": "https://www.dnevnik.bg/detski_dnevnik/2019/07/27/3943971_ot_drugo_shte_otrejem_no_pari_za_obrazovanie_shte_ima/", "text": "От друго ще отрежем, но пари за образование ще има, каза днес в Пловдив премиерът Бойко Борисов, цитиран от \"Нова телевизия\". Той участва в 12-ата годишна конференция на Асоциацията на българските училища в чужбина (АБУЧ). Премиерът Бойко Борисов съобщи, че за догодина за български училища в чужбина ще бъдат дадени минимум 2 милиона повече. Той допълни, че финансирането в образование е приоритет за правителството. \"За радост, нашите деца в чужбина, те пак са си българчета. Стотици семейства зад граница се обръщат към нас, че искат да си дойдат, но тогава излезе страхотният проблем, че деца, родени второ и трето поколение навън, имат проблем с българския език\", каза премиерът. Бойко Борисов повече от час отговаряше на въпроси и слушаше мненията на представители на българските училища в чужбина. Те поставиха редица проблеми, а премиерът обеща да се запознае с всеки един случай и да вземе мерки. Краят на срещата не се виждаше, но в един момент Борисов се извини, че трябва да тръгва, тъй като трябва да се бори с чумата по прасетата. Вицепрезидентът Илияна Йотова, която също гостува на конференцията обяви, че са необходими целенасочени държавни политики за съхранение на българското самосъзнание и връщането на българите в страната. \"Вие сте външната витрина на българското образование. Вие сте и мощното оръжие срещу асимилаторските политики на някои държави, срещу посегателствата върху историята\", подчерта Илияна Йотова. Трябва целенасочена и упорита национална политика за връщането на позициите на българистиката във водещи световни университети, убедена е Илияна Йотова. Вицепрезидентът подчерта, че се формират лекторати по македонски език там, където са изгубени лекторатите по български език.", "date": "2019.07.27", "title": "От друго ще отрежем, но пари за образование ще има, обяви Борисов"}
{"url": "https://www.dnevnik.bg/photos/2019/07/27/3943920_fotogaleriia_suborut_na_bsp_na_buzludja/", "text": "Днес се проведе традиционният събор на БСП на поляната под връх Бузлуджа. По данни на партията на събитието са се събрали 40 хиляди социалисти.", "date": "2019.07.27", "title": "Фотогалерия: Съборът на БСП на Бузлуджа"}
{"url": "https://www.dnevnik.bg/sport/2019/07/27/3944016_hamiltun_shte_startira_pruv_ferari_ruhna_v/", "text": "Световният шампион Люис Хамилтън продължи доминацията си във Формула 1, след като спечели квалификацията в Гран при на Германия. Британецът беше най-бърз на пистата \"Хокенхайм\", като след него се наредиха Макс Верстапен (\"Ред бул\") и Валтери Ботас (\"Мерцедес\") Хамилтън ще стартира пръв за четвърти път от 11 състезания. \"Мерцедес\" затвърди хегемонията си, като досега през сезона пилотите на тима спечелиха осем полпозишъна. Квалификацията в Германия се превърна в кошмар за \"Ферари\" въпреки доброто темпо в тренировките. Себастиан Фетел загуби мощност в загряващата обиколка и се прибра в бокса, без да излезе повече на пистата. Шарл Льоклер, който се движеше в челото, не стартира в заключителната част на квалификацията заради проблем с болида. От своя страна, Пиер Гасли (\"Ред бул\") и Кими Райконен с \"Алфа Ромео\" заслужиха четвърто и пето място. Надпреварата в Германия е в неделя от 16.10 ч. българско време.", "date": "2019.07.27", "title": "Хамилтън отново е пръв, \"Ферари\" рухна в квалификацията в Германия"}
{"url": "https://www.dnevnik.bg/biznes/2019/07/27/3944017_sreshtu_izbora_na_koncesioner_na_letishte_sofiia_sa/", "text": "Изборът на консорциума \"Соф кънект\" с летищен оператор Мюнхен за концесионер на летище \"София\" се обжалва от двама от общо петимата кандидати. В последния възможен ден – 26 юли пред Комисията за защита на конкуренцията процедурата е атакувана от \"Маг Оувърсийз Инвестмънт\" ЛТД и Консорциум \"Еърпортс де пари\" ЕС.ЕЙ. \"Еърпортс де пари\" е част от консорциума Group ADP и турската \"ТАВ Хавалиманларъ Холдинг\" и беше класиран на второ място. Докато \"МАГ Оувърсийз Инвестмънтс\" Лтд е водещият партньор в консорциум \"Витоша\", заел четвърта позиция след процедурата за концесия. Изборът на \"Соф кънект\" , в който акционери са фондът Meridiam и строителната компания \"Щрабаг\", а консултант е летище Мюнхен, беше определен за изненадващ. Офертата на победителя предвижда да заплаща на държавата 24.5 млн. евро годишно възнаграждение и да инвестира в следващите 35 години от концесията 608 млн. евро (плюс исканата от всички сума от 550 млн. лв. първоначално плащане).      \"Капитал\" изчисли , че офертата е третата по сила на база годишното плащане към държавата, което е с тежест 55% и се нарежда на последно място като абсолютна стойност на инвестициите. Предимството, което осигурява изборът на \"Соф кънект\" е техническата оферта. За сравнение класираният втори консорциум между \"Еърпорт дьо Пари\" и \"Тафхваламаръ холдинг\"  беше готов да дава  32.8 млн. евро годишно като концесионна такса и да инвестира 903 млн. евро.  Консорциум \"Витоша\" , участниците в който управляват летища във Великобритания и Китай, бяха посочили най-ниско годишно възнаграждение - 19,95 млн. евро, но пък обещаваха да инвестират в летище \"София\" - над 1 млрд. евро за периода на концесията от 35 години. При това положение се появиха твърдения, че роля в избора на концесионер има мястото за завода на \"Фолксваген\", което е обсъдено на високо германско-българско ниво. За момента  концернът води преговори приоритетно с Турция , но наскоро министърът на икономиката  Емил Караниколов обяви , че това е временно класиране и България остава в играта. Според \"Капитал\" има и сериозни съмнение, че до този избор се е стигнало след лобизъм на силни местни бизнес интереси. Най-често спряганите имена са на Делян Пеевски и Кирил Домусчиев. Връзки с местни лица бяха отречени пред \"Капитал\" от обединението, но за тях говорят трима източници, близки до процедурата. Освен пред КЗК процедурата за избор на концесионер на летище \"София\" може да се обжалва и пред Върховния административен съд. В зависимост от бързината на произнасяне по случая на регулаторния орган и магистратите, сключване на договор може да се забави с между два месеца и повече от една година.", "date": "2019.07.27", "title": "Срещу избора на концесионер на летище \"София\" са подадени две жалби"}
{"url": "https://www.dnevnik.bg/bulgaria/2019/07/27/3944023_subarianeto_na_tjutjunev_sklad_v_plovdiv_e_spriano/", "text": "Събарянето на полуразрушения тютюнев склад на Сточна гара в Пловдив е спряно. Причината – имало предписание за запазване на част от фасадата на сградата с архитектурните елементи, както и инструкции за демонтаж и укрепване, а събарянето е започнало без подпис на кмета Иван Тотев.  Малко след 10 часа тази сутрин движението по централния бул. \"Христо Ботев\" бе забранено, за да започне рушенето. Министърът на културата Боил Банов пристигна на място и заяви, че складът е част от ансамблов паметник на културата \"Филипопол - Тримонциум – Пловдив\" и не може да бъде разрушен. Той се закани и физичеки да пази склада, ако трябва, съобщи БНР.  \"Трябва да бъде направен проект, който да съхрани фасадата ѝ, а дотогава сградата, която е в окаяно състояние, да бъде обезопасена\", обясни Банов. Според министъра сградата е част от ансамблов паметник на културата, заради което Националният институт за недвижимо културно наследство е трябвало да спре събарянето. По думите му нарушена е и процедурата, защото кметът Иван Тотев не е подписал доклада на комисията, изготвен преди повече от година. Без подписа му не може да се пристъпи към събаряне.", "date": "2019.07.27", "title": "Министърът на културата спря събарянето на тютюнев склад в Пловдив"}
{"url": "https://www.dnevnik.bg/sport/2019/07/27/3944029_egan_bernal_uzakoni_titlata_si_v_tur_dyo_frans/", "text": "Еган Бернал е шампионът в Обиколката на Франция, след като узакони триумфа си в Тура етап преди края. Състезателят на \"Инеос\" нямаше никакви проблеми да задържи жълтата фланелка в 20-ия етап, който беше само 59 километра между Албервил и Вал Торен. Етапът беше съкратен заради тежките метеорологични условия в Алпите в последните два дни, както и  свлачище на изкачването  Кол дьо Розлан, което принуди организаторите да търсят алтернативен маршрут. Колоната измина 26 равнинни километра, преди да се насочи към финалната височина към ски курорта Вал Торен на 2365 метра надморска височина. Изкачването беше 33 километра със среден наклон 5.5%. Бернал започна деня с аванс от 45 секунди пред Жулиан Алафилип, който водеше до 19-ия етап. Колумбиецът се справи с изпитанието и завърши в групата на фаворитите, за да си гарантира крайната победа. В неделя предстои парадният етап в Париж, в който различки за генералното класиране по традиция не се правят. Основната група отдава чест на жълтото трико, като спринтьорите определят етапния победител в кралски спринт на Шанз Елизе.   Етапът донесе разместване в Топ 10 на генералното класиране.  Жулиан Алафилип , който носеше жълтата фланелка до 19-ия етап, загуби много време и три места, за да се озове на петата позиция. Герант Томас излезе втори, а на подиума се качи и Стивън Краусвайк (\"Йъмбо Висма\"). Пред Алафилип се изкачи и Емануел Бухман. В топ 10 влезе Уорен Баргил, който измести Ричи Порт. Бернал е първият представител на Колумбия, който печели най-голямото колоездачно състезание. Бернал е и третият най-млад шампион в Тура (22 години и 195 дни). Единствените по-млади от него в историята са Анри Корне през 1904 г. (19 г. 352 дни) и Франсоа Фабер (22 г. 187 дни). Бернал дебютира в Тура преди година, когато помагаше на съотборниците си и завърши 15-и. През тази година той печели и бялата фланелка за най-добър до 25 години, а освен това остана втори в класацията при катерачите. Победата е четвърта за Колумбия в голяма обиколка след тези на Луис Ерера (Вуелта 1987) и Найро Кинтана (Джиро 2014 и Вуелта 2016). За \"Инеос\" това е седми триумф в Тур дьо Франс в рамките на осем години. Британският тим, който до миналата година носеше името \"Скай\", печели с четвърти различен колоездач - сър Брадли Уигинс (2012), Крис Фрум (2013, 2015, 2016 и 2017) и Герант Томас (2018). \"Невероятно е всичко, което се случва. Вече мога да повярвам и да осъзная, но остава още един етап, в който трябва да стигнем до Париж. Само да изрека, че съм шампион в Тура е невероятно\", каза Бернал след финала.      Етапът беше спечелен от Винченцо Нибали. Шампионът от 2014 г. направи невероятно каране по височината Вал Торен, за да финишира с 10 секунди пред световния първенец Алехандро Валверде. Колоездачът на \"Бахрейн Мерида\" се откъсна от началото на етапа, а 9 км преди края на изкачването направи и решителната атака от откъсналата се група. В основната група \"Йъмбо Висма\" наложиха високо темпо с идея да затруднят Алафилип и да позволят на съотборника си Краусвайк да се изкачи на подиума. 13 километра преди края на височината Алафилип изостана и започна да губи много време. Атаки в групата на фаворитите нямаше, което позволи на Нибали да пресече финала пръв. Единствено съотборниците в \"Мовистар\" Валверде и Ланда атакуваха в последния километър, но само, за да завършат втори и трети. Бернал пресече финала четвърти и узакони титлата си.      С качването на двама колоездачи на подиума \"Инеос\" затвърждават своята доминация. Те повтарят постижението от 2012 г., когато бяха първи и втори с Уигинс и Фрум. През 2018 г. Томас спечели титлата, а Фрум беше трети. В неделя предстои последният 21-и етап - 126 километра от Рамбуйе до Шанз Елизе.", "date": "2019.07.27", "title": "Еган Бернал узакони триумфа си в Тур дьо Франс"}
{"url": "https://www.dnevnik.bg/biznes/2019/07/27/3944042_franciia_predlaga_vsichki_strani_ot_g-7_da_nalagat/", "text": "Френският финансов министър Брюно Льо Мер заяви днес, че Франция ще изпълни намерението си да облага с данъци приходите на големите технологични компании и призова САЩ да не вкарват търговските мита в дебата за справедливото облагане на цифровите услуги, предаде Ройтерс. Льо Мер каза това в отговор на  заплахата на американския президент Доналд Тръмп , че ще въведе мита за френските вина в отговор на френския данък върху цифровите услуги, който според него е несправедливо насочен срещу американски компании. Той добави, че Франция се надява лидерите от Г-7 да постигнат принципно споразумение за универсално данъчно облагане на цифровите услуги на следващата среща на върха в Биариц. \"Искаме отсега до края на август - срещата на Г-7 в Биариц - да стигнем до споразумение за универсално данъчно облагане на цифровите дейности\", каза Льо Мер на пресконференция в Берси. Льо Мер подчерта, че френският данък върху гигантите в цифровата сфера няма да засяга само американски компании, а ще бъде наложен и върху европейски и китайски фирми, предаде \"Франс прес\". \"В наш интерес е да имаме справедлив цифров данък\", каза Льо Мер пред журналисти. По повод заплахата от Тръмп, той призова журналистите да не смесват двете теми. \"Ключовият въпрос е как да постигнем консенсус за справедливо данъчно облагане на цифровите дейности\", каза министърът. Преди две седмици френският Сенат одобри 3% налог върху приходите от цифрови услуги, реализирани на територията на Франция. Той ще засегне компании с над 25 милиона евро оборот във Франция и 750 милиона в световен мащаб. Други европейски страни, включително Австрия, Великобритания, Испания и Италия, също обявиха планове да въведат подобни данъци. Льо Мер повтори думите на Макрон, че Франция ще отмени националния си цифров данък, ако бъде постигнато споразумение за универсален данък на равнище Организация за икономическо сътрудничество и развитие.", "date": "2019.07.27", "title": "Франция предлага всички страни от Г-7 да налагат данъци на технологичните компании"}
{"url": "https://www.dnevnik.bg/evropa/2019/07/27/3944044_orban_obiavi_che_es_e_dopusnal_seriozni_greshki_s/", "text": "Унгарският министър-председател Виктор Орбан каза днес, че Европейският съюз е допуснал \"сериозни грешки\" през последните пет години във връзка с имиграцията и икономиката, предаде \"Асошиейтед прес\", цитирана от БТА. Необходимо е Европейската комисия да позволи на съвета на вътрешните министри от общността да решава въпросите на миграцията, заяви Орбан и сравни тяхната роля с Еврогрупата - финансовите министри на страните от еврозоната. Той възрази срещу \"политическия активизъм\", който според него упражнява ЕК, започнала многобройни процедури срещу унгарското правителство по въпроси, по които се смята, че то нарушава правилата на ЕС. \"Комисията . . . е необходимо да се държи като пазител на споразуменията на ЕС и да избягва политическия активизъм\", каза Орбан на унгарски културен фестивал в румънския град Бъйле Тушнад. По думите му \"тя не е политически орган, не би трябвало да има програма и не би трябвало да извършва политически атаки срещу държавите членки\". Предвижда се Орбан да се срещне с избраната за председател на ЕК Урсула фон дер Лайен в четвъртък в Брюксел. Той подкрепи нейната кандидатура и показва, че очаква тя да заеме по-помирителна позиция към Унгария и други страни в региона, които често имат разногласия с мнозинството държави в ЕС по въпроси като миграцията и екологичните стандарти. Орбан заяви, че е време за връщане към идеала на \"конкурентната европейска икономика\", със създаване на повече работни места и \"понижаване на данъците навсякъде\". Унгарският премиер, който привлече медийното внимание след своята реч в Бъйле Тушнад през 2014 г., подробно описвайки усилията си за изграждане на \"нелиберална държава\", посвети почти половината от 52-минутното си обръщение на тази тема, като атакува либерализма и свърза \"нелибералната политика\" с \"християнската свобода\" и нейната защита. По думите му християнската свобода е нападана както на вътрешен фронт - либералите, които искат да бъде изоставена християнската култура, така и на външен фронт - миграцията. \"Последицата, ако не целта, на миграцията е, че тя разрушава Европа, каквато я познавахме\", каза той. Според него в следващите 15 години единственият начин за подсилване на Унгария ще бъде да се окаже отпор на \"либералния цайтгайст и либералния интернационализъм\"", "date": "2019.07.27", "title": "Орбан обяви, че ЕС е допуснал сериозни грешки с мигрантите и в икономиката"}
{"url": "https://www.dnevnik.bg/sviat/2019/07/27/3944046_s_voenni_helikopteri_i_lodki_v_indiia_evakuiraha/", "text": "Хеликоптери на въоръжените сили и спасителни лодки участваха в евакуацията на 700 пътници от влак, блокиран от снощи от наводненията недалече от индийския град Мумбай, предадоха световните агенции, цитирани от БТА. В изявление службата за реакция при бедствия в щата Махаращра съобщи, че влакът \"Махалаксми експрес\" тръгнал вчера вечерта от Мумбай за Колхапур, на 350 км в южна посока. Той изминал едва 60 км, когато се оказал блокиран от наводнение в резултат на разлив на река, причинен от мусонните дъждове, отбелязва Франс прес и ДПА. Индийският министър на вътрешните работи Амит Шах съобщи в Туитър, че всички пътници от влака са били евакуирани успешно, отбелязва Асошиейтед прес. Сред пътниците имало девет бременни жени. Операцията е продължила няколко часа. Осигурени са били линейки и най-малко 37 лекари. Над 280 души са загинали при наводнения и други инциденти, причинени от мусоните, в Индия през юли. Най-малко 114 души са загинали в резултат на силни наводнения от 10 юли насам в Бангладеш, съобщи местният в. \"Дака трибюн\", цитиран от ТАСС. По данни на медици и спасители няколкостотин хиляди души в страната са били принудени на напуснат домовете си, а равнището на водата в реките продължава да се повишава. Около 15 000 души са се заразили с инфекциозни болести от водата или са получили различни по тежест наранявания от началото на наводненията досега.", "date": "2019.07.27", "title": "С военни хеликоптери и лодки в Индия евакуираха пътници от заклещен в наводнение влак"}
{"url": "https://www.dnevnik.bg/tehnologii/2019/07/27/3944054_tovarniiat_kosmicheski_korab_na_kompaniiata_speis_eks/", "text": "Товарният космически кораб \"Драгън\" на компанията \"Спейс Екс\" успешно се скачи днес с Международната космическа станция (МКС), заяви американската космическа агенция НАСА, цитирана от ДПА, предаде БТА. Корабът носи 2200 килограма провизии, включително храна и материал за около 250 научни опита. Той беше изстрелян с ракета \"Фалкън 9\" в четвъртък от американската военновъздушна база \"Кейп Канаверал\". Това е третият полет на \"Драгън\" до МКС и 18-ата мисия за доставка на \"Спейс Екс\" до станцията.", "date": "2019.07.27", "title": "Товарният космически кораб на компанията \"Спейс Екс\" се скачи с космическата станция"}
{"url": "https://www.dnevnik.bg/photos/2019/07/27/3944062_snimka_na_denia_putin_se_potopi_do_dunoto_na_finskiia/", "text": "Руският президент Владимир Путин се потопи с батискафа \"Експлорър\" 3.11 на дъното на Финския залив в Балтийско море, за да почете паметта на екипажа на руската подводница \"Щ-308 Сьомга\".", "date": "2019.07.27", "title": "Снимка на деня: Путин се потопи до дъното на Финския залив"}
