{"url": "http://www.dnevnik.bg/sviat/2017/11/15/3078820_budapeshta_iska_obiasneniia_ot_sasht_za_pomoshtta_za/", "text": "Дейвид Костеланчик - шарже д'афер на САЩ в Унгария, бе извикан във външното министерство в Будапеща във връзка с  американския план за финансиране на медии  в провинцията в Унгария, предаде \"Ройтерс\", цитирана от БТА. Според Будапеща това е \"политическа интервенция\" преди изборите през април 2018 г. Съединените щати съобщиха в понеделник, че ще финансират със 700 000 долара медии в селските райони в Унгария. Парите ще могат да използват след май 2018 г. за обучение, подготовка, техническа и финансова помощ на журналисти, разширяване на достъпа до местни и международни медийни платформи, за да се окаже подкрепа на независимите медии, подложени на растящ натиск и сплашване. \"Министерството на външните работи и търговията извика американския шарже д'афер, за да поиска обяснения. Казахме му, че приемаме това като политическа интервенция на Държавния департамент на САЩ преди изборите\", каза говорителят на външното министерство. Унгарският премиер Виктор Орбан засили контрола над медиите със законови промени, регулаторни мерки и купуване на медии от негови съмишленици от бизнеса, напомня \"Ройтерс\". \"Все още има независими и опозиционни медии, способни да работят с широка редакционна свобода. Но броят им се топи и са изправени пред предизвикателства на рекламния пазар, с каквито не се сблъскват проправителствените редакции\", каза миналия месец Дейвид Костеланчик, американският шарже д'афер. \"Те са подложени на натиск и тормоз и в резултат на това все по-малко унгарци виждат да се водят сериозен дебат и дискусии - нещо, което е толкова важно, и дори фундаментално за представителната демокрация\", добави той на конференция за журналистиката в Унгария.", "date": "2017.11.15", "title": "Будапеща иска обяснения от САЩ за помощта за регионални медии в Унгария"}
{"url": "http://www.dnevnik.bg/video/2017/11/15/3078024_video_bogat_gruk_iskal_da_si_kupi_strategicheski/", "text": "Арабски шейхове и богаташи от други страни искат от компанията \"Туполев\" да им направи личен луксозен самолет от стратегическия бомбардировач Ту-160. Това твърди пред ТАСС зам.-генералният директор Валерий Солозобов. Ако не може от свръхзвуковия ракетоносец, като алтернатива се възприемал Ту-22М3. Подобни молби \"не спират да идват при нас от арабски шейх, милионер от Австралия и жител на Гърция, който не е сред най-бедните\", казва още Солозобов. Той, обаче, уточнява, че това е невъзможно, защото бойните самолети на Русия са секретни. \"Технологията за създаване на Ту-160 е поверителна и не знам дали би било правилно да предоставяме на когото и да е такъв самолет дори пътнически вариант.\" Според него преработването на \"Белият лебед\", както наричат в Русия самолета, в бизнес версия щяло да излезе неоправдано скъпо. \"Много по-евтино би било да се направи чисто нов такъв самолет и без технологиите, използвани при изработване на ракетоносец.\" Ту-160 се ражда като продължение на замислен още през 50-те години Проект-108 и е разработен от конструкторското бюро \"Туполев\" през 70-те и 80-те години на ХХ век. Днес той е смятан за най-големият в историята на военната авиация свръхзвуков самолет с променлива геометрия на крилата. Blackjack, както го наричат на Запад, е на въоръжение от 1987г., може да вдига до 1800 км/ч и се планира модернизирането му още през 2018г. В момента Русия има на въоръжение 11 броя Ту-160 и пет от по-модерната версия Ту-160М1, които се използват и за пускане на крилати ракети по цели в Сирия.", "date": "2017.11.15", "title": "Видео: Богат грък искал да си купи стратегически бомбардировач Ту-160"}
{"url": "http://www.dnevnik.bg/biznes/2017/11/15/3078821_chovekut_koito_napazaruva_za_den_samoleti_za_50_mlrd/", "text": "Инвеститорът в авиокомпании, които не държат на лукса, Бил Франки сключи рекордна сделка на авиоизложението в Дубай като поръча 430 джета, съобщава \"Ройтерс\". Той създава състоянието си тъкмо като шампион в това да продава на клиентите на такива авиокомпании допълнителни удобства срещу съответните такси. Осемдесетгодишният ветеран в бранша е и един от създателите и управляващ партньор на базираната във Финикс частна инвестиционна компания Indigo Partners LLC. \"Клиентът е като тийнейджър - разглезено хлапе\", коментира Франки след като подписа договора за самолетите на обща цена от 50 млрд. долара. Според него клиентите на авиокомпаниите са свикнали да летят при първокласни условия с много услуги на борда, но не са съгласни да плащат по-висока цена за тях. \"Така че ако искате да летите на възможно най-ниските цени, ще трябва да жертвате нещо\", обяснява той. Оценката му е, че авиационната индустрия трябва да възприеме подхода на европейските нискобюджетни превозвачи като Wizz air (\"Уиз ер\",която междувременно днес обяви, че е поръчала по време на изложението 146 самолета А320, които да й бъдат доставени до 2025 г. - бел. ред.) и Ryanair (\"Райънер\"), които отнемат пазарен дял от традиционните превозвачи по късите дестинации. Франки коментира и че идеята е летенето със самолет трябва да е достъпно, за да привлече хората, които иначе биха избрали дълго пътуване с автобус или влак. \"Причината те да не могат да летят е защото билетите са скъпи. Така че ако сме в състояние да създадем модел с ниски цени, ще имаме голям успех с привличането на пътници\", допълва бизнесменът. Indigo, която е създадена през 2003 г., контролира базирания в Денвър нискобюджетен превозвач Frontier Airlines както и чилийския JetSmart и частично мексиканския Volaris. Компанията освен това през юни продаде 18.7% дял в \"Уиз ер\", а преди това имаше дялове и в сингапурската Tiger Airways както и в американската Spirit Airlines. Огромната сделка включва A320neo и A321neos, които ще обслужват полети на Wizz Air, Frontier, Volaris и JetSmart. Франки започва кариерата си във фалиралата America West Airlines, която по-късно поглъща U.S. Airways, след което е придобита от American Airlines. В America West той взема уроци по летене от нискобюджетни превозвачи като Southwest Airlines и Ryanair за това как да се лети възможно най-много часове на ден и да се налагат допълнителни такси за услугите на борда. \"Ако не си дисциплиниран да спазваш бизнесмодела и позволиш на други разходи да изтичат, значи си на пътя към ада\", коментира Франки. Нискобюджетните авиокомпании пестят пари като поръчват много самолети на ниски цени, когато производителите са склонни да пълнят папките с множество поръчки и обикновено залагат на един модел. Източници на \"Ройтерс\" от авиоиндустрията обясняват, че Indigo Partners получава процент от джетове, насочени към други авиокомпании.", "date": "2017.11.15", "title": "Човекът, който напазарува за ден самолети за 50 млрд. долара"}
{"url": "http://www.dnevnik.bg/sviat/2017/11/15/3078818_ramon_peres-maura_jurnalist_ispancite_sami_plashtat/", "text": "В Каталуня е в сила особена ситуация, при която общественото радио и телевизия излъчва всеки ден срещу правителството на страната, пред което трябва да отговаря с данъците си, каза на среща с журналисти в София заместник-главният редактор на испанския вестник А Бе Се Рамон Перес-Маура. По време на гостуването си в България във вторник и сряда той се срещна с български колеги в Съюза на българските журналисти, за да обсъди проблемите на испанския медиен пейзаж. \"Това е единственият случай в света, който познавам, в който някой плаща със собствените си пари, за да го критикуват. В  обществената телевизия  започват програмата си сутринта със \"Здравейте от независимата Република Каталуня! На границата с Испания няма задръствания.\" И това - с моите данъци,\" добави Перес-Маура, който е още бивш генерален секретар на Европейския съюз на всекидневниците (обединяващ издания като \"Фигаро\", \"Дейли телеграф\", \"Ди велт\" и А Бе Се) и член на Кралския институт за научни изследвания  \"Елкано\" . Според него мисията на големите испански издания е да защитават конституционните позиции и да изразяват такива, които са в унисон с голям процент от населението на страната, \"Не съм политик, не се опитвам да спечеля гласовете на читателя. Бих искал да видя политическо мнозинство, което да защитава интересите, които ние защитаваме,\" каза още Маура, Последните коментари бяха в отговор на въпрос на \"Дневник\" дали журналистите в националните испански медии, които обикновено са коректив на властта, се чувстват раздвоени в начина, по който отразяват кризата в Каталуня и в отговора, който властите в Мадрид дадоха на опита за отделяне на Каталуня от Испания. \"А Бе Се е най-критичният към начина на прилагане вестник към \"чл. 155\". Една от работите ми е като ръководител на \"Мнения\" е да моля дни наред колумнистите ни да не критикуват с толкова по-остър тон правителството, тъй като това не се синхронизира с нашите читатели. Оттам нататък мисията на А Бе Се и на големите издания в Мадрид не е да се привлича никой на конституционните позиции, а да изразяваме принципи, които мислим, че са в унисон с голям процент от населението на Испания.\" Попитан от \"Дневник\" дали националните испански медии търсят начини да приобщят между един и два милиона каталунци, поискали независимост според референдумите и проучванията на обществеото мнение (и често наричащи медиите \"фашисти\" и \"проправителствени рупори\"), Перес-Маура настоя, че \"всички резултати дават поддръжка за мнозинството срещу независимостта\" и че на над милион желаещи отделяне съответстват шест милиона, за които това не е в сила. След въпроса дали смята, че случилото се в Каталуня ще доведе до промени в образователната система на областта, той отбеляза, че  със сигурност ще се наложи  намеса на националната инспекция. \"Основният проблем беше образованието - оттам идваше цялата омраза,\" каза той. \"Здравейте от независимата Република Каталуня, на границата няма задръствания\" В Каталуня нямаше достатъчно разнообразие на мненията за това, което привържениците на независимостта наричаха \"процеса\", а същевременно повечето издания получаваха субсидии от властите в Барселона, каза Перес-Маура. Най-големите издания, \"Ла вангуардия\" и \"Ел периодико\", получават между 7 и 8 милиона евро на година, за да правят преводи на изданията си на каталунски всеки ден. \"В регион, където всички говорят и каталунски, и кастилски (испански), как се оправдава това, че трябва да се правят две издания? Направете или едното, или другото.\" При местните телевизии в Каталуня, всеки път при смяната на правителството в Барселона, се сменяше управлението - а това \"за първи път не се случи с член 155 на Конституцията\", каза Перес-Маура. Той припомни, че промяната не можа да стане поради липсата на съгласие между трите големи партии - социалистите отхвърляха подобна стъпка. Това правителство има основание да се страхува от манипулацията, която се извърши в социалните мрежи, във \"Фейсбук\" и \"Туитър\". Изображенията, които се показват, дори не са от този момент, а от други случаи. Те са част от внимателно направен монтаж... и не знам дали е случайно, но сървърите, от които излизат тези снимки, са 70% в Русия и почти 30% във Венецуела,\" каза Перес-Мауро, имайки предвид констатираната от властите в Мадрид  дезинформационна  кампания,  провеждана от Русия . Интернет и печат Перес-Маура коментира и трудностите, които срещат традиционните медии в конкуренция с онлаййн изданията. \"Традиционните медии - печат, радио и телевизия - все ще не са се научили да използват максимално добре дигиталното пространство. В случая с телевизиите традиционните канали все още не знаят как да се справят с конкуренцията на услуги като \"Нетфликс\", с които можеш да гледаш каквото и когато пожелаеш.\" \"При печата това е напълно предизвестено самоубийство. Редакторите в предишните 20 години извършиха глупостта да дават в Интернет безплатно онова, за което се плаща на хартия. Мислеха, че продават хартия, а не новини - така работата на журналиста струваше нула. Това сериозно допринесе цяло поколение да се възпита в идеята, че информацията е безплатна. (В Испания) не познавам нито една медия, в която безплатната информация да е толкова добра, колкото платената.\" \"Противно на очакванията ръстът при продажбите на електронните издания на вестниците не е по-голям от този при хартиените. В замяна на това при отворените издания има постоянен брой посетители, но не и особен растеж. Лошото е, че не се генерира такова количество и стойност на реклами, което да съответства на броя на читателите - както и че издателят на вестника не е отговорен за съдържанието на рекламата.\"", "date": "2017.11.15", "title": "Рамон Перес-Маура, журналист: Испанците сами плащат част от кампанията за отделяне на Каталуня"}
{"url": "http://www.dnevnik.bg/sport/2017/11/15/3078862_fotogaleriia_bezapelacionnata_pobeda_koiato_klasira/", "text": " се класира за полуфиналите във финалния турнир на АТП в Лондон след втора поредна победа в група \"Пийт Сампрас\". Българинът отказа Давид Гофен след 6:0, 6:2 само за час и 14 минути.", "date": "2017.11.15", "title": "Фотогалерия: Безапелационната победа, която класира Григор Димитров на полуфинал в Лондон"}
{"url": "http://www.dnevnik.bg/citat_na_deniia/2017/11/15/3078859_citat_na_denia_ne_moje_da_izpolzvash_demokraciiata/", "text": "Не може да използваш демокрацията срещу върховенството на закона\", написа сутринта в  профила си в \"Туитър\"  Франс Тимерманс, зам.-председател на Еврокомисията. Думите му са по повод действията на Варшава, с която институциите на ЕС са в изострящ се конфликт за демократичността и законността на мерки, закони и промени, предприети през последните почти две години от управляващата консервативно-националистическа партия \"Право и справедливост\". Днес Тимерманс говори пред Европейския парламент, където с внушително мнозинство евродепутатите  решиха да препопръчат задействане на процедура  за отнемане правото на глас на поляците в заседанията на евроинституции, на които се взимат решения за политиката на ЕС. Фундаментални ценности на ЕС са очевидно застрашени в Полша и трябва да се започне процедура по Чл.7 от Договора на ЕС, за да се предотврати срив във върховенството на закона, заявиха депутати по време на дебатите. Те специално говориха за тревогата си за разделението на властите, незавсимостто на правораздаването и защитата на фундаментални права, както са дефинирани в Договора за ЕС и Конституцията на Полша. Сред призивите на евродепутатите е незабавно да се прекрати сечта в резервата Беловежка пушча, където е най-древната девствена гора в Европа, да се осъди по най-категоричен начин \"ксенофобският и фашистки марш, който премина във Варшава на 11 ноември\" и да се осигури предоставяне на контрацептиви без лекарски лецепти.", "date": "2017.11.15", "title": "Цитат на деня: Не може да използваш демокрацията срещу върховенството на закона"}
{"url": "http://www.dnevnik.bg/sviat/2017/11/15/3078636_hizbula_e_nai-silniiat_koz_na_iran_v_blizkiia_iztok/", "text": "Ливанското шиитско движение \"Хизбула\", което бе разкритикувано от премиера Саад Харири заради ролята му в региона, разшири влиянието си в Близкия изток през последните години, включвайки се в няколко конфликта по искане на Иран. Според експерти \"Хизбула\" е най-силният коз на ислямската република. Харири, който обяви  изненадващо оставката си  на 4 ноември, докато бе в Саудитска Арабия, заклейми язвително намесите в други арабски страни на въоръжената шиитска организация, един от основните играчи в политическия живот на Ливан. Новата политическа криза, разтърсила тази страна, изглежда пряко свързана с гнева на Рияд към \"Хизбула\", която според експерти е \"инструмент\" на иранската експанзия в региона, главно в Сирия и Йемен. \"Хизбула\"  е \"най-силният коз\" за Техеран в региона, но \"тази оставка е показателна за желанието на саудитците да сложат край на иранското настъпление\", каза експертът по международни отношения Карим Битар. Двете регионални сили от десетилетия водят борба за влияние. \"Хизбула\", създадена през 80-те години на XX век, за да се бори срещу израелската намеса и последвалата окупация в Ливан, която продължи до 2000 г., получава от дълго време финансова и военна помощ от Иран. Посочена като \"терористична организация\" от Рияд и Вашингтон, обект на американски икономически санкции,  \"Хизбула\"  днес е незаобиколим фактор в конфликтите, бушуващи в Близкия изток. Военни умения \"Чрез  \"Хизбула\"  Иран успя да действа на няколко регионални фронта. Групировката бе полезна за разпространяване на  иранското влияние \", увери Хилал Хашан, преподавател по политология в Американския университет в Бейрут. Според експерта движението - \"най-важният инструмент на Иран в региона\" - е сформирало в Ирак влиятелните шиитски милиции Хашд аш Шааби. Има си \"агенти\" в Йемен, където  шиитските бунтовници хуси  са мишена на военна кампания, оглавявана от Рияд. Но най-вече \"Хизбула\" направи сирийския режим боеспособен, смята Хашан. В Сирия, която от 2011 г. е системно опустошавана от смъртоносен конфликт, \"Хизбула\" е неотлъчен съюзник на  президента Башар Асад . \"Във военно отношение \"Хизбула\" се закали в Сирия. Тя придоби умения за извършване на настъпления, а не само такива на антибунтовническо движение\", каза Битар. Според Джоузеф Бахут, анализатор във фондация \"Карнеги\", \"Хизбула\" е станала вече дори \"модел за подражание за всички минисили в региона\", като  бунтовниците хуси в Йемен . Въоръженото движение е \"перлата в короната, силата\", която позволи на Иран да стане през последните трийсет години \"най-голямата сила в Леванта\", уточни той. Седмица след оставката си Харири наруши мълчанието си и заклейми в неделя намесите на \"Хизбула\" в арабските страни. \"Казах на \"Хизбула\", че е в техен интерес да бъде запазен Ливан, да се откажат от някои театри, в които са се намесили\", каза Харири, чиято оставка още не е приета от президента Мишел Аун. \"Имаше ли Саудитска Арабия някаква позиция относно \"Хизбула\", в който и да било момент преди войната в Йемен?\", попита Харири, който през последните години е подкрепян от Рияд. Равновесието на терора Политическата криза поражда страхове, че в Ливан - страна, в която цари крехко равновесие между отделните общности - може да избухне ново насилие. В последното си изявление лидерът на \"Хизбула\" Хасан Насрала стигна дотам да обвини Рияд, че е поискал от Израел да атакува Ливан. Трън в очите на Израел, шиитското движение е единствената ливанска фракция, която не се отказа от арсенала си в края на гражданската война (1975-1990 г.). Еврейската държава и \"Хизбула\" влязоха през 2006 г. във война, която отне живота на над 1200 души от ливанска страна, предимно цивилни, и 160 от израелска страна, почти само войници. Експерти смятат, че ако Саудитска Арабия се опита сега да открие фронт срещу \"Хизбула\", опасността да пламне целият регион е съвсем реална. \"Иран и \"Хизбула\" вече показаха, че не водят традиционни войни, това ще е асиметрична война, ще удрят там, където боли\", обясни Бахут. \"Емирствата, източната част на Саудитска Арабия. . . (или) може би ще опитат да предизвикат безредици в шиитските региони на кралството\", изброява като примери експертът. Според Битар в момента сме свидетели на \"комбинация от твърде обезпокоителни фактори\", включително \"саудитската импулсивност, подкрепена от американския президент, който също е много импулсивен, и ескалацията на реториката в Израел\". \"Но на този етап още сме в ситуация на взаимно възпиране, равновесие на терора\", увери Битар. \"Те знаят, че евентуална война ще бъде унищожителна и за двете страни.\" /БТА", "date": "2017.11.15", "title": "\"Хизбула\" е най-силният коз на Иран в Близкия изток"}
{"url": "http://www.dnevnik.bg/politika/2017/11/15/3078874_kakvo_tochno_kaza_korneliia_ninova_predi_da_bude/", "text": "Председателят на парламента Димитър Главчев  изгони лидера на БСП Корнелия Нинова  от заседанието на Народното събрание и наказа депутата от левицата Антон Кутев с отстраняване от две заседания. Това стана, докато Нинова четеше декларация от името на партията, след като парламентът отказа да изслуша премиера Бойко Борисов по искане на БСП. По-късно от БСП обясниха, че декларацията на БСП не е била предварително подготвена, а Нинова е импровизирала. Тя беше изгонена заради \"обида на парламента и членове на Министерския съвет\", а Кутев - за реплики от залата. Веднага след това левицата поиска оставката на Главчев. Какво точно каза Нинова в импровизираната си декларация:   Разбирате ли какво правите с гласуването и поведението си по предложението ни да бъде изслушан министър-председателят? Той твърди публично, че в българското Народно събрание има хора, които се занимават с наркотрафик и купуват гласове от затворници и вие оправдавате това с четене на вестници. Какво означава това? Първо - констатирам, и не е наша работа, но моля да се замислите, защо заради този човек се подлагате на това самоунижение, нямате ли достойнство на народни представители, които същият този човек е наричал безделници? : Г-жо Нинова, в предишното заседание ви предупредих, че ще приложа стриктно изискванията на правилника за организация на Народното събрание. Моля ви да си подбирате изразите!  Цитирам премиера, който каза, че сме безделници, без да уточнява кои. Това не ви ли засяга, колеги? Второ - не позволявате ли, по този начин да бъдат издадени присъди предварително? Подобна на тази, която г-н Цветанов издаде срещу лекарите и България беше осъдена за това. И целият български народ плаща за това. Какво е това? Тотално нарушаване на принципите на правовата държава, в която никой няма право да издава присъди, докато българският съд не се произнесе. Трето, защо позволявате на български министър-председател, който и да е той, ако някой ден е от друга политическа партия, ще се обърна по същия начин към вас, не позволявайте български министър председател тотално да руши институциите в България. Г-жо Нинова, отнемам ви думата и на основание чл. 162. ал 1. ви отстранявам от заседанието за едно заседание.  Какво съм нарушила?  Предупредих ви няколко пъти. Не се ли чухте какво говорите?  На какво основание? Следват викове \"Оставка\" от залата. Искам да чуя за кои думи! Председателят може да отстрани за повече от едно заседание, но аз ще ви отстраня за едно.  Колко мило! Цитирам чл. 162 (от правилника на Народното събрание - б.а.): Председателят може да отстрани за повече от едно заседание, но не повече от три заседания, народен представител, който оскърбява Народното събрание, членовете на Министерския съвет, президента или вицепрезидента на Републиката или други органи на държавна власт. Нинова отказа да напусне доброволно, а депутати от БСП станаха прави, викайки в нейна защита. \"Не можете да говорите в декларация каквото си искате. Не сте на пленум на БСП\", чу се Главчев да казва по микрофона и наказа и Антон Кутев с отстраняване от две заседания. Тъй като Нинова и депутатите й не напуснаха парламентарната трибуна, Главчев обяви почивка и свика извънреден председателски съвет. Наказанията на депутатите се записват в регистър, видим на сайта на парламента. От началото на този парламент другите наказани са Антон Кутев с две забележки и Стоян Мирчев с една. И двамата са депутати от БСП. След възобновяването на заседанието, от ДПС поискаха поименна проверка, по време на която излязоха от залата и така прекъснаха заседанието, преди ГЕРБ, \"Обединени патриоти\" и \"Воля\" да успеят да съберат 122 депутата, за да го продължат. ДПС: Усещането е за премиерска република Демокрацията е в криза, каза председателят на ДПС Мустафа Карадайъ след излизането на групата му от заседанието. \"Нашата оценка за това, което се случва през последните няколко месеца в страната, е следната - ние досега предупреждавахме, че демокрацията в страната е в опасност, а  \", каза лидерът на ДПС. По конституция България е парламентарна република, а всеобщо е усещането за премиерска република, каза още той. \"Проблемът, който открояваме и сме говорили няколко пъти, че дадохме ясна оценка за двойния стандарт и аршин на ГЕРБ по конкретни теми и поводи, включително и за морала. Днес основният проблем, който се очерта в пленарната зала, е свързан с двойния аршин и стандарт на ГЕРБ и двойния стандарт и аршин на Главчев\", каза председателят на ДПС. Според него през последните няколко месеца има усещането, че институцията \"председател на Народното събрание\" липсва в парламентарната ни република. \"Г-н Главчев днес се опита да го потвърди. Г-жа Нинова и Данаил Кирилов цитираха едни и същи медийни публикации, но имаше различно отношение и поведение към тях. Отстраняването на лидера на най-голямата опозиционна партия също има своя знак в тези процеси\", заяви още Карадайъ. Цветанов: Напрежението беше умишлено създадено от БСП Искането за оставка на Главчев не е коментирано, той се справя много добре, коментира председателят на ГЕРБ в парламента Цветан Цветанов. \"В тази ситуация трябва да участваме в намаляването на напрежението, което умишлено беше създадено и се провокира много умело от страна на БСП. Най-печелившо за Народното събрание и за всички народни представители е да не участваме в нагнетяването на напрежението, а да работим за намаляването му\", каза той. Цветанов е склонен да подкрепи решение за отмяна на наказанията, ако бъде внесено искане. Главчев също казал, че е склонен да се съобрази с парламентарните групи и да вземе решение. \"Смятате ли, че е налагане на цензура, когато излиза народен представител, независимо в какво качество, да се обръща към друга парламентарна група и да казва министър-председателят ви унижава, той ви обижда. Това нормално ли е, не е ли опит за провокация, която да промени дневния ред на парламента\", запита Цветанов. Според него в декларацията на БСП имало обиди към депутатите от ГЕРБ, към министър-председателя и Министерския съвет. \"Ако бъдат внесени подобни искания за Антон Кутев и Корнелия Нинова, тогава ще има извънреден председателски съвет, за да се обсъди възможността за отмяна. Ако бъде внесено такова искане, председателят е склонен да направи извънреден съвет, за да може да се обсъди отмяната. Там трябва да участват всички парламентарни групи\", обясни процедурата Цветанов. \"Обединени патриоти\" съгласни с наказанието \"Соцлидерът обиди депутатите, намеквайки че са послушковци. За мен има един много сериозен дебат, който трябва да се случи в Народното събрание, и това е профанизацията на езика в парламента и от трибуната му\", коментира депутатът от \"Обединени патриоти\" Искрен Веселинов. Според него наказанието на Нинова било адекватно. БСП събира подписи за оставка Очаква се в четвъртък БСП да внесе подписка за отстраняване на Димитър Главчев като председател на парламента. За това са им необходими 80 подписа, колкото са депутатите от групата. Това ще е втори опит за отстраняването на Главчев, след като  през юни той запаси поста си на косъм , след искане за отстраняване отново от БСП.", "date": "2017.11.15", "title": "Какво точно каза Корнелия Нинова, преди да бъде изгонена от заседанието на парламента (обобщение)"}
{"url": "http://www.dnevnik.bg/dnevnik_na_liatoto/galerii/2017/11/15/3078797_fotogaleriia_zad_vratite_na_ministerstvoto_na/", "text": "От 70 години Министерството на земеделието и храните се помещава в красивата сграда на бул. \"Христо Ботев\" 55. Тя е паметник на културата от 1978 г. и е по проект на един от най-значимите български архитекти – Никола Лазаров. Тази година се честват и 90 години от построяването й, като по този повод големите дървени врати на сградата бяха отворени за граждани.", "date": "2017.11.15", "title": "Фотогалерия: Зад вратите на Министерството на земеделието"}
{"url": "http://www.dnevnik.bg/sport/2017/11/15/3078881_baiern_mjunhen_vurna_legendaren_lekar_otstranen_ot/", "text": "Дългогодишният лекар на \"Байерн\" (Мюнхен) професор  Ханс-Вилхелм Мюлер-Волфарт  се завръща на работа в клуба. Това съобщи президентът на баварците Ули Хьонес и уточни, че Волфарт ще заеме поста на ръководител на медицинския екип. Преди седмица лекарят на \"Байерн\" Фолкер Браун подаде оставка, но причини за това не бяха обявени. \"Ние ще имаме екип от двама-трима млади лекари, които той ще ръководи. Ханс-Вилхелм е добре познат на всички в клуба и той винаги е бил с нас\", каза Хьонес. Легендарният лекар работи повече от 40 години при баварците, но  през 2015 г. напусна след скандал с тогавашния треньор Хосеп Гуардиола . Испанецът беше недоволен от големия брой травми обивни за това професор Волфарт. Тогава лекарят предпочете да напусне и остана на работа само в националния тим на Германия. Отношенията между него и Гуардиола останаха обтегнати, а звездите на отбора показаха отношението си, като продължиха да ходят при Волфарт в частната му клиника в Мюнхен. Лекарят е считан за светило в спортната медицина, като от услугите му се възползват не само футболисти, но и някои от най-големите звезди в света, сред които  Юсейн Болт .", "date": "2017.11.15", "title": "\"Байерн\" (Мюнхен) върна легендарен лекар, отстранен от Гуардиола"}
{"url": "http://www.dnevnik.bg/sviat/2017/11/15/3078876_shotlandiia_vuvejda_minimalni_ceni_za_alkohola_za_da/", "text": "След продължила 5 години правна битка и на фона на средно 24 загинали от злоупотреба с алкохол всяка седмица властите в Шотландия въведоха минимални цени за алкохолните напитки. Така тази част от Обединеното кралство става една от първите в света, прибягващи да подобна мярка в опит да защитят общественото здраве от тежък проблем с пиянство и пристрастяване. Това стана възможно, след като Върховния съд на Великобритания отхвърли обжалването от Асоциацията на производителите на шотландско уиски (SWA). Шотландците са световно известни с производството на уиски, но при тях то е толкова евтино, че алкохолиците предпочитат направо да пият спиртни напитки, казват експерти, цитирани от \"Ройтерс\". Данни на правителството показват, че от 2015г. насам смъртните случаи, свързани с употребата на алкохол в Шотландия, са се увеличили с 10%. През миналата година тук на пълнолетен гражданин са били продадени 17% повече алкохолни напитки, отколкото в Англия или Уелс. По официални данни заради злоупотреба с алкохол всяка седмица в Шотландия в болница биват настанявани около 670 души и 24 души загиват. Това е близо 1.5 пъти повече от показателите от началото на 80-те години. Населението е около 5.5 милиона души. Радикалната мярка, вдигаща 3 пъти минималната цена на продажба, е насочена именно към силните алкохолни напитки, но ще засегне донякъде и такива като бирата. Така четири кена от 440 мл с бира с 5% алкохолно съдържание ще струват не по-малко от 4.40 паунда, а бутилка вино (12% алкохолно съдържание) - поне 4.50 паунда. Ефектът ще е най-силен при уискито - бутилка от 700 мл няма да се продава за цена под 14 паунда. Решението бе приветствано от производителите на бира и критикувано от уиски асоциацията. SWA обяви, че приема съдебното решение, но продължава да смята, че има и по-щадящи бизнеса и конкуренцията средства.", "date": "2017.11.15", "title": "Шотландия въвежда минимални цени за алкохола, за да спре смъртоносна вълна"}
{"url": "http://www.dnevnik.bg/politika/2017/11/15/3078886_edinstveniiat_kandidat_da_stroi_voenni_korabi_za_820/", "text": "Българската фирма МТГ \"Делфин\" АД отговаря на техническите и финансови изисквания за реализиране на проекта за придобиване на многофункционален модулен патрулен кораб за Военноморските сили (ВМС). Това съобщиха от Министерството на отбраната (МО), след като беше оценена офертата на единствения участник, подал оферта за придобиване на два многофункционални модулни патрулни кораби. Изводът е на междуведомствената работна група, назначена със заповед на министър-председателя. Техническите предложения на фирмата удовлетворяват и в значителна степен надхвърлят зададените технически характеристики, съобщиха от МО. Качественото изпълнение на проекта и трансфера на високи технологии щяло да се гарантира от рамковите споразумения на \"Делфин\" с 5 водещи компании, чийто продукти са утвърдени на световния пазар. Това са \"Thales\" с нейните клонове в Холандия, Франция и Германия, немската \"Diehl Defens\", италианската \"Leonardo\", френската MBDA и \"Rheinmetall\" (Швейцария и Германия). Системният интегратор е \"Thales\" с опит в изграждането на повече от 160 кораба. Корабните силови установки (двигатели и дизелгенератори) се доставят от САЩ. За постигане на международните стандарти за строителството на такъв клас кораби отговорност носи класификационната организация \"Bureaeu Veritas\" (Франция), която ще осъществява независим контрол на реализацията на всички етапи. Инвестиционният проект трябва да бъде реализиран за 5 години. Той беше приет с решения на Министерския съвет от 1 април 2016 г. и на 43-ото Народно събрание от 2 юни 2016 г. През април миналата години премиерът Борисов  обяви в аванс , че два кораба за 800 млн. лв. ще бъдат построени в български корабостроителници. За участие в процедурата са поканени седем чуждестранни корабостроителници. Те са имали около месец да се запознаят с документацията (RfP), която е била над 400 страници и е била само на български, според информация на  \"Капитал\" . Част от чуждите фирми са отговори, че не могат да представят в този срок обвързваща оферта, а останалите – че сумата от 820 млн. лв. е твърде ниска за изпълнение на заданието. Частната варненска корабостроителница е семейна фирма с мажоритарен собственик Светлин Стоянов. Между 2006 и 2014 г. \"Делфин\" построява четири фрегати и корвети, които стават гръбнакът на бойния флот на Екваториална Гвинея. Бойните съдове Wele Nzas и Bata са направени по проект на украинския Държавен научноизследователски институт по корабостроене и въоръжение в Украйна. За довършване на договора с \"Делфин\" е необходимо да се приключат преговорите и подписа на министъра на отбраната Красимир Каракачанов.", "date": "2017.11.15", "title": "Единственият кандидат да строи военни кораби за 820 млн. лв. е пред подписване на договор"}
{"url": "http://www.dnevnik.bg/analizi/2017/11/15/3078731_cakaite_korneliia_i_ne_se_boite_-_niama_da_priemat/", "text": "Това примерно заглавие (за да не изгубя пътем основната си смешна идея, пък после щях да измислям заглавие за пред хората) натраках сутринта, запретвайки ръкави да напиша бърз хумористичен коментар за изявената вчера пълна готовност на ГЕРБ да приеме всички предложения на БСП, само и само да договорят промените на Конституцията за приватизацията.  \"ГЕРБ ще участва във всяка инициатива, по всякакъв повод и по всички теми, които БСП предлага да станат цел и промяна на конституцията\",  увери по телевизора Десислава Атанасова, добавяйки за тежест най-важното - вождът Борисов чак от Рим дал идеята. - развеселих се най-разюздано. Щом ще променяме конституцията, лидерът на БСП да предложи да свършим нещо и по съдебно-прокурорските недоделки на основния закон, нали все за съдебна реформа говорим и тогава да даде \"златен пръст\". Ако не се договорят как да накарат главния прокурор да носи отговорност за каквото върши, поне да намалят мандата от 7 на 5 години... И щеше да настане един забавен джумбуш... Защото Борисов, естествено, нямаше да приеме: не смее. Обаче и Корнелия, естествено, нямаше да поиска: и тя не смее. Смях! И докато се мъчех да подредя смешно горното и завиждах на дарбата на фейлетонистите, изведнъж дочувам:  Главчев изгони Нинова от залата И смехът ми едва взе острия завой. От коя зала ? И как тъй изгони! Корнелия Нинова е председател на опозиционната партия в парламента. Председателят на парламента я изгонва в момент, докато тя чете декларация на опозиционната партия. Председателят на парламента я изгонва, защото Казаното дотук има много прочити, но основните са два: Главчев прегазва разделението на властите, отнемайки думата на парламентарист, който критикува главата на изпълнителната власт. Вторият прочит е също толкова скандален, а в определен смисъл и по-възмутителен: изгонен е от парламента лидер на опозицията. Реминисценциите са все лоши.. И няма никакво значение дали харесваме тази партия и конкретно нейния лидер или не. Естествено е да бъде поискана оставката на председателя Главчев. Давайте, Нинова - докато ви се молят. Все още е смешно...", "date": "2017.11.15", "title": "Цакайте, Корнелия! И не се бойте - няма да приемат"}
{"url": "http://www.dnevnik.bg/video/2017/11/15/3078870_video_drugite_novini/", "text": "Другите новини\" е рубрика за уеб новини на БНТ. Акцентите от емисията тази вечер: Умен град, умни хора Влизат зимните правила за движение по пътищата Билогия и \"Деспасито\" Куклата Барби се забради \"Възвишение\" пребори \"Тор\" Дом на киното представя нааградените от евродепутати филми", "date": "2017.11.15", "title": "Видео: Другите новини"}
{"url": "http://www.dnevnik.bg/sport/2017/11/15/3078898_dimitur_berbatov_veche_ostariavam_no_oshte_se_stremia/", "text": "Нападателят на \"Керала бластърс\"  Димитър Бербатов  няма търпение да направи дебют за новия си индийски отбор. Първенството на страната започва тази седмица, а 36-годишният българин е една от големите звезди в местната лига. Той разкри как се чувства в новия си тим. \"Нямам търпение да видя каква е обстановката на стадиона по време на наш мач. Ако е така, както ми го описаха, ще е страхотно. Независимо дали печелим или губим феновете трябва да са зад отбора, защото трябва да знаят, че Индийската суперлига е в началото на своето развитие, тепърва трябва да расте и да става по-голяма и по-добра\", каза Бербатов пред официалния сайт на новия си тим. Шампионатът започва в петък, а българският нападател очаква победа в първия двубой срещу \"Атлетико де Колката\". В последните две години това е тимът, който печели титлата и побеждава във финалния мач \"Керала\". \"Очаквам да победим, защото съм бил в \"Манчестър юнайтед\". Когато си играл в този отбор ти придобиваш манталитет на победител. Готвим се за победа и вярвам, че ще я постигнем\", добави нападателят. Той описва атмосферата в  Индия  като \"хаотична\" и това го е изненадало при идването му в страната. \"Има доста хора по улиците, с което не съм свикнал. Всичко останало обаче е супер. Надявам се да имам хубав период тук\". \"Понякога играта на тренировки е много бърза, момчетата просто профучават край мен и това ме накара да си кажа: \"Берба, остаряваш\". Но това е нормално, идва такъв период във всяка кариера. Още си спомням, когато бях на 20-21 години, но сега вече съм на 36. Треньорът ме познава добре и знае как да ме държи във форма. Единствената ми мисъ е да получа топката и да се стремя към гола\", обясни българският нападател.", "date": "2017.11.15", "title": "Димитър Бербатов: Вече остарявам, но още се стремя към гола"}
{"url": "http://www.dnevnik.bg/sport/2017/11/15/3078110_germaniia_stigna_do_22_s_franciia_v_kontrola_mladite/", "text": "Световният шампион Германия стигна до равенство 2:2 с Франция в приятелска среща. В Кьолн домакините успяха да изравнят в третата минута на добавеното време с гол на Ларс Щиндъл. В друга контрола, очаквана с интерес, Англия и Бразилия приключиха без голове. Гарет Саутгейт използва подмладен състав, който се справи с натиска на \"селесао\" и мачът завърши 0:0. \"Петлите\" поведоха в 33-ата минута, когато Антони Марсиал се справи със защитата в наказателното поле и пусна към непокрития Александър Лаказет, който вкара. В 56-ата Месут Йозил изведе отлично Тимо Вернер вляво и той нямаше проблеми да изравни. \"Петлите\" си върнаха преднината в 71-ата отново с гол на Лаказет. Играчът на \"Арсенал\" получи извеждащо подаване от Килиан Мбапе и сам срещу вратаря отбеляза за втори път. Германия изравни отново в 93-ата минута. Марио Гьотце технично подаде на Щиндъл, който беше точен за 2:2. В мача на \"Уембли\" чистите голови възможности бяха малко. Бразилците атакуваха повече, като имаха и 66% притежание на топката. Те отправиха 13 удара, но само три бяха точни. Домакините рядко нападаха и не притесниха петкратния световен шампион. В 76-ата минута Фернандиньо стреля от разстояние, но улучи гредата. Преди няколко дни англичаните завършиха 0:0 и с Германия, като остават непобедени в последните си шест мача. Наравно завърши и мачът между Русия и Испания в Санкт Петербург. \"Сборная\" съумя да заличи два гола изоставане и стигна до 3:3. Жорди Алба откри резултата в деветата минута, а в 35-ата Серхио Рамос удвои от дузпа. Малко преди почивката Смолов намали, а в началото на второто полувреме Миранчук изравни. Рамос отново даде предимство на \"фурия роха\" с втори гол от дузпа. В 70-ата минута Смолов вкара за 3:3.", "date": "2017.11.15", "title": "Германия стигна до 2:2 с Франция в контрола, младите англичани удържаха Бразилия"}
{"url": "http://www.dnevnik.bg/sport/2017/11/15/3078046_federer_specheli_shouto_sus_zverev_i_se_klasira_za/", "text": "Шесткратният шампион Роджър Федерер е първият полуфиналист във финалите на АТП. Швейцарският ветеран победи германския дебютант Александър Зверев със 7:6 (6), 5:7, 6:1 и си гарантира първото място в група \"Борис Бекер\". Най-възрастният и най-младият участник в турнира сътвориха спектакъл на атакуващия тенис, който продължи 2 часа и 13 минути. Шоуто в зала \"О2 арена\" предложи вълнуващи разигравания, много равностойна битка, няколко обрата и общо 19 точки за пробив. Зверев успя да се върне в мача, след като загуби първия сет. В решителната трета част обаче класата на Федерер си каза думата. Рекордьорът по титли в надпреварата показа по-стабилна игра в ключовите моменти и излезе победител в сблъсъка на поколенията. Федерер записа 12-а поредна победа във всички турнири и общо 51-а от 55 мача през 2017 г. Той спечели трети успех в петия си мач срещу Зверев. Това беше трета им среща за сезона след финалите в Хале (6:1, 6:3 за Федерер) и Монреал (6:3, 6:4 за Зверев). Маестрото постигна 54-a победа в 66-ия си мач в заключителния турнир на АТП и преодоля груповата фаза за 14-и път при 15-ото си участие. В опит да се класира за 11-ия си финал в надпреварата той ще се изправи срещу заели второто място в група \"Пийт Сампрас\". Зверев се нуждае от победа срещу друг от дебютантите - Джак Сок, за да се присъедини към Федерер във финалната четворка. В четвъртък германецът и американецът ще се изправят в директен сблъсък за второто място в групата. За Федерер предстои протоколен мач с Марин Чилич. Днес хърватинът допусна втора загуба от два мача и загуби всякакви шансове да продължи напред. Мачът между Зверев и Федерер започна обещаващо за дебютанта. Той стигна до три поредни възможности за пробив още в първия гейм. Шесткратният шампион обаче отговори със серия от седем последователни точки в своя полза, за да измъкне подаването си и да поведе с 30:0 във втория гейм. Световният номер 2 на свой ред получи шанс да пробие. Третият в световната ранглиста обаче пласира два поредни аса, след което приключи гейма с още един добър сервис и печелившо воле. След бурното начало двамата стабилизираха началния си удар. Това им позволи да взимат рано топката, да доминират в разиграванията и да печелят уверено подаванията си. Федерер загуби само пет точки в следващите си пет подавания и си гарантира минимум тайбрек при 6:5. Както често се случва, легендарният швейцарец притисна съперника в последното му подаване. След като не му се беше налагало да спасява точка за пробив от втория гейм, Зверев се изправи пред цели две в 12-ия гейм, при това с цената на сетболи. Сервисът обаче помогна на германеца в тези критични моменти и той успя да се добере до тайбрек. Решаващият гейм започна перфектно за Зверев. Световният номер 3 реализира два мини пробива и поведе с 40:0. Той обаче не успя да удържи комфортната си преднина. Федерер спечели пет поредни точки, за да обърне резултата. Последва още един обрат. Зверев взе следващите две точки и стигна до сетбол при 6:5. Той подходи агресивно, но допусна грешка и смяната на полетата дойде при 6:6. Нов непредизвикан пропуск на германеца даде на Федерер трета възможност да приключи първия сет. Този път тя беше реализира след третата поредна грешка на дебютанта в турнира. Федерер изглеждаше под пада в началото на втория сет. Той проби още в първия гейм, след което затвърди предимството си с безапелационен сервис гейм на нула. Зверев обаче показа защо през този сезона спечели две титли от сериите \"Мастърс\" и се изкачи до третото място в света. Младият германец от руски произход обърна резултата със серия от три поредни гейма. След това той започна все по-често да намира решения в сервис геймовете на Федерер. При 5:4 Зверев получи шанс за пробив, който беше с цената на \"скрит\" сетбол. Федерер се измъкна, но втората ситуация, в която трябваше да сервира за оставане в сета - при 5:6, 36-годишният швейцарец се пропука. Рекордьорът по титли изостана с 0:40, успя да спаси първите два сетбола, но агресивната игра на 20-годишния му съперник при третия прати мача в трети сет. Федерер нанесе ранен удар в решителната част. Той проби за 2:1, след което затвърди предимството си със сервис гейм на нула. Швейцарецът се възползва от момента и реализира втори пореден пробив - 4:1. Той имаше трудности да го затвърди и трябваше да минава през точка за рибрейк, но се справи. Това се оказа краят на съпротивителните сили на Зверев. Той се пропука за трети пореден път при свой сервис, което сложи точка на спора.", "date": "2017.11.15", "title": "Федерер спечели шоуто със Зверев и се класира за полуфиналите в Лондон"}
{"url": "http://www.dnevnik.bg/gradska_sreda/2017/11/15/3077976_hotelut_v_etura_tursi_malko_suvremennost_i_arhitekti/", "text": "Построеният през 1981 г. хотел \"Странноприемница\", част от етнографския музей \"Етър\" се нуждае от реконструкция. За целта от музея и община Габрово обявяват конкурс за архитекти, които да направят проект за промяната. Проектите обаче трябва да запазят облика на сградата, която съчетава Възрожденска архитектура и класически модернизъм, но и да успеят да й дадат елемент от съвременността. Недвижимата културна ценност от национално значение - етнографския музей на открито \"Етър\", е създаден през 1964 г. Хотел \"Странноприемница\" е открит 17 години по-късно и от тогава не е претърпявал сериозни ремонти. Сега община Габрово и управата на музея имат желанието хотелът да бъде вписан по-добре в музея, като някои от пространствата му се превърнат в многофункционални зали за събития и изложби. Хотелските стаи също се нуждаят от ремонт, за по-привлекателни и по-уютни, а някои от тях да се обособят като места резидентски програми. За всеки, който иска да убеди лично, организаторите са подготвили обиколка на обекта на тази събота - 18 ноември, от 14:00 във фоайето на хотел \"Странноприемница\". Записването за тура е предварително на адрес  info@urbanistas.eu . Заданието за конкурса не предвижда възможности за конструктивни изменения на сградата, казват организаторите Бойка Огнянова и Мила Йолова от \"Урбанистас\". Те посочват, че проектите трябва да са съобразени с духа на мястото, силуета му, \"скосените скатове на покривите и големите, лишени от украшателство пространства в интериор\". Общият бюджет за промяната на хотела е 2 млн. лева, като финансирането ще се търси през европейски програми. \"Наясно сме какво искаме, имаме приблизителни разчети на срокове и суми, разполагаме със собствени приходи за съфинансиране и съм оптимист, че ще постигнем желаното\", казва Светла Димитрова, която е директор на музея. Изпратените проекти ще бъдат оценени от жури, в което влизат Христо Станкушев, dontDIY , Делчо Делчев от сдружение \"Трасформатори\" и съавтор на културната стратегия на Габрово; Йорданка Кандулкова, преподавател в Университета по архитектура, строителство и геодзия и бивш директор на Националния институт за недвижимо културно наследство, Мария Хлебарова от Камарата на архитектите в България, Мартин Христов, който е зам. председател на Камарата с ресор \"Конкурси\", Теодора Узунова и Детелин Цонев от музея. Конкурсът за Хотела на \"Етъра\" е част от една цялостна програма за развитие на музея, която ще добави съвременна адекватност към автентичните исторически активи на мястото, казва арх. Христо Станкушев. По думите му задачата на проектантите е ясна:\"външна обвивка в обхвата на национален паметник на културата и нова функционална програма със съвременно третиране на интериорните пространства\". Според Делчо Делчев е важно проектантите да представят \"Етъра\" като съвременен културен център, \"като се вплетат различни сценарии на обитаемост и най-важното, от един неясен придатък, хотелският модул да се превърне в смислово важна част от комплекса и да доизгради и визията му\". Наградният фонд на конкурса е 16 000 лв, като ще бъде разпределен между първите три места, съответно - 10 000 лева и право на директно възлагане без предварително обявление на инвестиционния проект в работна фаза, 4 000 лева и 2 000 лева. Срокът за подаване на проектите е 15 януари 2018 г Повече информация за конкурса и пълната документация за участие са достъпни на  страницата на музея  и  във \"Фейсбук\" .", "date": "2017.11.15", "title": "Хотелът в Етъра търси малко съвременност и архитекти, които да му я дадат"}
{"url": "http://www.dnevnik.bg/bulgaria/2017/11/15/3077860_evropeiskata_komisiia_shte_predstavi_11-iia_doklad_za/", "text": "Докладите за напредъка на България и Румъния по механизма за сътрудничество и проверка ще бъдат представени днес. Това е 11-ият анализ, който трябва да покаже дали двете страни изпълняват препоръките на европейските експерти. Последният доклад от януари тази година излезе с 17 препоръки  към властите в България. Неколкократно управляващите обещаваха, че до края на 2017 година те ще бъдат изпълнени. При представянето на доклада в края на януари 2017 година председателят на Европейската комисия Жан Клод Юнкер заяви, че иска да види отпаднало евронаблюдение за двете държави до края на мандата си като председател през 2019 година. Знак, че Румъния може да бъде отделена от България, беше даден на няколко пъти. Преди време и от Съвета на ЕС при обсъждането на докладите, когато беше прието, че Румъния е с впечатляваща инерция. С днешния доклад не се очаква да бъде съобщено, че мониторингът отпадa, но вероятно за това ще бъде намекнато. Преди дни Юнкер заяви, че докладът ще бъде \"много положителен\". Именно такова е и очакването на управляващите у нас. Според Би Ти Ви в доклада се посочва, че напредъкът ще бъде оценен отново в края на 2018 година, като дотогава \"остава възможността с продължаваща политическа воля за реформа България да изпълни предписанията и така да изпълни очакванията на Механизма за сътрудничество и проверка в близко бъдеще\".", "date": "2017.11.15", "title": "Европейската комисия ще представи 11-ия доклад за напредъка на България и Румъния"}
{"url": "http://www.dnevnik.bg/skorost/2017/11/15/3077754_gumite_sus_zimni_harakteristiki_sa_zaduljitelni_ot_dnes/", "text": "Всички автомобили от днес до 1 март трябва да са с гуми с минимум 4 мм дълбочина на грайфера. Това следва от влезлите в сила в началото на годината  промени в Закона за движение по пътищата . След като депутатите не приеха предложенията за задължително ползване на зимни гуми, се одобри този компромисен вариант. Глобата за шофиране с износени, или повредени гуми, е 50 лева. До края на месеца продължава и започналата на 1 ноември акция \"Зима\". До 20 ноември кампанията е насочена към пешеходците, като пътните полицаи проверяват не само дали те спазват правилата за движение, а също така дали водачите са толерантни и се съобразяват с предимството им на обозначените места. От 21 до 30 ноември ще се извършват проверки на моторните превозни средства и готовността им за движение в зимни условия. Ще се проверяват изправността на фаровете, чистачките, устройствата за измиване на стъкла, гумите и др, като при констатирани нарушения контролните органи ще налагат санкции.", "date": "2017.11.15", "title": "Гумите със зимни характеристики са задължителни от днес"}
{"url": "http://www.dnevnik.bg/sport/2017/11/15/3078052_grigor_dimitrov_se_izpravia_sreshtu_gofen_v_bitka_za/", "text": "Григор Димитров излиза срещу Давид Гофен в ключов мач от финалите на АТП в Лондон. При победа българският тенисист ще си гарантира първото място в група \"Пийт Сампрас\" и ще стане вторият  полуфиналист в турнира след Роджър Федерер. Гофен също има шанс да си осигури участие в следващата фаза още днес. Вариантите за това са два. Единият е белгиецът да победи Димитров с 2:0 сета. Другият е, ако спечели двубоя без значение от резултата, а Доминик Тийм загуби от Пабло Кареньо Буста, който влиза в турнира като резерва  на мястото на контузения Рафаел Надал. Димитров и Гофен откриват днешната програма на сингъл в 16.00 часа. Двубоят може да проследите на живо с \"Дневник\". В България мачът ще бъде излъчен пряко по \"Мтел спорт 1\". Сблъсъкът между Тийм и Кареньо Буста стартира в 22.00 часа. Димитров и Гофен започнаха турнира с победи в много оспорвани трисетови мачове. 26-годишният българин  надигра Тийм с 6:3, 5:7, 7:5 , а 26-годишният белгиец  спечели срещу Надал със 7:6 (5), 6:7 (4), 6:4  в най-дългия мач от началото на надпреварата в Лондон. След развръзката в първите мачове от група \"Пийт Сампрас\" Димитров излезе втори сред фаворитите на букмейкърите за титлата. Шансовете на българина се оценяват с 6.50, а с по-нисък коефициент е само шесткратният шампион Роджър Федерер (1.40). \"Не искам да мисля за това (дали съм фаворит в групата). Не гледам към събота или неделя. Мач с мач не си приличат. Всеки един двубой тук е важен, няма значение в каква фаза си. Искам просто да изляза и да играя по-добре от предишния мач. Знам, че ако го направя, нещата ще се развият добре за мен\", каза Димитров на  пресконференцията след мача с Тийм. Той има отлични показатели в директните мачове с Гофен. На ниво \"АТП\" двамата са се срещали четири пъти, а българинът е излизал победител в три от тях. Те имат и три двубоя в турнирите от сериите \"Фючърс\" и \"Чаланджър\", като и трите са спечелени от Димитров. Двамата изиграха три мача помежду си през 2017 г. Първият беше на четвъртфиналите в Австралия, когато българинът постигна убедителен успех с 6:3, 6:2, 6:4. Десетина дни по-късно двамата се срещнаха във финала на турнира в София, спечелен от Димитров със 7:5, 6:4. На следващия турнир от календара - в Ротердам, белгиецът се наложи в четвъртфиналите с 6:4, 1:6, 6:3 и постигна първата си победа срещу този съперник. Димитров и Гофен са най-добре представящите се играчи в зала този сезон. Българинът има 11 победи в 14 мача на закрито, а белгиецът - 18 от 24. Двамата отстъпва като успеваемост единствено на Федерер, който е спечелил всяка от седемте си срещу в зала през 2017 г. Едно от предимствата на Димитров е по-малкият брой мачове през сезона. Днес той ще преследва 46-ата си победа от 65 двубоя. Гофен има 55 спечелени и 22 загубени срещи. След двубоя с Димитров белгиецът ще изпревари Надал в класацията за най-много двубои в световния тур на АТП през 2017 г.  Програмата за деня Лукаш Кубот/Марсело Мело - Боб Браян/Майк Браян (от 14.00 ч.) Григор Димитров - Давид Гофен (най-рано в 16.00 ч.) Джейми Мъри/Бруно Соареш - Иван Додиг/Марсело Мело (от 18.00 ч.) Пабло Кареньо Буста - Доминик Тийм (най-рано в 22.00 ч.)", "date": "2017.11.15", "title": "Григор Димитров се изправя срещу Гофен в битка за място на полуфиналите"}
{"url": "http://www.dnevnik.bg/skorost/2017/11/15/3077783_maistori_na_drifta_shte_prepodavat_bezplatni_uroci_po/", "text": "Инструктори по безопасно шофиране, сред които и двукратният европейски шампион по дрифт Александър Язов - Матрицата, ще организират днес своеобразен открит урок за всички желаещи. От 10.30 до 18 часа днес на паркинга пред Националния стадион \"Васил Левски\" те ще симулират реални критични ситуации и ще посочват работещи решения. Обучението ще се състои в изцяло обезопасена и контролирана среда с подготвени автомобили и специални гуми, които симулират хлъзгава повърхност. Според наблюденията на организаторите от Mirafiori Team, основна причина за инцидентите по пътищата са пропуските в обучението на водачите и техните умения. Посочва се също, че базовото обучение по време на шофьорските курсове е крайно недостатъчно и шофьорите са неподготвени за овладяване на автомобила при възникване на екстремни ситуации.", "date": "2017.11.15", "title": "Майстори на дрифта ще преподават безплатни уроци по владеене на автомобила днес"}
{"url": "http://www.dnevnik.bg/bulgaria/2017/11/15/3078183_pravnata_komisiia_na_parlamenta_shte_razgleda_proekta/", "text": "Една от точките в дневния ред на правната комисия на парламента за днес е разглеждане на първо четене на проекта за изменение на закона за банковата несъстоятелност, внесен от депутатите от ДПС Йордан Цонев, Хамид Хамид и Делян Пеевски. Те обявиха  за цел на законодателната си инициатива предотвратяване на вторичното разграбване на КТБ. Самият Пеевски пък обяви, че  банката е действала като пирамида . До момента никоя парламентарно представена сила не е взела отношение по него.", "date": "2017.11.15", "title": "Правната комисия на парламента ще разгледа проекта на Пеевски за КТБ"}
{"url": "http://www.dnevnik.bg/zdrave/2017/11/15/3078125_sasht_odobri_purvoto_digitalno_lekarstvo_v_istoriiata/", "text": "Американската агенция по храните и лекарствата съобщи в понеделник, че е одобрила за масова употреба първото по рода си \"дигитално хапче\". Всяка таблетка от медикамента е снабдена със сензор, който позволява на лекуващия лекар и на близките на пациента да следят чрез мобилно приложение дали лекарството е прието навреме, или не. Така производителите се надяват да намалят загубите от неправилното и непълно лечение, които възлизат на 100 млрд. долара годишно, обаче засега идеята се посреща повече с притеснение за \"биомедицински Биг брадър\", отколкото с възторг, пише \"Ню Йорк таймс\". Новото хапче е всъщност вариация на старо и широко прилагано лекарство, наречено Abilify, за хора с шизофрения, личностни разстройства и клинична депресия на производителя Otsuka. Новата му дигитална версия е създадена в сътрудничество с калифорнийската технологична компания Proteus Digital Health, която е изработила специалния сензор. Избрали са да модифицират точно това лекарство с аргумента, че хората с психични болести често забравят или отказват да пият хапчетата си, което бързо може да доведе до фатални последици. Миниатюрният сензор е направен от мед, магнезий и силиций - безопасни съставки, които се съдържат и в различни храни, и работи като изпраща слаб електрически сигнал, когато се докосне до стомашните сокове. Сигналът се регистрира от друго специално изделие, подобно на лепенка, което трябва да бъде залепено от лявата страна на гръдния кош и да се подменя на седем дни. Оттам по Bluetooth сигналът влиза в мобилното приложение, разработено към лекарството, където пациентът може да отбележи и настроението си и различни параметри за това как се чувства за по-добро следене на действието на хапчето. Тази информация достига автоматично до лекаря на човека, както и до близките му, ако също имат достъп до приложението и позволение от пациента. За спокойствието на човека, който приема лекарството, приложението има опция и той самият да блокира достъпа на останалите хора до информацията. За дигиталния медикамент Abilify MyCite все още не е определена цена, нито има прогноза за приложението му и ефекта от него. То ще бъде пуснато на пазара от догодина, но първоначално само в тесен обхват в услугите на няколко здравни фонда в САЩ. Доколко се търси и успява ли да изпълни целта си - да повиши придържането към лечебните планове при тези пациенти - ще определи и обема на производството и цената му, поясняват от компанията Otsuka. Изчислението, че загубите от неправилно провеждани лечения възлизат на 100 млрд. долара на година, включва в себе си огромните разходи за необходимо допълнително лечение, след като хората отказват или забравят да пият това, което първоначално им е било предписано. Това е сериозен и масов проблем, който дигиталните медикаменти, с които и много други фармацевтични компании експериментират в момента, могат да решат, смятат застъпниците на иновацията. Скептиците, цитирани от \"Ню Йорк таймс\", са съгласни, че дигиталното хапче има потенциала да направи революция в общественото здраве, но не и ако приемането му стане задължително и насилствено. В този случай би могло да предизвика още повече недоверие и избягване на самото лечение. А противниците са категорични, че идеята представлява \"Биомедицинският голям брат\" (по Джордж Оруел) и ще обвърже лечението като цяло с негативния заряд на назиданието и клеветничеството. Заради това ефектът може да е точно обратният и особено при хората с шизофрения, за които страхът от това да са следени и наблюдавани, може да бъде краен.", "date": "2017.11.15", "title": "САЩ одобри първото дигитално лекарство в историята"}
{"url": "http://www.dnevnik.bg/sviat/2017/11/15/3077864_naprejenieto_v_livan_subudi_izraelskiia_strah_ot/", "text": "В Израел с тревога следят конфликта между Саудитска Арабия и Иран. През последните дни в ръководството на страната внимателно обмислят различни варианти за развитие на събитията, включително опитите на някои страни да вкарат еврейската държава в нова война в региона.  \"В Близкия изток има хора, които продължават да се забавляват с опити за нападения срещу Израел. Искам специално да предупредя, че нашият отговор ще е много твърд, и не съветваме никого да проверява силата ни\", заяви в неделя, откривайки седмичното заседание на израелското правителство, премиерът Бенямин Нетаняху.  Повод за война Думите на Нетаняху бяха насочени преди всичко към ръководството на палестинската организация \"Ислямски джихад\" (призната за терористична в Израел, САЩ и много други страни), 12 от чиито бойци бяха убити на 30 октомври при военна операция за унищожаване на подземен тунел на границата с ивицата Газа.  За пръв път от края на бойните действия в сектора през 2014 г. Израел нанесе  превантивен удар  по подземно съоръжение на палестински бойци. Военни казаха, че тунелът е водел към израелска територия и е можело да бъде използван за терористични атаки срещу жители на селища, съседни на Газа. Телата на петима бойци са в ръцете на Израел, който на този етап отказва да ги върне в Газа и иска в замяна да му бъдат върнати останките на двама израелски военнослужещи, Адар Голдин и Орон Шаул, загинали при бойни действия в ивицата през лятото на 2014 година. От \"Ислямски джихад\" обещаха да отмъстят за гибелта на своите активисти, но минаха две седмици, а реакция няма. Това даде повод на много военни експерти в Израел да кажат, че явно има в ивицата Газа и последното изостряне на отношенията в арабския свят, предизвикано от кризата между Саудитска Арабия и ръководството на шиитската организация \"Хизбула\", открито подкрепяна от Иран.  \"Всяка диверсия на палестински терористи срещу Израел незабавно ще предизвика наша ответна реакция и много лесно може да доведе до нова война в Газа\", заяви генерал-майорът от запаса Дани Ротшилд. \"Днес в Близкия изток има достатъчно играчи, които явно искат да видят как една голяма война започва именно от нашата страна. Това би им помогнало да решат вътрешните си проблеми\". В интервю за армейското радио \"Галей ЦАХАЛ\" генерал Ротшилд отбеляза, че Израел не бива да крие позицията си в конфликта между Саудитска Арабия и шиитската ос, в която влизат Иран и \"Хизбула\", още повече че интересите на Саудитска Арабия до голяма степен съвпадат с интересите на еврейската държава. И двете страни смятат Иран за главен дестабилизиращ фактор в Близкия изток и въпреки че нямат дипломатически отношения, де факто са от едната страна на барикадата.  Сфера на интереси В началото на ноември ръководството на Израел публично реагира на изявлението на ливанския премиер Саад Харири, че подава оставка. \"Оставката на премиера на Ливан Харири и изявлението му са сериозен призив към международната общност да вземе спешни мерки срещу иранската агресия, която се опитва да превърне Сирия във втори Ливан\", каза израелският премиер Бенямин Нетаняху.  На пръв поглед тази стъпка може да изглежда за мнозина неочаквана. Та нали в Израел дълго време се смяташе за неправилно публично да се заявява каква е израелската позиция за различни регионални конфликти. Случаят с Харири и по-специално пътуването му до Саудитска Арабия, по думите на бившия посланик на Израел в Русия, а днес старши изследовател в Института за национална сигурност Цви Маген, обаче е станал изключение от правилото. \"Израел не може да стои настрана от този конфликт, защото  един от участниците в него е Иран , а това означава, че конфликтът влиза в сферата на първостепенните ни интереси\", казва Маген. \"Имайки предвид, че Израел днес има възможност да контактува със Саудитска Арабия чрез САЩ, може да се предположи, че Израел и Рияд тясно координират стъпките си\". На 6 ноември, само два дни след изявлението на Нетаняху, Десети канал на израелската телевизия съобщи за необичайно нареждане, изпратено от министерството на външните работи до всички израелски дипломати, работещи в чужбина. Главното послание на документа е да се оказва максимална подкрепа на дипломатическо равнище на опитите на Саудитска Арабия да противостои на нарастващото иранско влияние в Близкия изток. \"Иранизиране\" на Близкия изток \"В Саудитска Арабия прекрасно разбират, че в Близкия изток се извършва процес на \"иранизиране\" и това може да завърши зле, преди всичко, за самото кралство\", казва професорът от Телавивския университет Узи Раби. \"За тях иранският генерал  Касем Солеймани  е враг, както и за Израел, и те са готови на радикални мерки\". По думите на професор Раби саудитците днес предпочитат да пренесат арената на предстоящата битка с радикалите от своя територия в Ливан. Това обяснява публичните изявления на лидера на шиитската групировка \"Хизбула\" шейх Хасан Насралла по адрес на Рияд, който по негово мнение е помолил Израел да нанесе удар по Ливан.  \"Израел не бива да стои настрана и да чака да го въвлекат в конфликта между шиити и сунити, а трябва самостоятелно да инициира действия, като се ръководи изключително от собствените си национални интереси. Трябва още веднъж да се напомни на всички, къде минават нашите червени линии\", казва професор Раби.  Темата за израелските червени линии, а също и за иранското влияние в Сирия, бе повдигната на срещите на Бенямин Нетаняху в Сочи с руския президент Владимир Путин, както и по време на посещението на руския министър на отбраната Сергей Шойгу в Израел. Не е изключено на тези срещи да е бил воден разговор и за самия Касем Солеймани, командира на спецподразделението Ал Кудс в състава на Корпуса на гвардейците на Ислямската революция, чието име е добре познато в Израел. Израелските военни смятат, че именно Солеймани е мозъчният център на последните действия на Иран в Сирия. \"Ситуацията в Ливан е сигнал, който не бива да бъде пренебрегван. Ливан е \"Хизбула\", а \"Хизбула\" е Иран\", заяви израелският министър на транспорта и разузнаването Израел Кац в навечерието на свое работно посещение в САЩ.  Кац смята, че последният конфликт със Саудитска Арабия може да бъде използван от Иран и \"Хизбула\" за укрепване на влиянието им в Южен Ливан, а това е забранено с резолюция на Съвета за сигурност на ООН 1701 от 2006 г. През последните години, казва Кац, шиитската групировка е укрепила сериозно позициите си в този регион и Израел е длъжен да обърне внимание за този факт на международната общност, генералния секретар на ООН и на другите големи играчи в региона.  \"Разоръжаването на \"Хизбула\" и отблъскването ѝ от нашите граници трябва да бъде не само наш интерес, но и цел на цялата международна общност. В противен случай ще ни се наложи да решаваме този проблем самостоятелно, а това крие опасност от мащабен военен конфликт\", отбеляза министърът. /БТА", "date": "2017.11.15", "title": "Напрежението в Ливан събуди израелския страх от \"иранизация на Близкия изток\""}
{"url": "http://www.dnevnik.bg/biznes/2017/11/15/3077741_kolko_i_za_kakvo_shte_plati_vseki_bulgarin_v_bjudjeta/", "text": "Над 5 500 лв - това е средната \"сметка\", която всеки българин ще плати в бюджета за следващата година, за да може държавата да функционира. Изчислението е на неправителствената организация  Институт за пазарна икономика (ИПИ) . Приходите в държавния бюджет през догодина могат да бъдат 36.9 млрд. лв или 35 процента от БВП, смятат икономистите от ИПИ, които и тази година  представиха алтернативен вариант на проектозакона . Финансовото министерство е заложило в проекта си приходи от 38.2 млрд. лв, което е 36.2 процента от БВП. Ето изчисленията на икономистите за това колко ще струва на всеки данъкоплатец следващият бюджет. Извън посочените разходи, на всеки се падат и по 3309 лв. натрупан дълг.", "date": "2017.11.15", "title": "Колко и за какво ще плати всеки българин в бюджета за 2018 г. (графика)"}
{"url": "http://www.dnevnik.bg/sport/2017/11/15/3078139_video_poznavat_li_tenis_zvezdite_jargona_v_iztochen/", "text": "В разгара на  тенис битките във финалите на АТП  организаторите на турнира решиха да изпробват познанията на участниците за езика на улицата в Източен Лондон. Григор Димитров, Роджър Федерер, Доминик Тийм, Давид Гофен и Джак Сок се включиха в забавно видео, в което трябваше да отгатнат значението на част от традиционни за източната част на английската столица изрази. Местният жаргон се оказа предизвикателство за финалистите в надпреварата на осемте най-добри през сезона. Вижте как претендентите за трофея в Лондон се справиха със задачата.", "date": "2017.11.15", "title": "Видео: Познават ли тенис звездите жаргона в Източен Лондон"}
{"url": "http://www.dnevnik.bg/sviat/2017/11/15/3077978_isliamska_durjava_se_razrastva_v_somaliia/", "text": "Нарастващото присъствие на групировката \"Ислямска държава\" в Сомалия може да стане \"значителна заплаха\", ако тя успее да привлече джихадистките бойци, бягащи от рухващите ѝ  бастиони в Сирия и Ирак , твърдят експерти. То изглежда вече оказва влияние на местните екстремисти от \"Аш Шабаб\" да възприемат техни тактики като обезглавяванията. Този месец американските военни извършиха първата си атака с дронове срещу бойци на  \"Ислямска държава\" в Сомалия , което повдига въпроси за реалната сила на групировката, появила се в страната само преди две години. Втора такава атака срещу джихадистите там бе извършена в неделя, след което САЩ, заявиха, че \"няколко терористи\" са били убити. Групировката \"Ислямска държава\" се появи на  публичната сцена в Сомалия  в края на миналата година, когато десетки въоръжени мъже щурмуваха и завзеха пристанищния град Кандала в северната провинция Пунтланд, като го нарекоха седалище на \" Ислямския халифат в Сомалия \". Те обезглавиха много цивилни местни жители, което накара над 20 000 души да избягат оттам, и удържаха града в продължение на няколко седмици, докато не бяха прогонени от сомалийски войници, подкрепяни от американски военни съветници. След това нейни бойци нападнаха хотел, често използван от правителствени служители, в Босасо, икономическия център на Пунтланд, и извършиха първата си самоубийствена атака срещу контролен пост на силите за сигурност. Тази отдавна раздирана от вътрешни конфликти страна, с нейното слабо централно правителство, още от преди това води Тя е обвинена за атаката с камион бомба в столицата Могадишу миналия месец, при която бяха убити над 350 души - най-смъртоносното нападение в страната досега. По-рано тази година администрацията на президента на САЩ Доналд Тръмп даде зелена улица за по-мащабни военни операции в Сомалия, поставяйки борбата с тероризма на челно място в своя дневен ред в Африка. В неделя американските въоръжени сили съобщиха за агенция \"Асошиейтед прес\", че тази година са нанесли 26 въздушни удари срещу \"Аш Шабаб\", а сега и срещу \"Ислямска държава\". Вече над 10 години  \"Аш Шабаб\"  се бори за Сомалия, в която да властва ислямското шариатско право. Преди 2 години някои от нейните бойци започнаха да я напускат и да се присъединяват към \"Ислямска държава\". Съобщава се за малки гравитиращи към \"Ислямска държава\" клетки в Южна Сомалия, смятана за база на \"Аш Шабаб\", но най-активната от тях, която е взета на мушка и от въздушните удари на САЩ, е на север в Пунтланд - център на оръжейна контрабанда на малко разстояние по море от Йемен. според доклад на ООН, публикуван този месец от експерти, наблюдаващи прилагането на санкциите срещу Сомалия. Те са пътували в региона и са разпитали няколко намиращи се в затворите екстремисти от \"Ислямска държава\". Експертите на ООН са документирали най-малко една доставка на леки оръжия, включително картечници, изпратени на бойците на \"Ислямска държава\" от Йемен. \"Повечето оръжия, доставени на местния клон на \"Ислямска държава\", идват от Йемен\", им казал дезертьор от \"Ислямска държава\". Телефонен номер, използван преди от командир Абдулкадир Мумин от  \"Ислямска държава\" , попаднал в американски черен санкционен списък, показва \"чести контакти\" с телефонен номер, използван от базиран в Йемен мъж, който, както се твърди, служи за посредник с висши лидери на групировката \"Ислямска държава\" в Ирак и Сирия, казва експертният доклад. Макар  \"Ислямска държава\"  в Сомалия да разполага с малък брой чуждестранни бойци, слабият правителствен контрол на селския регион Бари в Пунтланд, където е базирана тя, \"го прави потенциално убежище\" за чуждестранни бойци\", са казва в доклада. Нарастващото присъствие на която има няколко хиляди бойци и контролира обширни селски райони в Централна и Южна Сомалия, някои от които се намират само на няколко десетки километри от Могадишу. \"Аш Шабаб\" е задържала десетки свои членове, обвинени, че симпатизират на местния клон на  \"Ислямска държава\" , като дори се съобщава, че е екзекутирала няколко от тях, твърди публикация на Центъра за борба с тероризма в Уест Пойнт, САЩ, чиито автори са Джейсън Уорнър и Калеб Уайс от списание \"Лонг уор джърнъл\". Цивилните в районите под контрола на \"Аш Шабаб\" страдат. \"Вероятно в отговор на засилващото се присъствие на \"Ислямска държава\", \"Аш Шабаб\" започна да налага по-мъчителни наказания, включително ампутации, обезглавявания и убиване с камъни, срещу обвинените в шпионаж, дезертьорство или нарушения на шариатските закони\", се казва в новия доклад на ООН. Някои сомалийски официални лица твърдят, че враждебността на \"Аш Шабаб\" към бойците на \"Ислямска държава\" е започнала да намалява, след като първоначалните ѝ опасения от бързото разрастване на групировката са отслабнали. \"Аш Шабаб\" започва да вижда в \"Ислямска държава\" в Сомалия допълваща сила, която може да ѝ помогне в борбата срещу властите в Пунтланд, каза Мохамед Ахмед, високопоставен местен контратерористичен служител. Сомалийски официални лица смятат, че групировката за разрастването си. Нейните бойци получават от нула до 50 долара на месец, се казва в доклада на ООН. \"За тях е много по-лесно да получат оръжия, отколкото пари, заради строгите антитерористични финансови регулации\", заяви сомалийският експерт по въпросите на сигурността Юсуф Мохамуд. Засега никой освен \"Аш Шабаб\" не е в състояние да извършва мащабни бомбени атаки като тази в Могадишу миналия месец. Само за да достигнат сомалийската столица, базираните в Пунтланд бойци на \"Ислямска държава\" трябва да преминат през многобройни контролни пунктове на силите за сигурност или на самата \"Аш Шабаб\". Двама бойци на \"Ислямска държава\", избягали от \"Аш Шабаб\" и по-късно заловени, казали пред експертите на ООН, че са получили самолетни билети от Могадишу до град Галкайо в Пунтланд, което е част от новите \"все по-изтънчени методи за вербуване\", практикувани от \"Ислямска държава\", се посочва в доклада на световната организация. Сценариите, които може да подсилят джихадистите, включват отслабване на \"Аш Шабаб\" чрез новата вълна от американски въздушни удари с дронове, една нова офанзива на 22-хилядните сили на Африканския съюз в Сомалия или вътрешни междуособици в редиците на \"Аш Шабаб\", се казва в цитираната статия на Уорнър и Уайс. От друга страна, \"много е вероятно, че предвид малкия размер на клетките и глобалния залез на \"Ислямска държава\", тези клетки е възможно да се разпаднат напълно, ако тяхното ръководство бъде обезглавено.\" Именно това бе целта на първите американски въздушни удари срещу бойците на \"Ислямска държава\" този месец, казаха пред АП представители на сомалийските власти. САЩ твърдят, че все още оценяват резултатите. / БТА", "date": "2017.11.15", "title": "\"Ислямска държава\" се разраства в Сомалия"}
{"url": "http://www.dnevnik.bg/sviat/2017/11/15/3078190_armiiata_na_zimbabve_obiavi_che_e_zavzela_vlastta/", "text": "Зимбабвийски военни се обърнаха към нацията тази нощ по националната телевизия и заявиха, че са завзели властта. Действията им били насочени срещу престъпниците около президента Робърт Мугабе, но не срещу самия него, съобщиха световните агенции, цитирани от БТА. Мугабе и семейството му са добре и сигурността им е гарантирана, каза говорител, който уточни, че армията е взела на прицел единствено престъпниците около президента, \"причиняващи социално и икономическо страдание\". Към 02.00 часа местно време се чу продължителна стрелба близо до частната резиденция на президента Мугабе в столицата. Малко по-рано бе съобщено, че войници са завзели централата на зимбабвийската държавна телевизия Зед Би Си, а после агенциите съобщиха за няколко силни експлозии в центъра на столицата Хараре. По информация на \"Ройтерс\" окт правителствен източник е задържан финансовият министър Игнасиус Чомбо. Чомбо е водещ член на т.нар. фракция Г40 на управляващата партия \"Африкански национален съюз на Зимбабве - Патриотичен фронт\" (ЗАНУ-ПФ). Фракцията е оглавена от съпругата на Мугабе - Грейс, която се стреми да наследи 93-годишния президент на президентския пост, пояснява агенцията. Американското посолство обяви на сайта си, че днес ще остане затворено и призова сънародниците си в Хараре да останат у дома заради несигурната политическа обстановка. Великобритания посъветва своите граждани в Зимбабве да направят същото.", "date": "2017.11.15", "title": "Армията на Зимбабве обяви, че е завзела властта"}
{"url": "http://www.dnevnik.bg/evropa/novini_ot_es/2017/11/15/3077678_makron_shest_meseca_burzi_reformi_i_avtoritaren_stil/", "text": "За шест месеца на поста френският президент Еманюел Макрон предприе енергично реформи, включително по най-експлозивните въпроси, но с цената на безпрецедентен спад на популярността, която намалява и заради неговия стил, смятан понякога за авторитарен. Силен заради триумфа на своята партия \"Република, напред!\" на парламентарните избори през юни, Макрон издейства да бъде гласуван още това лято законът за морализиране на политическия живот и наложи реформата на трудовото право - малка революция, която продължава да предизвиква многобройни протести на улицата. \"Той гледа в много дългосрочен план и не отстъпва\", обобщава човек от неговото обкръжение. Според наблюдателите 39-годишният Макрон, който е най-младият избран президент в историята на Франция, вече мисли за своето преизбиране през 2022 г. Решен да поддържа бърз ритъм на реформи, въпреки че популярността му намаля с 20 процента, откакто дойде на власт - безпрецедентен спад - той вече задвижи реформите на системите за обезщетения при безработица и професионална квалификация, политиката на жилищно настаняване и приема в университетите. Догодина и през следващите години ще дойде редът на правосъдието и режимът на пенсиониране, без Макрон да забрави своето обещание да намали броя на депутатите и сенаторите. Той освен това иска да върне на президентската институция авторитета и международната аура - нещо, което според проучвания мнозинството от французите приветстват. \"Тези шест месеца минаха добре\", уверяват от неговия антураж. \"Страната е узряла за тези реформи\", допълва източник от правителството. Изправена пред него, опозицията изглежда трайно отслабена от вълната Макрон. Нито синдикатите, нито радикалното ляво движение \"Непокорна Франция\" успяха да спрат реформата на трудовото законодателство. Самият Жан-Люк Меланшон, лидерът на \"Непокорна Франция\", който се бори срещу \"либералните реформи\" на президента, наскоро призна: \"За момента той е в силна позиция.\" Социалистите, управлявалата преди Макрон партия, изживяват криза. \"Републиканците\", дясната опозиция, са разделени между тези, които се присъединиха към президента, включително премиерът Едуар Филип, и онези, искащи да останат в опозиция. Най-сетне, крайнодесният Национален фронт все още не може да се съвземе от разгрома между двата тура на президентските избори. Държавният глава реформатор обаче трябва да се бори с етикета \"президент на богатите\", който му бе лепнат, особено след реформата на данъка върху богатството, която намали чувствително облагането на най-заможните. Елисейският дворец се надява да коригира този имидж, като отмени данък жилище за 80 процента от домакинствата - налог, засягащ всеки човек, притежаващ недвижимо имущество - и като намали осигуровките, удържани от заплатите, още през януари. \"(Макрон) има време\", подчертава политологът Брюно Котрес от Центъра за политически изследвания към Университета по политически науки в Париж. Изборният календар е празен до изборите за Европейски парламент през 2019 г. и икономическата конюнктура се подобрява. Еманюел Макрон така или иначе си е дал срок от 18 месеца до две години за първата равносметка на своите реформи. Французите му дават такава отсрочка, тъй като 50 процента от тях смятат, че все още е твърде рано за даване на оценки. Най-сетне, Макрон афишира огромни амбиции за Европа - от обща армия до координирани данъчни ставки. И той успя да затегне условията за командирован труд в ЕС - система, остро критикувана във Франция. Стилът на Макрон обаче може да не бъде възприеман добре. Той отправи тежки думи по адрес на \"лентяите\", \"циниците\", \"завистниците\", които винят богатите и искат да \"хвърлят камъни по първите в свръзката\", по онези, които успяват. И упрекна демонстранти, че \"всяват хаос\" вместо да си търсят работа. \"Продължението ще зависи от неговите социално-икономически успехи... Той има имиджа на човек, който не обръща внимание на страданията на народа - нещо, което му вреди\", предупреждава Брюно Котрес. Американското списание \"Тайм\" сложи на закачлива първа страница в последния си брой снимка на Макрон с голямо заглавие \"Следващият лидер на Европа\", но с уточняваща звездичка: \"Ако успее първо да ръководи Франция\"./БТА", "date": "2017.11.15", "title": "Макрон: Шест месеца бързи реформи и авторитарен стил"}
{"url": "http://www.dnevnik.bg/sport/2017/11/15/3078085_voleibolnata_federaciia_raboti_bez_licenz_ot_sredata/", "text": "Българската федерация по волейбол (БФВ) е без лиценз от повече от 5 месеца, обявиха от сдружението \"Фенове За българския волейбол\". Познатите като \"Негодниците\" волейболни запалянковци твърдят, че самата федерация \"не е пожелала да заяви подновяването\" на лиценза. Справка в сайта на спортното министерство (ММС) показва, че лицензът на БФВ е бил валиден до 5 юни 2017 г. Законът за спорта изисква федерацията да подаде документи за подновяването му до два месеца преди изтичането. Във вторник следобед \"Дневник\" изпрати въпроси до министерството, свързани с темата, но до момента отговор не е получен. \"Законовата процедура е заложена така, че да не възникне ситуация на изтичане на лицензията. Защо нито БФВ, нито ММС са се съобразили със законовите изисквания? Ако БФВ многократно е доказала, че законът е една досадна пречка за висшите ѝ дела, то не ни се иска да вярваме, че в ММС пребивават хора, които не познават и не зачитат законите, които сами са утвърдили и следва да спазват\", пишат \"Негодниците\". Големите въпроси, които липсата на лиценз на федерацията поставя, са свързани с цялата ѝ дейност и най-вече с организирането на световното първенство за мъже догодина. Предстои да бъде уточнено как при липсата на лиценз са подписвани документи, как са получавани и превеждани средства и как федерацията е организирала собствените си първенства. Преди месец  спортният министър Красен Кралев заедно с ръководството на волейболната федерация беше в Рим  за церемония, свързана със световното първенство. Наскоро официално бяха представени и българските градове домакини на световното догодина - София, Варна и Русе. Тогава  Кралев каза, че \" световното по волейбол е своеобразен венец в политиката на държавата за спорта\" . \"За да е ясно какво е значението на спортната лицензия за спортните федерации, можем да обобщим накратко – без лицензия една спортна федерация няма право да осъществява дейност като легитимна спортна организация, в т.ч. да организира вътрешни първенства и международни домакинства, да регистрира спортни резултати, да присъжда титли и да определя съставите на националните отбори, да получава държавно финансиране под каквато и да е форма, и най-важното на фона на предстоящото домакинство на Световното първенство през 2018 г. – без лицензия Българската федерация по волейбол няма легитимност пред международните волейболни институции. А те от своя страна надали са информирани, че от 6 месеца българският волейбол не е представен от легитимна спортна организация\", допълват от сдружението.", "date": "2017.11.15", "title": "Волейболната федерация работи без лиценз от средата на годината, алармираха \"Негодниците\""}
{"url": "http://www.dnevnik.bg/bulgaria/2017/11/15/3078199_poslednata_izmama_s_falshivi_imeili_idva_ot_bivsha/", "text": "Измамата с фалшивите имейли, разпространявани от името на компанията \"Кредисимо\", идва от бивша съветска република. Измамата изисква голям финансов и престъпен ресурс и вероятно е покровителствана от самата държава. Това съобщи в интервю за Нова телевизия началникът на звено \"Трансгранични престъпления\" в ГДБОП Явор Колев. По думите му организацията на измамата е сложна, вероятно е бил нает преводач, така че съобщението да звучи достоверно на български език. \"Изисква се огромен финансов и престъпен ресурс, атаката произхожда от бившите съветски републики. Постоянно комуникираме с партньорски служби, но не всички са кооперативни с нас, както колегите от ЕС и НАТО. Можем да направим извод, че се касае за престъпна дейност, която се покровителства, ако не организира, от такива държави\", каза Колев. За измамата ГДБОП предупреди миналата седмица. Схемата е чрез компютърен вирус, който се разпространява през спам пощата и който извлича неправомерно лични данни, пароли, банкови ресурси. Интернет потребители, които са получили на електронните си пощенски кутии съмнителни имейли с предупреждение за плащане на просрочени задължения от името на дружеството за небанково кредитиране, което няма нищо общо с тях, нито е било подложено на хакерска атака. Друг вид разпространена измама е проникване в електронната поща на компании, следене за предстоящо голямо плащане към контрагенти и подмяна на банковата сметка в момента на превода, разказа Колев. По тази схема една от най-големите български компании била измамена с 600 хил. евро, които превела в полска, вместо белгийска банка. Оттам \"муле\" на свой ред препратило парите на престъпниците, отново извън България. Всяка седмица задържаме педофили, които издевателстват над български деца, съобщи Колев по повод ареста на педофил, влязъл в контакт с 1500 деца. Тепърва предстоят експертизи, които до покажат колко от тях са били въвлечени в сексуални престъпления, съобщи експертът. Той призова всички изнудвани с нелицеприятни снимки граждани да подават сигнали.", "date": "2017.11.15", "title": "Последната измама с фалшиви имейли идва от бивша съветска република, вероятно покровителствала извършителите"}
{"url": "http://www.dnevnik.bg/evropa/novini_ot_es/2017/11/15/3078207_makron_obiavi_plan_sreshtu_radikalizaciiata_v/", "text": "Френският президент Еманюел Макрон обяви нов план за справяне със социалните проблеми в предградията, предадоха БТА и ДПА. В изявление пред френската телевизия снощи Макрон каза, че планът има за цел също да се предотврати ислямската радикализация на младежи, живеещи в проблемните райони. Президентът изтъкна, че хората в предградията се радикализират, тъй като държавата често не може да им предложи решения. Радикализацията намери място там, където републиката абдикира, каза той. Макрон изложи в най-общи линии плана си, който ще представи подробно през февруари догодина. Планът предвижда компании да получават помощ, ако осигуряват на безработни от бедните квартали работа на договор с пълно работно време. Планират се и по-строги мерки срещу дискриминацията на работното място. Макрон каза, че ще бъдат отделени 10 милиарда евро за подобряване на условията на живот в предградията. Той обяви също, че библиотеките ще работят до късно, самотните родители ще получават повече съдействие, а здравеопазването ще бъде подобрено. Няколко френски правителства през годините се опитаха да решат социалните проблеми в предградията, наливайки милиарди евро в тях. Проблемът се изостри през 2005 г., когато в някои предградия избухнаха масови безредици, а хиляди автомобили бяха опожарени.", "date": "2017.11.15", "title": "Макрон обяви план срещу радикализацията в проблемните предградия"}
{"url": "http://www.dnevnik.bg/na_put/2017/11/15/3075695_gruckite_danuchni_obiaviha_voina_na_airbnb/", "text": "Гърция ще въведе данъчно облагане на отдаваните под наем жилища в популярната платформа за споделяне на места за настаняване Airbnb. Независимият орган за публичните приходи в страната е решил да създаде онлайн платформа, на която да се качва цялата информация за краткотрайно отдаваните жилища. На нея имотът ще бъде деклариран с точните му параметри и местоположение. Освен това ще се въвеждат имената на наемателите и периода, за който ще използват жилището. Регистрацията в платформата ще бъде задължителна, а всеки, който пропусне да го направи и бъде хванат да отдава краткосрочно имота си, ще трябва да плати глоба от 5 хил. евро. Това ще важи не само за Airbnb, но и за всички останали компании, които предлагат такава услуга. Според експерти от туристическия бранш в Гърция тази мярка има за цел да успокои сектора. Собствениците на редица хотели се оплакаха от нелоялна конкуренция от страна на Airbnb. Данъчните служби пък ще могат да събират още повече пари за подобна дейност. Отдаването на жилища под наем чрез Airbnb е практика, която натрупа огромна популярност през последните години в сериозно засегната от финансовата криза Гърция. Благодарение на нея хиляди хора успяват да си докарат допълнителни доходи без да заплащат данъци за тях.", "date": "2017.11.15", "title": "Гръцките данъчни обявиха война на Airbnb"}
{"url": "http://www.dnevnik.bg/zelen/2017/11/15/3078200_neno_dimov_sreshtu_razvitieto_na_bansko_niama_nito/", "text": "Срещу развитието на Банско като ски курорт няма нито един екологичен довод, смята министърът на околната среда Нено Димов. \"За мене проблемът с втори лифт в Банско трябва да намери решение, защото чака повече от 10 г.\", каза министърът. Той даде пример с курорт в Австрия, където също има национален парк и резерват и в който съоръженията са 20% от площта, а в Банско - само 0.3% от парка. Освен това колите, с които сега се стига до пистите, замърсяват повече, отколкото електрическият лифт, каза Димов. Вчера министърът е получил писмото от кмета на Банско Георги Икономов, който иска приключване на процедура по изменение на сега действащия план за управление на Национален парк \"Пирин\", започната през 2013 г. Предстои юристите да се произнесат дали е възможно от правна гледна точка, каза министърът. Никой план не предвижда друго строителство освен съоръжения за спорт, увери министърът. Освен това всяко инвестиционно намерение за строителство на такова съоръжение ще минава оценка за въздействие върху околната среда, добави той. \"Не може да имате в парка инвестиционно намерение без ОВОС. И това може да е инвестиционно намерение само спортно - ски писти и прилежаща инфраструктура, нищо друго\", заяви Димов, запитан дали не би могло покрай спортните съоръжения - например басейни, да се строят и хотели.", "date": "2017.11.15", "title": "Нено Димов: Срещу развитието на Банско няма нито един екологичен довод"}
{"url": "http://www.dnevnik.bg/bulgaria/2017/11/15/3078211_sled_dve_katastrofi_i_poluchena_informaciia_nso_e/", "text": "Лидерът на БСП Корнелия Нинова заяви пред Би Ти Ви, че след двете претърпени катастрофи за по-малко от месец има съмнения, че те не са случайни. Тя дори призна, че след второто произшествие лично шефът на Националната служба за охрана (НСО) ѝ се обадил, за да ѝ каже, че трябва да бъде охранявана. \"Той ми каза, че имат информация, заради която трябва да ме охраняват. Аз обаче отказах\", уточни Нинова. Концесии и приватизация По данни на лидера на левицата в  доклада на Европейската комисия за напредъка на България,  който трябва да бъде публикуван днес, е записано, че поетите ангажименти за справяне с корупцията и престъпността не са изпълнени. Тя дори предположи, че искането на ГЕРБ да падне давността за разглеждане на сделките по приватизацията е \"отчаян опит преди доклада\" за показване на някаква активност. По думите ѝ управляващите  само говорят за закона за приватизацията,  но не вършат нищо конкретно. Същото било и със закона за концесиите. Тя посочи, че се готви концесия на Летище \"София\" и Български пощи. Съд за клевета Нинова каза още, че ще съди всеки, който я обвинява, че е била уволнена заради корупция. Думите ѝ бяха провокирани от изказване на депутата от ГЕРБ Десислава Атанасова. Тя уточни, че с влизането си в политиката е продала акциите си в дружеството \"Техноимпекс\", след като е участвала в приватизацията му. По думите ѝ няма от какво да се притеснява, тъй като е била проверявана много пъти за тази сделка. \"Трябва да се притесняват хората, които не са били проверявани и разследвани\", каза още Нинова.", "date": "2017.11.15", "title": "След две катастрофи и получена информация НСО е поискала да охранява Нинова"}
{"url": "http://www.dnevnik.bg/ot_vas/novini_ot_vas/2017/11/15/3069767_paradoks/", "text": "Пейка като пейка, ама...с добавка! (На заден фон се виждат странни неща, за тях-по нататък)", "date": "2017.11.15", "title": "Парадокс"}
{"url": "http://www.dnevnik.bg/na_put/2017/11/15/3077963_na_put_iz_neosvetenite_dvorove_-_putepisa_na_radichkov/", "text": "Очаква ни нова среща с вълнуващите пътешествия на Йордан Радичков между Сибир и Швеция. Тази вечер в Столична библиотека се открива изложба с непоказвани досега фотографии на писателя от Далечния Изток на Русия На 15 ноември българските читатели ще могат да се срещнат с две от най-важните творби в творческия път на Йордан Радичков. От 18:30 часа театралната зала на Столична библиотека ще бъде представен осми том от \"Йордан Радичков. Събрани съчинения\", който съдържа в себе си добре забравения му пътепис от Сибир от 1967 година \"Неосветените дворове\", както и любопитен разказ за пътуването му до Швеция от 1980 година \"Малка северна сага\". Представянето на осмия том ще бъде придружено от изложба с непоказвани досега фотографии от пътешествието на писателя до една от най-суровите области на Земята. Черно-белите снимки разказват за срещите му с еленовъди, якути, сребърната лисица, снежната пустош и тайгата. Благодарение на фотографа Александър Сертев снимките бяха възстановени от тежко увредени ленти и сега ще намерят своя нов живот в едноименната изложба \"Неосветените дворове\" с безценната помощ и партньорството на Столична библиотека, които са съорганизатор. Гостите ще имат и специалната възможност да научат повече за двете произведения от разговора с професор Инна Пелева и професор Вера Ганчева, които ще очакват всички заинтересовани в театралната зала на Столична библиотека, за да разкажат за историята на двете произведения. \"Неосветените дворове\" е първият пътепис на Йордан Радичков. Книгата разказва за пътуванията му из сибирските земи през 1967 година, когато писателят прекарва повече от четири месеца в изследване на различни кътчета – от най-развитите индустриално региони, до безлюдни места, за да се стигне до срещата му със сибирски шаман. Тази среща оставя трайна следа в творчеството на Радичков и авторът сам често пъти се връща към думите на шамана: \"Бог е един, каза шаманът, кръстосал ръце на гърдите си. Бог е един, религиите са различни; може и да го има, може и да го няма – не трябва да говорим. Трябва така живеем, все едно, че има бог. И ако не вярваме в него, да бъдем честни – е, това е вече самият бог. Вярата е като кладенеца, различни хора пият от нея, а водата в кладенеца винаги си остава една и съща.\" – откъс от \"Неосветените дворове\". В настоящото издание на том номер осем българският читател за първи път ще се запознае и с бележките на автора, които той си е водил по време на пътуванията. Това е един вълнуващ и нередактиран текст, който само в няколко страници чертае цялата книга и представя живите и неподправени впечатления на Радичков от комплексния и суров живот из сибирските земи. След успеха на \"Неосветените дворове\" и множество преводи, книгата е забелязана и от критиците в Швеция. Специалистите там са толкова развълнувани от историята за Сибир, че канят Радичков да попътува из Скандинавието и да напише друг пътепис за техните земи. Така през 1980 година на бял свят се появява \"Малка северна сага\". Книгата разказва за впечатленията на автора от пътуванията му до Швеция през различни сезони и по различни поводи – от най-дългия ден в Швеция до участието му на кръгли маси с Кърт Вонегът и Хайнрих Бьол. Заедно с това авторовата мисъл непрестанно тегли към родния край и спомените за близките хора, детството, бомбандировките над София, сънищата на младата му тогава майка и една прекрасна литературна панахида, обслужена в памет на Емилиян Станев и неговите безчетни кучета. Представянето на том осми от поредицата \"Йордан Радичков. Събрани съчинения\" ще се състои на 15-и ноември от 18:30 часа в Столична библиотека. Изложбата с фотографии ще може да бъде разгледана до 30 ноември. \"Йордан Радичков. Събрани съчинения\" е плод на дългогодишни усилия и една от основните цели на издателство \"Нике\". Пълното представяне на едно място на така многообразното Радичково творчество, създадено в период от повече от четиресет години писателски труд, е важно за бъдещите изследователи на автора. С томовете на Йордан Радичков се представят в събран вид различните творчески търсения на автора, неговите неиздавани разкази, добре познатите сборници с разкази, новели, романи и детски книги. За първи път в томовете са включени много непубликувани досега текстове, работни варианти на негови произведения, както и са показани досега неизвестни избрани снимки из живота на писателя. Почнахме да се питаме къде сме, в коя посока вървим и накрая си казахме, че сме в Алтайските планини, на някакъв път, а пътят винаги ще изведе човека било в селище, било в лагер, било при скотовъди. Както и през степта, така и в планините ние не пътувахме до определено селище, за да го разгледаме и да продължим след това до друго значително селище или център. Ние тръгвахме сутрин, спирахме през деня на различни места, вечер случайни пътища ни отвеждаха в непознати селища, търсехме места за нощуване, хората ни приемаха в къщите, деляхме заедно каквото имахме, сутрин се прегръщахме с тях, разделяхме се и дълго след това носехме в себе си мириса на техните къщи. Тъй попаднахме и в Алтайските планини. В Барнаул седнаха да ни чертаят един маршрут, толкова сложен, че накрая Геня каза: Има ли нещо, което да е покрито в тайна из тия места? Има, казаха му, но нали не сте шпиони. Казах, че всъщност сме си малко шпиони, че навсякъде, където сме минали, гледаме да открием човек и веднага започваме да го шпионираме. Ако видим балистична ракета, ще я прескочим, но ако видим човек, веднага ще се втурнем към него. Ами тогава най-добре е да тръгнете из степите и планините, пътищата са много, навсякъде живеят алтайци – вижте ги! Само в едно селище барнаулските ни приятели се бяха обадили по телефона да ни посрещнат и да ни уредят нощуването, но ние не нощувахме на определеното място – мисля, че в Смоленск беше това. С Геня се разхождахме, по едно време той гледа в някакъв двор двама човека дялат дърво. Добър ден! Добър ден! Дялате ли? Дяламе. Яаа, какво хубаво дърво, каза Геня и влезе в двора. Мога ли да го подялам? Може, разбира се, работата винаги люби глупака. Геня си плю на ръцете и почна да дяла дървото. Ония ни питат: татари ли сте? Не сме татари. Да сте грузинци? Не сме грузинци, кво ще правят тука грузинци? Ами идват тъдява, вино продават по пазарите. Не продаваме вино, не сме помирисвали Татария – и им казваме кои сме. Ами докато седим на издяланото дърво и бъбрем, да вземем ли малко водка? Може да се вземе, билкова ли, или от старата? Всякаква може, стига само водка да е. После ние отпиваме водка, бъбрем на двора, свечерява се. Кучето на стопанина се прибра, клекна на прага, стопанката шета в къщата, вижда се силуетът ѝ. Ами да влезем в къщи тогава, да ми видите къщата, татари в моята къща не са влизали. Той май все ни смяташе за татари. Влязохме в къщата, а нишката на разговора ни тъй дълга, че до полунощ не може да я намотаем. Късно е, ще вървим! Къде, казва стопанинът, ей тука ще подремнем! Я колко място! Посвихме се, подремнахме, когато си отваряме очите с Геня, слънцето се вдигнало бая високо... Тъй ние пътувахме из степите, а и не само из степите, тъй беше през цялото ни пътешествие и нито веднъж не ни споходи мисълта, че сме се загубили или че сме объркали пътя и че ще ни се случи нещо неприятно. Навсякъде живеят хора, навсякъде излиза мирен дим от комините на къщите, навсякъде ще откриете следа от човешко стъпало. Веднъж тръгнахме по някакъв път, след време пътят свърши и ни изведе в едни конопища. В конопищата цяла армия алтайки, скубят конопа, връзват го, трупат го на купи. Жив мъж не се мярка из конопищата, ни казват жените, ние какво правим тука! Ами, за да се мернеме, казва им Геня и им обяснява, че отиваме в алтайската столица – Горноалтайск. Тъй както вървите, ни казват жените, в Китай може да стигнете, ама в Горноалтайск никога. Те ни обясниха откъде да минем за Горноалтайск, половин ден нашият джип се тътра през царевици и стърнища и влязохме в... Тройцк. Мисля, че по тоя начин пътешественикът преминава по най-непосредствената сърцевина на един свят, през самия му живец, без да е прихлупен от нокътя. Нито ще хваля, нито ще клеветя Русия. Тая страна е толкова много клеветена, струва ми се, че е най-клеветената в света. Та дори една похвала, изречена за нея, ще прозвучи пак като клевета. Ето и сега, пиша и си припомням всичко, част от душата ми е разпръсната из безкрайните пространства, някаква топлина трепти в мене, някаква вътрешна светлина пъпле из гънките на душата ми и усещам колко е хубаво да застанете в края на дългия път и да видите всичко по него, чак от другата страна на хоризонта.", "date": "2017.11.15", "title": "На път: Из \"Неосветените дворове\" - пътеписа на Радичков за Сибир"}
{"url": "http://www.dnevnik.bg/bulgaria/2017/11/15/3078213_firmi_prinujdavani_kum_korupcionni_plashtaniia/", "text": "Фирми, принуждавани към корупционни плащания, се оплаквали устно в Министерството на икономиката, но само една се е съгласила да даде писмен сигнал и да сътрудничи на прокуратурата. Това съобщи в интервю за Би Ти Ви министър Емил Караниколов след като в края на октомври  по негов сигнал беше задържан служител  от оперативната програма \"Конкурентоспособност\". Той искал пари от кандидатстващите с проекти компании с обещанието, че ще ги класира. \"Всички говорим за корупция, но за да я отстраним, трябва да си помагаме. Много фирми подаваха сигнал, но не искаха да го направят писмено\", каза той. Помолен да коментира идеята на управляващите партии да увеличат давността за престъпления в хода на приватизацията, Караниколов, който доскоро беше шеф на Агенцията за приватизация и следприватизационен контрол, съобщи, че преписките там са общо 7000. \"Много сделки са проверявани. Миналата година изпратихме страшно много сигнали, но се констатира, че е изтекла давността. Сега се говори да няма давност за престъпления срещу финансовата стабилност на държавата\", каза министърът. По думите му проверката не трябва да се ограничава с тези 7000 сделки, защото има и сключвани от общините. Това според Караниколов ще бъде тежка задача, която обаче ще има ефект, защото ще излезе много информация. Министърът предложи, след като се вземе решението за прекратяване на приватизацията, да се направи баланс по примера на Германия - каква е била стойността на активите в началото и какъв е приходът от това. По думите му в хода на раздържавяването има и много успешни примери на предприятия, които продължават да работят и да се развиват.", "date": "2017.11.15", "title": "Фирми, принуждавани към корупционни плащания, отказвали да подават писмени сигнали"}
{"url": "http://www.dnevnik.bg/sport/2017/11/15/3078195_maradona_poiska_da_se_vurne_nachelo_na_arjentina_i_se/", "text": "Легендата на световния футбол Диего Марадона поиска отново да бъде селекционер на аржентинския национален отбор. Той използва профила си в \"Инстаграм\", за да обяви открито: \"Искам да се върна\". При това го написа с главни букви. Нещо повече - Марадона представи статистическа извадка, показваща процента спечелени мачове, които има като селекционер. В сравнителната таблица са извадени резултатите и на останалите треньори, водили Аржентина в последните години. Според нея Марадона има най-висока успеваемост - 75%. \"Кой е спечелил най-много? Да си направим изводите. Ядосан съм, защото захвърлят престижа ни\", написа той, недоволен от  загубата с 2:4 от Нигерия в приятелска среща в Краснодар . Марадона беше начело на Аржентина от 2008 до 2010 г. В последствие треньорската му кариера продължи с два кратки периода, в които води азиатски клубове. В момента аржентинецът е начело на \"Ал Фуджайра\" в ОАЕ.", "date": "2017.11.15", "title": "Марадона поиска да се върне начело на Аржентина и се аргументира с отлична статистика"}
{"url": "http://www.dnevnik.bg/zelen/2017/11/15/3078215_v_pismo_do_chovechestvoto_15_000_ucheni_preduprejdavat/", "text": "През 1992 г. 1 700 учени от цял свят публикуват \"предупреждение към човечеството.\" В него те заявяват, че хората употребяват екосистемите на Земята до краен предел и са на път да унищожат планетата. В обръщението си те изброяват последиците от човешката дейност върху околната среда, които звучат катастрофално: разрушаване на озоновия слой, замърсяване на въздуха и водата, загуба на рибните запаси и ерозия на почвата, обезлесяване, загуба на видове и катастрофално глобално изменение на климата, причинени от изгарянето на изкопаеми горива. Според учените, начело с физика и съосновател на \"Съюза на загрижените учени\" Хенри Кендъл, много от човешките практики излагат на сериозен риск бъдещето на човечеството, на растителните и животински видове. Но от това предупреждение досега нещата се влошават. С днешна дата в чест на 25-та годишнината от \"предупреждението към човечеството\" група изследватели публикуват  ново писмо към човечеството.  В началото на седмицата в научното онлайн издание  BioScience повече от  15 000 учени от 184 държави публикуват нов научен анализ на различните заплахи за околната среда и действията на човечеството. \"Човечеството не успя да постигне значителен напредък в цялостно решение на прогнозираните предизвикателства и проблемите за околната среда. Притеснително е, че повечето от тях в момента са далеч по-сериозни\", пишат те. Това \"писмо\", публикувано под ръководството на еколога Уилям Рипъл на Държавния университет в Орегон е  \". В него авторите съобщават, че скоро ще дойде времето, когато ще бъде твърде късно за каквито и да е действия. Учените се позовават на данните на правителствени агенции, организации с нестопанска цел и отделни изследователи. Глобалните промени в климата са на чело на списъка със заплахи за планетата ни, който учените са направили в своето ново предупреждение. Средните температури са се повишили с повече от половин градус по Целзий от 1992 г. и годишните емисии въглероден диоксид са се увеличили с 62%. Климатичните промени не са единственият проблем, пред който са изправени хората. Достъпът до прясна вода е намалял, същото се отнася и залесените с гори територии, количеството уловена риба в открито море. Увеличили са се и т.нар. мъртви зони в океаните. Популацията на човечеството е нараснала с 2 000 милиарда, докато популацията на всички останали видове (бозайници, влечуги, земноводни и риби) е намаляла с почти 30 на сто. Единствената позитивна тенденция пред тези 25 години от първото предупреждение е свиването на дупката в защитния озонов слой на планетата, която в момента е \"възможно най-малка\" от 1988 г. насам. Според учените това се дължи на постепенно премахване на хлорфлуор-въглеводородите - химикали, използвани за хладилници и климатици, които разрушаваха озоновия слой. \"Бързото ограничаване на озоноразрушаващите вещества доказва, че можем да направим положителна промяна, когато действаме решително\", се посочва в писмото. Авторите дават и 13 предложения за преодоляване на човешкото негативно въздействие върху планетата. Като решения те посочват създаване на природни резервати, намаляване изхвърлянето от хранителни продукти, разработване на екологични технологии и създаване на икономически стимули за промяна на начините на консумация. За тази цел Рипъл и колегите му създават нова организация: \"Алианс на световните учени\", която има за цел да предостави научна основа за въпросите, засягащи благосъстоянието на хората и планетата. \"Работата на учените е да анализират данни и да виждат дългосрочните последици\", казва Рипъл в съобщението към човечеството. \"Тези, които подписаха това второ предупреждение посочват очевините знаци, че човечеството е поело по неустойчив път. Надяваме се нашият доклад да предизвика широк обществен дебат за околна среда и климата на планетата.\"", "date": "2017.11.15", "title": "В \"писмо до човечеството\" 15 000 учени предупреждават за сериозни заплахи за планетата"}
{"url": "http://www.dnevnik.bg/politika/2017/11/15/3078227_sled_kato_glavchev_izgoni_ninova_ot_zasedanieto_na/", "text": "Председателят на парламента Димитър Главчев изгони лидера на БСП Корнелия Нинова от заседанието на Народното събрание и наказа депутата от левицата Антон Кутев с отстраняване от две заседания. Това стана докато Нинова четеше декларация от името на партията, след като парламентът отказа да изслуша премиера Бойко Борисов по искане на БСП. По-късно от БСП обясниха, че декларацията на БСП не е била предварително подготвена, а Нинова е импровизирала. Нинова беше изгонена заради \"обида на парламента и членове на Министерския съвет\", а Кутев - за реплики от залата. Веднага след това левицата поиска оставката на Главчев. Изслушването на премиера беше поискано от Драгомир Стойнев заради изказването на Борисов, че  в парламента има наркотрафиканти  и депутати купуващи гласове. Той поиска министър-председателят да обясни кои са тези народни представители. Борисов да каже кои са наркотрафикантите в парламента \"Понеже той (бел. ред. Борисов) знае цялата истина го призоваваме и молим, да дойде в парламента и да сподели тази информация\", каза Стойнев. Данаил Кирилов от ГЕРБ определи искането като недопустимо. \"Публично известните факти и обстоятелства не трябва да бъдат причина за изслушване\", заяви Кирилов. След това той прочете заглавия, цитиращи пресцентровете на МВР и прокуратурата за  ареста на  брата на депутата от БСП Георги Стоилов  - Илия Стоилов, при разследване за рекет и наркотици. Не подмина и народния представител от левицата Манол Генов, който е разследван за купуване на гласове. \"Г-н председател, моля да не допускате да се издават присъди. Данаил Кирилов, спекулирайки с предложението ни, току що издаде присъда. Бойко Борисов прави същото в различни медии. Тук се говори за замесени в наркотрафик. Ако има такива, би трябвало да са арестувани и да има доказателства\", каза Филип Попов от БСП. \"Започнах с това, че ще представя известни факти. Те не са доказват в съда, защото са известни. Прочетох ги, защото не знам 80% от българите могат ли или не могат да четат\", отговори му Кирилов. \"Министър-председателят твърди публично, че в парламента има наркотрафиканти. Защо заради този човек се подлагате на самоунижение, нямате ли достойнство\", обърна се Нинова към всички депутати, докато чете декларацията на БСП, и цитира премиера, който каза, че в парламента всички са безделници, без да уточнява партии. Нинова припомни изказване на Цветан Цветанов преди години, когато той \"осъди лекари\" от трибуната на парламента и държавата беше осъдена след това. Тя обаче не можа да продължи изказването си, тъй като Главчев я отстрани от заседанието. \" \", каза Главчев. След изгонването на двамата той свика извънреден председателски съвет и обяви почивка. Бойкот и искане на оставка Малко след това заместник-председателят на групата на БСП в парламента Жельо Бойчев обяви, че от партията искат оставката на Димитър Главчев като председател на парламента. Цялата група на левицата напусна заседанието като знак на подкрепа към лидера си. \"Днес е лош ден за българската парламентарна демокрация. Беше направен безпрецедентен, пореден опит от председателя на Народното събрание да се налага цензура, да се ограничава възможността българската опозиция да говори, народните представители от БСП да поставят въпроси. В знак на протест напускаме днешното заседание. Парламентарната група на БСП започва подписка и процедура по искане оставката на Главчев. Настояваме да бъдат отменени и наказанията, които той наложи днес на Корнелия Нинова и Антон Кутев. Българската опозиция и нейният глас няма да бъдат запушени. Ще продължим да отстояваме свободата и демокрацията на страната\", заяви Жельо Бойчев. \"Ако бъдат внесени искания за отмяна на наказанията на Антон Кутев и Корнелия Нинова, тогава ще има извънреден председателски съвет, за да се обсъди възможността\", каза от своя страна председателят на групата на ГЕРБ в парламента Цветан Цветанов. От думите му се разбра, че Димитър Главчев е бил склонен да отмени наказанията. След възобновяването на заседанието депутатите от БСП не се върнаха в залата, въпреки че по тяхно искане, като първа точка в дневния ред, беше вкаран законопроект на Кристиан Вигенин за промени в Закона за приватизация и следприватизационен контрол. С поправките трябва да отпадне възможността за продажба на обособени части от държавни фирми. По искане на Хамид Хамид (ДПС) беше направена проверка на кворума, след което цялата група напусна залата. Тъй като в залата имаше по-малко от 120 народни представители, Димитър Главчев обяви 30 минути почивка.", "date": "2017.11.15", "title": "След като Главчев изгони Нинова от заседанието на парламента, БСП му поиска оставката"}
{"url": "http://www.dnevnik.bg/biznes/2017/11/15/3078255_za_edna_godina_preminalite_prez_letishte_sofiia/", "text": "От началото на годината до края на октомври през летище София са преминали 5 540 320 пътници, съобщиха от пресцентъра на аерогарата. Това е ръст от 36% спрямо същия период на миналата година. Пътниците по международните редовни линии са се увеличили с 18% в сравнение със същия месец на 2016 г. Пътувалите по вътрешни линии пък са почти двойно повече – от 12 хил. през 2016 г. на 23 хил. през 2017 г. Броят на пътуващите с туристически чартъри e два пъти по-голям спрямо същия месец на миналата година. Най- предпочитани за периода са курортните дестинации в Гърция и Турция. Общо 5011 са излетелите и кацналите самолети на летище София, което представлява ръст от 5%, дължащ се основно на увеличените с 3% полети по международни редовни линии. Ръст от 48% има и при полетите по вътрешните линии до Варна и Бургас. През октомври карго превозите са се увеличили с 21%. Обработени са общо 1946 тона товарни и пощенски пратки.", "date": "2017.11.15", "title": "За една година преминалите през летище София пътници са се увеличили с повече от една трета"}
{"url": "http://www.dnevnik.bg/evropa/novini_ot_es/2017/11/15/3078209_poroini_dujdove_navodniha_chasti_ot_gurciia/", "text": "Поройни дъждове през нощта наводниха град близо до Атина. Има блокирани хора и автомобили, затворени са училища, предаде \"Ройтерс\". Буквално в река се е превърнал старият път между Атина и Коринт в района на Неа Перамос, а пожарната служба е получила над 160 сигнала за помощ, тъй като домове и автомобили в град Мегара са останали под вода. \"На практика целият град Неа Парамос е наводнен, коментира кметът Григорис Стамулис. Не мисля, че досега сме имали подобни наводнения.\" По думите му се водят действия по спасяването на хора от автомобилите и домовете им, но засега няма данни някой да е в непосредствена заплаха. На много места водачите на моторни превозни средства са били блокирани и е трябвало да се намеси пожарната, за да бъдат извадени. Заради проливен дъжд е било спряно и движението по магистралата между Елефсина и Тива, посочва БТА. От началото на седмицата Гърция е в плен на лошо време, което според синоптиците се очаква да продължи до неделя, а буря, наречена \"Евридика\", порази острови и редица райони в континенталната част на страната. Във вторник Гърция обяви извънредно положение на остров Сими, след като буря отнесе коли в морето, повреди домове и прекъсна електро- и водоснабдяването.", "date": "2017.11.15", "title": "Поройни дъждове наводниха части от Гърция"}
{"url": "http://www.dnevnik.bg/kultura/2017/11/15/3078269_festivalut_v_solun_-_nai-interesnoto_ot_aktualnoto/", "text": "За домакинството си като европейска столица на културата през 1997 г. Солун превръща бившето си пристанище в арт зона – тухлените хамбари запазват автентичната си външност, но отвътре са преобразени в киносалони, изложбени зали, барове, музей на историята на гръцкото кино. В тези четири пристанищни салона плюс още два в близкото кино \"Олимпион\" на площад \"Аристотел\" от 2 до 12 ноември се прожектираха филмите от 58-ия Солунски международен кинофестивал, един от най-важните на Балканския полуостров, със сърцата подборка на интересното от световното кино и пространен обзор на новите гръцки и балкански филми. Селекцията беше богата и питателна, също като тамошната мусака, която, оказа се, притежава такива екстри като патладжан, тиквичка и картофено пюре. Поне така беше в любимото ми ресторантче, едно от многото партниращи си с фестивала заведения в центъра на Солун, където зрителите ползват отстъпка, ако покажат билет за прожекция в същия ден. Десетте дни преминаха с пълни зали, вълнуващи гости, многобройни дискусии, филмов пазар, концептуални изложби, късни партита. Сред притегателните особености на Солунския кинофест са ежегодните ретроспективи на актуални и позабравени режисьори, като тази година пълна такава имаше Илдико Енеди, която присъстваше на повечето прожекции за дискусии с публиката. Откриващият филм беше нейният  \"За тялото и душата\" , необичайна любовна история на фона на кланица в типичен поетично-магичен стил, получил \"Златна мечка\" от \"Берлинале\". Специален гост с пълна ретроспектива беше и Рубен Йостлунд, спечелил \"Златна палма\" в Кан с филма си  \"Квадратът\" , провокативна и шантава сатира за лицемерието в света на изкуството. Любопитно беше и представянето на всички режисьорски творби на Ида Лупино, една от първите холивудски режисьорки и първата жена, режисирала криминален филм през 1953 г.  \"Стопаджията\"  е съвършено изпълнен трилър, който успя да въздейства и 64 години след направата му. Желанието за вървене в крак с актуалните тенденции е проявено и в наличието на специална рубрика за трите финалиста за наградата \"Лукс\" на Европейския парламент, която отличава филми, предизвикващи дебати за европейската интеграция:  \"Уестърн\"  на Валеска Гризебах, реалистична драма за няколко немски работници на дълга командировка в гранично българско село, която поставя въпроса за неразбирането и несъвместимостта; \"Кръвта на саамите\" на Аманда Кернел, за трудностите на момиче от малцинството саами, коренно за Скандинавския полуостров; и \"120 удара в минута\" на Робен Кампийо, история за група гей активисти в началото на 90-те във Франция, спечелил \"Гран при\" в Кан.  В международното състезание традиционно се надпреварват първи и втори пълнометражни филми на автори от цял свят. Тази година те бяха концептуално обединени от темата \"нуждата от корени\", заета от едноименната книга на френската мислителка Симон Вейл. Сред общо четиринайсетте участници журито избра да даде \"Златния Александър\" за най-добър филм на \"Гарвани\", пълнометражният дебют на Йенс Асур, който показва суровия живот на земеделец и сина му, който мечтае за живот другаде – съвършена илюстрация на темата за изкореняването и вкореняването. Отличени бяха също \"Без дата, без подпис\" на Вахид Джалиланд (\"Сребърен Александър\"), \"Зимни братя\" на Хлинур Палмасон (\"Бронзов Александър\"), \"Карго\" на Жил Кулие (сценарий), \"Лъки\" на Джон Карол Линч (награда на публиката). Моите лични симпатии отидоха при  \"Синът на София\"  на Елина Псику (също като \"Уестърн\" копродуциран от българската \"Чучков брадърс\"), приказно и меланхолично красива история за израстването на момче, принудено да живее в непозната страна с непознат баща,  \"Теснота\"  на Кантемир Балагов, нежен и тежък разказ за едно еврейско семейство във враждебно севернокавказко градче, с блестяща игра на Даря Жовнар, която ѝ заслужи наградата за най-добра актриса, и \"Тези дългокоси нощи\" на Херардо Калагуи, който проследява няколко дни от живота на три транссексуални жени във Филипините. Рубриката \"Балкански преглед\", която съществува от 1994 с цел да представя интересното от регионалното кино, беше разделена на две секции – традиционната за нови филми, в която участваше  \"3/4\" на Илиян Метев , игралният дебют на режисьора на \"Последната линейка на София\", нежно проучване на трима тихи, но дълбоки персонажи – баща, дъщеря и син; и \"Кино и литература\", в която бяха показани класически адаптации на литературни произведения, сред които \"Козият рог\" и \"Крадецът на праскови\". В рамките на фестивала се провежда и такъв на гръцкото кино, който дава панорамен изглед към местните продукции от последната година. Заглавията в него бяха точно 50, като сред тях по време на наградите се отличи комедията \"Твърде много инфо се рее над главата ми\" на Василис Христофилакис, избрана за най-добър гръцки филм от няколко различни журита. Направи впечатление и наличието на много от текущите номинации за чуждоезичен \"Оскар\": немският In the Fade, италианският A Ciambra, албанският \"Разсъмване\", финландският \"Том Финландски\", исландският \"Под дървото\", сръбският  \"Реквием за госпожа Й.\" , словенският \"Миньорът\", южноафриканският \"Раната\", изобщо пиршество за всички, които обичаме да откриваме света и себе си през киното.", "date": "2017.11.15", "title": "Фестивалът в Солун - най-интересното от актуалното кино на хвърлей разстояние"}
{"url": "http://www.dnevnik.bg/bulgaria/2017/11/15/3078274_kum_pensiite_do_321_lv_shte_ima_40_lv_koledna_dobavka/", "text": "Пенсионерите, чиито пенсии не надхвърлят 321 лв. ще получат коледна добавка в размер на 40 лв., съобщи пред БНТ министърът на труда Бисер Петков. Сумата ще бъде изплатена с декемврийските пенсии на 1.232 млн. пенсионери, тоест на близо 60% от всички. За това държавата ще отдели 50 млн. лв. благодарение на по-добрите от планираното приходи. През миналата година беше отпусната същата сума, но тогава надбавки от 40 лв. получиха пенсионерите с пенсия до 300 лв.", "date": "2017.11.15", "title": "Към пенсиите до 321 лв. ще има 40 лв. коледна добавка"}
{"url": "http://www.dnevnik.bg/bulgaria/2017/11/15/3078265_proekt_predlaga_zategnato_kreditirane_na_svurzani_lica/", "text": "Да се засили контролът на БНБ при лицензирането на поднадзорните й компании и при надзора на свързани лица. Това се предвижда в проектозакон за промени в Закона за кредитните институции, внесен в Народното събрание от председателя на бюджетна комисия Менда Стоянова. Това съобщава в днешния си брой  \"Капитал Daily\" , като посочва, че вероятно текстовете са подготвени от самата банка. В мотивите към проекта Стоянова се позовава на отправените препоръки в проведената от МВФ и Световната банка оценка на финансовия сектор в България и с поетите ангажименти на БНБ в отговор на доклада им. Основната част от предложените промени са насочени към затягане на контрола над отпускането на големи експозиции и кредитирането на свързаните лица. За последното се очакваха общоевропейски насоки от Европейския банков орган и сегашните промени целят да отразят именно тях. На първо място се предвижда при формирането на голяма експозиция (над 10% от капитала) или към свързано лице вече да се иска задължително одобрение от надзорния съвет и от неизпълнителните членове на управителния съвет. Сега това става с единодушно решение на колективния управителен орган. Следващата съществена част е разширяване на кръга от лица, които се приемат за свързани. Например на няколко места, където сега ограниченията са насочени към акционери на банката, се предвижда те да са за \"лица, притежаващи пряко или непряко\" дялово участие над определен праг. Добавят се и два нови вида свързаност: \"Лица, които упражняват пряко или непряко контрол върху банката, или върху акционери с квалифицирано дялово участие в банката\" и \"други лица, за които банката е установила икономическа или делова свързаност съгласно индикатори, определени в наредба\". Друга препоръка на международните институции, която не се вижда в проекта, е БНБ да премине от режим на доказване в режим на предполагане - т.е. да използва набор от публично оповестени критерии, на база на които да презюмира, че става въпрос за свързани лица, вместо сегашния режим на формални изисквания (собственост, роднински връзки и т.н.), които в практиката се заобикалят. В оценката за въздействие на законопроекта на Стоянова като първи риск от неприемането му са посочени репутационни щети за БНБ от неизпълняване на ангажиментите й. Чак след това са изброени риск от недобри практики в банковия сектор и заобикаляне на регулации, липса на основания на БНБ да предприема надзорни мерки, проблеми с идентифициране на действителни собственици и др.", "date": "2017.11.15", "title": "Проект предлага затегнато кредитиране на свързани лица"}
{"url": "http://www.dnevnik.bg/evropa/novini_ot_es/2017/11/15/3078277_taims_ruski_profili_v_tuitur_sa_vodeli_kampaniia_za/", "text": "Руски профили в \"Туитър\" са публикували почти 45 000 съобщения за Брекзит в рамките на 48 часа около референдума миналата година в опит да сеят раздор по време на вота за напускане на Европейския съюз, показва проучване на вестник \"Таймс\", цитирано от \"Ройтерс\". \"Таймс\" се позовава на доклад на учени в Университета в Суонзи и Калифорнийския университет, Бъркли, според които базирани в Русия профили са публикували туитове за Брекзит в дните преди вота на 23 юни. \"Таймс\" посочва, че повечето туитове са насърчавали хората да гласуват за Брекзит, въпреки че няколко са призовавали и за оставане в ЕС. Според един от авторите на доклада, цитиран от вестника, \"основното заключение е, че ботовете са използвани целенасочено и са оказали влияние\". Проучването е проследило 156 252 руски акаунта, в които е споменат хаштагът #Brexit. Един от тях, Svetal1972, е публикувал 92 туита между 20 и 24 юни, включително един, призоваващ Великобритания да \"превърне 23 юни в Ден на независимостта\". Много от съобщенията, изглежда, идват от автоматични акаунти, познати като ботове или киборг акаунти, които са в голяма степен автоматизирани, но има и човешка намеса. Русия многократно отрече да се е намесвала в Брекзит.", "date": "2017.11.15", "title": "\"Таймс\": Руски профили в \"Туитър\" са водели кампания за Брекзит"}
{"url": "http://www.dnevnik.bg/sviat/2017/11/15/3078256_v_pone_18_durjavi_sa_manipulirani_izbori_chrez_onlain/", "text": "В поне 18 държави по света, включително САЩ, през последната година е регистрирано съществено манипулиране на общественото мнение през интернет и използване на тактики за дезинформация преди и по време на предизборни кампании. Последното е допринесло за това седма поредна година за намаляване свободата на глобалната информационна мрежа - това е едно от основните заключения в годишния доклад Freedom on the Net 2017 на базираната в САЩ неправителствена организация \"Фрийдъм хаус\". В него се казва още, че рекорден брой правителства ограничават мобилния интернет в името на политически цели и с оправдание, че това се прави в името на националната сигурност. В повечето случаи тази практика се прилага в райони с етнически и религиозни малцинства и е съпроводено със засилени физически и технически атаки срещу правозащитници и независими медии. Тази година \"Фрийдъм хаус\" са анализирали 65 държави, в които живеят 87% от потребителите на интернет и обхваща периода от юни 2016 до май 2017 г., като данните са обработени с помощта и на над 70 специалисти, повечето от които живеят в съответните страни. Заключението е, че в 32 държави (т.е. почти половината анализирани) е регистрирано намаляване на свободата на интернет и сред тях се открояват Украйна, Египет и  Турция . Причината украинците да попаднат в тази категория е блокирането в името на националната сигурност на популярната в рускоезичните среди социална мрежа \"ВКонтакте\" и търсачката Yandex, както и засилените атаки и насилие, включително убийство, над журналисти. , но предимно с малки корекции. САЩ не са сред тях. Под една четвърт от интернет потребителите по света живеят в държави, където се смята, че няма сериозни пречки за достъп до мрежата, ограничения върху съдържанието или тежки нарушения на правата им под формата на безконтролно следене или преследване заради изказано лично мнение. За трета поредна година   - нещо, което бе особено видимо в навечерието и по време на конгреса на компартията през октомври 2017 г. Критици на правителството получиха до 11 години затвор заради публикуване на статии в базирани в чужбина сайтове. Режимите в Китай и Русия са пионери в прилагането вече над 10 години на  . Но по техните стъпки вървят и други правителства и това се превръща в голяма заплаха за интернет като технология, предоставяща много повече свобода на хората, казват авторите. Характерно е също, че пускането на фалшиви новини, използването на автоматични профили с цел масовото им разпространяване, агресивното хулене на конкретни журналисти и сеенето на разцепление в обществото   с цел задържане на властта. При това за разлика от пряката цензура под формата на блокиране на определени сайтове, както и манипулирането на съдържание, е трудно да се засече и е сложно да се води борба с него, включително заради внушителния брой хора и ботове, ангажирани с такива кампании. , защото определени правителства си изграждат мрежи, в които целенасочено хвалят самите себе си, а мнението на неправителствени организации и обикновени граждани е изтласкано в периферията. Нещо повече - като конструират представа, че ги поддържат мнозинството от хората, властите си създават оправдания без демократичен дебат да предприемат атаки срещу политическата опозиция и да въвеждат антидемократични промени в закони и институции.  Първата крачка е образоване на населението как да разпознава фалшиви или подвеждащи го новини и коментари, а след нея трябва да се въведе повече прозрачност кой плаща за политическа реклама и разпространяването ѝ онлайн и извън интернет.  - те трябва да си ревизират алгоритмите за разпространяване на новини и да са по-активни в блокирането на ботове и фалшиви профили, действащи в името на недемократични цели.", "date": "2017.11.15", "title": "В поне 18 държави са манипулирани избори чрез онлайн дезинформация, твърди \"Фрийдъм хаус\""}
{"url": "http://www.dnevnik.bg/bulgaria/2017/11/15/3078288_juridicheskiiat_fakultet_na_sofiiskiia_universitet_ne/", "text": "Факултетният съвет на Юридическия факултет в Софийския университет е отхвърлил идеята аудитория в него да носи името на Кристиан Таков. Инициатор на това бе журналистът Татяна Ваксберг, която  организира подписка , събрала одобрението на над 4 хил. души. Съветът е отхвърлил идеята в понеделник с 12 гласа против, 4 \"за\" и 4 \"въздържал се\". Това се разбира от пост на самата Ваксберг в профила й във \"Фейсбук\". Кристиан Таков бе преподавател в Софийския университет \"Св. Климент Охридски\" и доцент по гражданско право. Почина през юли.  \"Аргументът в полза на отхвърлянето не беше формулиран изрично, но можеше да се изведе от многобройните изказвания. Накратко: има много заслужили юристи, а искането за наименуване на аудитория натрапва \"помпозност и показност\", с което се \"съсипва паметта на Кристиан Таков\", докато Юридическият факултет би искал да я опази от посегателства. Друг аргумент: Кристиан Таков не би искал да се обсъжда този въпрос с наименуване на аудиторията. И още: целият шум \"разделя факултета\" и \"раздира душата\" на гласуващите, защото ги кара да избират между Кристиан и други юристи\", посочва Ваксберг. Не знам между Кристиан Таков и кого другиго е бил този избор, но изразът беше споменат повече от пет пъти. Искане за кръщаване на аудитория на името на друг човек не беше поставяно нито на обсъждане, нито на гласуване, допълва тя. В хода на заседанието възникнало предложение, което е прието единодушно: да се кръсти на името на Кристиан Таков ежегодното състезание за решаване на съдебен казус – студентски формат, създаден с дългогодишните усилия на самия Кристиан и на други негови колеги. Ваксберг обаче обяснява, че това би трябвало да е студентска инициатива, а не на съвета.", "date": "2017.11.15", "title": "Юридическият факултет на Софийския университет не одобри да има аудитория \"Кристиан Таков\""}
{"url": "http://www.dnevnik.bg/razvlechenie/2017/11/15/3078285_snimka_na_denia_na_bira_s_bratia_proshek/", "text": "Снощи на мястото, където преди 133 г. е била построена пивоварната на братя Георги (Иржи) и Богдан (Теодор) Прошек беше открит техен паметник с автор скулптора Георги Чапкънов.  Поводът е 170-тата годишнина от рождението на големия брат - Георги Прошек. \"Пивоварница\" е била първата електрифицирана сграда в България. С идеите и дейността на двамата братя са свързани много други сгради в центъра на София - първата печатница, сградата на Централната гара (съборена през 1974 г.), Народното събрание, Лъвов и Орлов мост. ", "date": "2017.11.15", "title": "Снимка на деня: На бира с братя Прошек"}
{"url": "http://www.dnevnik.bg/sviat/2017/11/15/3078304_eksperti_turciia_stava_edna_ot_ikonomicheski/", "text": "Турският президент Реджеп Тайип Ердоган има грандиозни планове. Например през следващите години страната му да разработи собствен, турски автомобил. Или пък до 2023 г. Турция да се нареди  сред десетте най-силни икономики в света . За целта страната му нямала нужда от членство в ЕС, смята Ердоган. Нереалистични цели? Само че тези негови мечти едва ли ще се осъществят. Защото въпросният подем се финансира от държавни кредити. И остава по този начин зависим от постоянен приток на чужди капитали. Сред нестабилните кандидати за място сред най-големите икономики в света Турция е най-нестабилният, гласи оценката на рейтинговата агенция \"Стандарт енд Пуърс\" В момента Турция е в добра форма наистина: през тази година брутният вътрешен продукт (БВП) ще нарасне с над 5 процента, а до 2020 г. правителството предвижда икономиката на страната да нараства с 5.5% на годишна база. Германската външнотърговска агенция GTAI обаче се съмнява, че Турция ще постигне амбициозните си цели. Защото подемът е крехък и дължащ се основно на необичайни мерки от страна на държавата. Така например Анкара улеснява значително отпускането на кредити, с които фирмите финансират разрастването си, а банките - строителния бум в страната. Само че този импулс не може да бъде поддържан дълго. \"Ръстът на кредитите показва белези на слабост, а държавните гаранции постепенно се изчерпват\", посочва Дьорд Ковач от инвестиционната банка UBS. Повече внос, отколкото износ През октомври инфлацията достигна 12%. И за да не намалеят реалните доходи на хората, заплатите се увеличават в същия порядък, което пък стимулира поскъпването. Друго слабо място е това, че вносът в Турция надхвърля значително износа. Резултатът от това е растящ търговски дефицит, който през първите девет месеца на годината е бил с 30% по-голям, отколкото през същия период на миналата година. За да покрие този дефицит, страната се нуждае от постоянен приток на чужди капитали. Такъв приток все още е налице, но междувременно той се състои главно от финансови инвестиции, които бързо могат и да бъдат изтеглени. През първото полугодие на 2017 г. 80% от чуждите инвестиции са отишли в турски облигации и акции, посочват експертите. А дългосрочните преки чужди инвестиции се свиват драстично, уточняват от UBS. Освен това времената на изгодните кредити вече отминават. Големите централни банки в развитите страни бяха занижили силно лихвените си проценти, което позволяваше на бързо развиващи се страни като Турция да си набавят евтини кредити. Само че сега вятърът се обръща: американската емисионна банка вече повишава лихвения процент. А това засяга също и Турция. Ако САЩ продължат да вдигат лихвите, това ще направи вложенията в щатски долари по-атрактивни за глобалните инвеститори. За да бъдат привлечени те в Турция, турското правителство трябва да им предложи по-високи лихви, което пък ще оскъпи дълговете. Освен това  растящите лихви и високата инфлация в Турция  стимулират по-нататъшното обезценяване на турската лира, която е паднала до 3.87 лири за долар - близка до исторически най-ниската ѝ стойност. Това обременява турските фирми, задлъжнели с около 300 млрд. долара в чужда валута. Колкото повече се качва курсът на долара, толкова по-трудно става за тях да обслужат кредитите си. В дяволски кръг  Силният долар освен това оскъпява турския внос, защото повечето вносни продукти Турция плаща в американска валута. Вследствие на това търговският дефицит се увеличава. А скъпият внос помпа инфлацията. Тя пък на свой ред кара турската лира да отслабва още повече. И така нататък... Турската централна банка трудно може да предотврати така очертаващия се дяволски кръг. За да укрепи лирата и спре инфлацията, тя би трябвало да повиши значително лихвения процент. Само че това би задушило конюнктурата. Дори емисионната банка да повиши основния лихвен процент с един процентен пункт, това няма да е достатъчно, за да спре обезценяването на лирата, твърдят експерти от Комерцбанк. Към това се прибавят политическите напрежения в Турция, както и между Турция и САЩ или ЕС. \" Положението в Турция продължава да буди загриженост \", заяви наскоро председателят на индустриалния съюз BDI Дитер Кемпф. И през тази година германските фирми се въздържат от нови инвестиции в Турция, изтъква той. Рейтинговата агенция \"Стандарт енд Пуърс\" оценява Турция като една от страните, за които повишаването на лихвения процент в САЩ представлява най-голям риск. Това, изглежда, вече започва да тревожи и Анкара. В началото на декември ще се проведе среща с представители на ЕК, на която Турция ще отправи посланието, че остава свързана с Европа и се надява на подобряване на отношенията с ЕС, заяви неотдавна турският вицепремиер Мехмет Шимшек.", "date": "2017.11.15", "title": "Експерти: Турция става една от икономически най-нестабилните страни в света"}
{"url": "http://www.dnevnik.bg/gradska_sreda/2017/11/15/3078281_pametnik_na_bratia_proshek_be_otkrit_v_sofiia/", "text": "Паметник на едни от строителите на съвременна България - братята Георги и Богдан Прошек, бе открит снощи на мястото, където до неотдавна бе тяхната пивоварница - срещу БНТ. На площада, който също се нарича \"Братя Прошек\", минувачите вече могат да седнат на чаша бира с тях. Чехите са изобразени с халби в ръка от скулпторите Георги Чапкънов, Коста и Станислава Чапкънови и архитект Станислав Константинов. Паметникът е поставен по случай 170 години от рождението на Георги Прошек и е израз на почитта и уважението към делото на братята Георги (Иржи) и Богдан (Теодор) Прошек - забележителни личности, строители, общественици и културни дейци, избрали България за своя втора родина и изградили едни от най-забележителните архитектурни паметници в столицата: Орлов и Лъвов мост, Бирената фабрика, бирарията \"Дълбок зимник\" и други. Идеята за поставянето му е на инициативния граждански комитет \"Чехи - строители на нова България\", а помощта - от \"Сан Стефано пропърти дивелопмънт\" чиято сграда \"Сан Стефано плаза\" днес е на мястото на фабриката, предаде БТА. Паралелно с паметника снощи в галерия \"Сан Стефано\" в сградата беше открита и изложбата \"Българските чехи\", проект на Българската телеграфна агенция и Държавна агенция \"Архиви\". Тя съдържа богат снимков и текстов материал за живота и делото на чешките държавници, интелектуалци, хора на изкуството и други специалисти, дошли от Австро-Унгарската империя в България, за да подпомогнат изграждането на държавата в края на 19 и началото на 20 век: д-р Константин Иречек, Иван Мърквичка, Карел Шкорпил, Херман Шкорпил, братя Георги и Богдан Прошек, Антонин Колар, Антони Новак, Иван Буреш, Лудвиг и Вацлав Стрибърни и др.", "date": "2017.11.15", "title": "Паметник на братя Прошек бе открит в София"}
{"url": "http://www.dnevnik.bg/bulgaria/2017/11/15/3078328_brjuksel_monitoringut_ostava_pone_do_kraia_na_2018/", "text": "Европейската комисия очаква България да напредне с реформите и да изпълни всички необходими препоръки, за да може мониторингът да отпадне в рамките на мандата на тази комисия, който приключва през 2019 година. Това се разбира от  съобщение на страницата на Европейската комисия . Малко по-късно се очаква да бъде публикуван и пълният текст на доклада. Тази година той е няколко месеца по-рано от обичайното заради европредседателството. Пълния текст на доклада може да прочетете  тук За  правосъдното министерство  11-ия доклад е положителен, а правосъдният министър Цецка Цачева смята за напредък факта, че няма нови препоръки отправени към България. По-късно се очаква и коментар от прокуратурата. но все още не по всички. Разчитам на правителството на Република България да изпълни всички планирани реформи и да избегне забавяния, за да се постигне напредък към целта да се сложи край на МСП в рамките на мандата на тази комисия\", казва първият заместник-председател на комисията Франс Тимерманс, цитиран в съобщението. В него се прави уточнението: \"Комисията все още не може да заключи, че показателите са изпълнени в задоволителна степен, тя остава на мнение, че при непрекъснати политически насоки и решимост за постигане на напредък в реформата България следва да може да изпълни оставащите препоръки и следователно да отговори задоволително на показателите по механизма за сътрудничество и проверка в близко бъдеще. Комисията ще оцени напредъка отново към края на 2018 г.\" В него се уточнява, че евроекспертите са анализирали основно дали България е постигнала напредък по 17-те препоръки, посочени в последния доклад от януари 2017 година. Докладът: Трябва да има повече прозрачност при промените в законодателството В една от първите бележки в доклада се припомнят измененията в закона за съдебната власт от лятото, като се уточнява, че срещу тях е имало множество критики и те не са били обсъдени достатъчно добре. \"България следва да гарантира необратимостта и надеждността на процеса на съдебна реформа, като създаде среда на взаимно доверие и сътрудничество между институциите, която е от решаващо значение за успешното осъществяване на реформите. Въпреки че съществува ясна необходимост да се ускори темпът на реформите, това не следва да води до заобикаляне на процедурите на консултации, което крие риск от създаване на климат на несигурност и липса на ангажираност.\" Европейската комисия подчертава, че новият състав на съдебния съвет има възможност да подобри \"отрицателната като цяло атмосфера за дебати в съдебната система, която преобладаваше по времето на предишния ВСС\", като разделянето на съвета на две колегии отново е оценено положително. \"Съмненията, които обаче продължават да съществуват във връзка с възможно неправомерно влияние от страна на ВСС върху съдии биха накърнили представата за независим процес на вземане на решения в тази ключова институция. Предвид това предизвикателство за новия състав на ВСС следователно ще бъде важно да създаде атмосфера на открит дебат и прозрачност по ключови решения, така че да възвърне доверието на магистратите и широката общественост, което е от съществено значение за доброто функциониране на съдебната система\", е записано още в доклада. В него във връзка с показателя \"нормативна уредба\" са отбелязани промените в Наказателно-процесуалния кодекс от лятото, с които делата за корупция минаха от Софийския градски съд към специализирания съд. \"Изключително краткият срок, който беше предоставен за осъществяването на тази промяна, създаде организационни трудности. Както беше отбелязано в януарския доклад, такива промени трябва да бъдат внимателно подготвени и придружени от подходящ анализ на нуждите от ресурси и на възможните правни последици от промените. Освен това измененията в Наказателно-процесуалния кодекс бяха придружени от специфични изменения на Закона за съдебната власт, предвиждащи нова възможност за отстраняване от длъжност на магистрати, по отношение на която Венецианската комисия изрази опасения. В по-общ план въздействието от все още скорошните промени се очаква да се прояви в резултатите по делата в хода на прилагането на различните разпоредби на практика\", е записано в доклада. Евроекспертите препоръчват \"с цел да се насърчи необходимото доверие\" след провеждане на обществен дебат в магистратските среди и след консултации с гражданското общество\". В техническия доклад се прави уточнението, че през януари Европейската комисия е препоръчала, ако бъде решено да се прехвърлят допълнителни правомощия на специализирания съд и прокуратура, това да се случи след внимателен и задълбочен анализ. В доклада от ноември експертите отбелязват, че тази препоръка не е била взета предвид. Борбата с корупцията: Новият орган трябва да бъде назначен прозрачно Комисията обръща внимание на новия представен законопроект за борба с корупцията, за който правителството си постави цел да приеме до края на годината. \"Ключов аспект ще бъде назначаването на ръководството на новата институция в рамките на открита и прозрачна процедура, за да се създадат условия тя да се ползва с широко доверие във всички слоеве на обществото, както и сред държавните служители\", е записано в доклада.", "date": "2017.11.15", "title": "Брюксел: Мониторингът остава поне до края на 2018 година, България има още работа (допълнена в 13:26 ч.)"}
{"url": "http://www.dnevnik.bg/sport/2017/11/15/3077629_istoriia_na_uspeha_kak_voleibolniiat_marica_podrani_s/", "text": "Може ли в най-голямото щастие да има и нотка тъга? Макар да звучи странно, изглежда, е възможно. Волейболният \"Марица\" е понесен от вълната на положителните емоции след огромния успех от  влизането си в Шампионската лига за жен и. Там някъде идват и размислите на президента на клуба Илия Динков, който на въпрос какви са следващите му мечти с отбора заяви пред \"Дневник\": \"Мечти имам много, но започвам леко да се натъжавам, защото повечето се сбъднаха.\" Пловдивчанки направиха немислимото, като отстраниха \"Енисей\" (Красноярск) в последния квалификационен кръг. Златната страница беше написана с много драматизъм, който спомогна за допълнителното украсяване на историята - след като  беше допуснал обрат от 2:0 до 2:3 у дома , съставът на \"Марица\" се вдигна, за да  сътвори истински подвиг и от 0:2 в Русия съумя да спечели с 3:2 , а после и да вземе с 15:11 \"златния гейм\". Но това беше само красивият завършек на поредната глава от една дългогодишна история. Успехът на клуба от Пловдив не е плод случайност или изненада, а е резултат от целенасочена, последователна и упорита работа. Пет за четири \"Бяхме си поставили целта за влизане в групите на Шампионската лига за тази или за следващата година. Очакванията ни бяха по-скоро да се случи догодина\", каза Динков пред \"Дневник\". По думите му с тази цел е трябвало да приключи петгодишният план в клуба и да се пристъпи към структурирането на следващия. \"Малко по-рано изпълнихме \"петилетката\", пошегува се президентът на клуба. По думите му постижението носи голямо удовлетворение. Още когато той идва в клуба преди около седем години, се поставят ясни цели. Основната е \"Марица\" да се управлява като фирма по законите на бизнеса. \"Искахме да създадем силен женски отбор в България, да подобрим базата, начина на работа и да поддържаме нивото\", заяви Динков. Този модел на работа, съчетан с драматизма около влизането в Шампионската лига, донякъде напомня за историята на футболния \"Лудогорец\". Има обаче една огромна разлика. \"Ние взимаме чужденки само в краен случай. Искаме да дадем възможност на българските състезателки. Те го заслужават, но не са оценявани достатъчно\", смята президентът на \"Марица\". В момента в състава си пловдивският отбор има само една чужденка - Кристина Чешляр, която имаше важна роля при обрата срещу \"Енисей\". А почти всички българки са сегашни или бивши националки във всички възрастови групи. Да поемеш срещу течението Постепенно и с много постоянство, без да се отклонява от пътя и целите си, пловдивският клуб разви своя успешен модел. \"Марица\" направи добър отбор, като всяка година успяваше да вдигне нивото. В спортен план клубът се превърна в абсолютен хегемон в слабото вътрешно първенство и загубените мачове в последните години се броят на пръстите на ръката. \"В България няма отбор, с който да играем като равен с равен. Надявам се да излезе отбор, който да ни побеждава, защото този измамен комфорт не е полезен за нас\", посочва Динков. Засега обаче няма никакви изгледи това да се случи. Нивото във вътрешното първенство е слабо, а  този сезон шампионатът е със... седем отбора . Това принуждава \"Марица\" често да пътува да съседни страни в търсене на приятелски мачове с по-силни съперници. Минус за българското първенство е, че другите клубове трудно успяват да задържат добрите си състезателки, които при първа възможност отиват в чужбина. \"Марица\" промени курса и тръгна срещу течението. Пловдивският клуб съумя да привлече в състава си качествени български състезателки, като им предложи много добри условия. Според неофициална информация на \"Дневник\" волейболистките получават по около 4000 лева месечно. Динков твърди, че не само парите са фактор, с който се привличат добри български състезателки. \"Невинаги парите са най-важни. Мотивацията също играе роля - кой не иска да бъде шампион.\" \"Златната\" Шампионска лига \"С тази победа (срещу \"Енисей\") \"Марица\" направи своята легитимация в европейския клубен волейбол, отстранявайки отбор от водещо първенство като руското. Целта е постигната, отборът ще играе в груповата фаза на Шампионската лига. Положените усилия от всяко едно звено в клуба получиха реализация. Рубикон е преминат, до къде ще стигнат, зависи само от тях самите\", написа  в сайта си за анализи  бившият волейболен национал Николай Иванов. Наистина, влизането в Шампионската лига е огромен успех, но сега клубът се изправя пред серия големи тестове - в спортен и в управленски план. Ако във футбола попадането в групите на Шампионската лига се равнява на удар на джакпота заради огромните приходи от разпределението на наградните фондове, то във волейбола картината е коренно различна. Дори опасно различна. Тук не само че за участието в групите не носи пари от наградни фондове и телевизионни права, но и разходите са много големи, като за по-малките клубове крият риск от нарушаване на бюджета. За впускането в предварителните кръгове таксата е по 1000 евро. С влизането в групите \"Марица\" си осигури задължението да плати още 10 000 евро за участие. По думите на Динков всеки домакински мач струва също по около 10 000 евро, тъй като клубът поема и настаняването на съперника и съдиите. Жребият за турнира, който е на 17 ноември, ще покаже дали \"Марица\" ще има късмет с по-близки пътувания, тъй като и това е съществен разход. \"Сега само самолетните билети до Русия струваха около 23 000 лева\", каза мениджърът на клуба Борис Халачев пред \"Дневник\". Така наравно с престижа, влизането в групите на най-силния турнир в Европа носи много предизвикателства пред \"Марица\" по изпълнението на бюджета. Според неофициални данни на \"Дневник\" клубът има вторият най-голям бюджет в българския волейбол, като изостава само от мъжкия първенец \"Нефтохимик\". \"Марица\" разполага с по около 600 хил. лева годишно, от които около 80% са от спонсори. \"Няма как клубът да излезе на печалба. Винаги трябва да се доплати, но това е социален проект. С останалите спонсори инвестираме, но дори не толкова заради реклама, а по-скоро водени от градско-патриотични настроения\", посочи Динков. Общината в Пловдив осигурява над 100 хил. лева. Президентът на клуба акцентира върху това, че в основата са постиженията в спорта. \"Никой не върви преди успеха\", казва той и смята, че победите и резултатите водят със себе си развитието на клуба в останалите сфери като привличане на публика, интерес и спонсори. Халачев споделя мнението и вярва, че участието в Шампионската лига ще доведе нови партньори на клуба и бюджетът ще бъде изпълнен. По думите му засега целта пред клуба е с приходите от билети да си плаща организацията за самия мач. И докато се чакат съперниците за групите в Шампионската лига, все още силно и ясно звучат думите на треньора Иван Петков след победата срещу \"Енисей\": \"Не знам какво да кажа в този момент. Не мога да намеря достатъчно силни думи да кажа какво изпитвам в момента. Истината е, че сме удовлетворени от това, което сме направили. Показахме, че все пак там, където нещо се опитва да се прави истинско, понякога се получава. Там, където нещата се правят със сърце, с душа и с професионализъм, нещата се случват. Дали е било късмет – нямам представа. Ние всички много го искахме, ние всички го вярвахме и, най-вече, ние всички бяхме подготвени за това. Колкото и важен да е късметът, ние не можем да оставим нещата само на него.\"", "date": "2017.11.15", "title": "История на успеха: как волейболният \"Марица\" подрани с изпълнението на \"петилетката\""}
{"url": "http://www.dnevnik.bg/biznes/2017/11/15/3078331_kabinetut_odobri_premahvaneto_na_akciite_na_prinositel/", "text": "Акциите на приносител да бъдат премахнати и постепенно да бъдат заменени с поименни акции – това предвиждат промени в Търговския закон, които правителството одобри на заседанието си днес. Акциите на приносител са забранени или в процес на забрана и на замяна в редица държави по света, посочват от правителствената информационна служба. Това се прави поради разбирането, че те могат да подпомагат дейности като пране на пари, финансиране на тероризма и избягване на данъчно облагане. Необходимостта от въвеждане на предложените с проекта изменения произтича от съществуващия риск по отношение на прозрачността на информацията за лицата, притежаващи акции на приносител. Особеното при акциите на приносител е, че лицето, което упражнява фактическата власт върху акциите, е титуляр на правата по тях. Това прави смяната на собственика много лесна, като за това е необходимо единствено физическото предаване на акциите, се обяснява в мотивите на проекта. Към момента в България няма законово задължение да се оповестява информация за притежателите на акциите на приносител. Предлаганите промени имат за цел въвеждане в българското законодателство на висок стандарт за прозрачност и обмен на информация за данъчни цели по отношение на търговските дружества, издали акции на приносител, допълват от Министерския съвет. По този начин ще се гарантира спазване на правилата от страна на всички участници в търговския оборот, което ще бъде от полза за българския бизнес като цяло, и ще повиши репутацията на България като прозрачна данъчна юрисдикция, посочват от правителството.", "date": "2017.11.15", "title": "Кабинетът одобри премахването на акциите на приносител"}
{"url": "http://www.dnevnik.bg/evropa/novini_ot_es/2017/11/15/3078297_evrodokladut_za_rumuniia_ostro_kritikuva_sporni/", "text": "Въпреки ангажимента на румънското правителството да работи за отпадане на механизма за сътрудничество и проверка възможно най-скоро, напредъкът по постигането на препоръките в януарския доклад бе повлиян от политическата ситуация. За девет месеца Румъния смени две правителства, а растящото напрежение между държавните власти направи сътрудничеството помежду им все по-трудно. Това казва Европейската комисия в  доклада за напредъка на Румъния по механизма за сътрудничество и проверка. През януари 2017 г. Брюксел направи 12 ключови препоръки, които ако бъдат изпълнени, ще доведат до завършването на механизма.  Според Европейската комисия положителният напредък и продължителните добри резултати в борбата с корупцията бяха поставени под въпрос от събития като опита на предишното правителство да декриминализира някои случаи на злоупотреби със служебно положение. Появиха се и противоречия в дискусиите за предложеното преразглеждане на правосъдните закони в края на август. Критиките срещу съдебната система и съдебните решения остават проблемен въпрос в обществения дебат, пише в доклада. Еврокомисията възнамерява да оцени напредъка до края на 2018 г. и е готова да предостави допълнителна помощ на Румъния, за да изпълни препоръките и това да доведе до отпадане на механизма, се посочва в доклада. Мониторингът продължава  В т.нар. технически доклад за Румъния се подчертава, че той е фокусиран върху изпълнението на 12-те препоръки, които бяха отправени в предишния преглед на напредъка, одобрен в края на януари 2017 г. Повечето от тях засягаха отговорността и отговорността на властите и вътрешните гаранции за необратимост на реформирането на правораздаването. Когато се изпълнят всички препоръки, механизмът за мониторинг ще отпадне. Още при отчитането на изпълнението на първата препоръка - за въвеждане на солидна и независима система за назначаване на висшите прокурори според прозрачни критерии - става ясно, че тя не е изпълнена и мониторингът ще продължи за Румъния. Конкретният случай е кампанията за натиск над министъра на правосъдието да започне процедура за отстраняване на главния прокурор на страната и главния прокурор на Националната дирекция за борба с корупцията. Така се стигна до предложение от август за поправка на три закона, което не беше преминало през политически консултации и не разполагаше с очаквана оценка на ефекта от прилагането им. През септември се стигна до конфликт с Висшия съдебен съвет и подкрепата на повече от половината магистрати в страна на позицията му, че промяната няма да подобри прозрачността и контрола над процедурите за определяна на висшите прокурори в Румъния. Министерството обяви, че това мнение е с препоръчителен характер, а през октомври инициативата му бе поета от парламента - отново без да се обсъди с правосъдните органи. Подготвяните и през ноември промени биха засилили значително властта на министъра над прокуратурите и тяхната оперативна и кадрова независимост, се казва в доклада. Обещанието на парламента да се консултира с Венецианската комисия не е изпълнено и до днес. Атаки в медиите  По препоръката за Кодекс за поведение на депутатите, който да гарантира, че членовете на парламента и парламентарният процес зачитат независимостта на съдебната система, Брюксел отбелязва, че в предишните доклади се признава успеха на съдебните преследвания и присъдите срещу много видни фигури като знак за съдебна независимост.  Новият Кодекс за поведение на депутатите бе приет от двете камари на парламента през октомври 2017 г., но клаузата за зачитане на разделението на властите е твърде обща, посочва Брюксел. Затова установяването на нарушения и налагането на санкции за прекомерни критики срещу съдебната система може да се нуждае от практически примери и насоки.  Румънският Върховен съвет на магистратурата, който гарантира независимостта на съдебната система от политически и медийни атаки, е взел две решения, според които медийни или политически изказвания са нарушавали независимостта на съдебната система и седем решения, че определени изявления са навредили на независимостта или професионалната репутация на магистрати. За периода на доклада критиките срещу съдебната система и магистратите в медиите са били особено силни и чести. Липса на прозрачност По препоръката за реформа на Наказателния кодекс еврокомисията посочва, че макар някои развития да са насочени към изпълнение на изискванията на Брюксел, други повдигат въпроси за стабилността на реформата и прозрачността на процеса. През 2017 г. бяха взети законодатели решения, лишени от прозрачност и предвидимост, и без да е направена консултация със съответните власти. Брюксел припомня, че през януари Социалдемократическата партия се опита да декриминализира някои случаи на злоупотреби със служебно положение, предизвиквайки масови протести. След тези процеси правителството промени курса и промяната включваше по-включващ и прозрачен процес, но все още има изключения. Пример за това е промяната в съдебното законодателство, предложена през август. Заключение През деветте месеца след публикуването на доклада от януари 2017 г. бе постигнат значителен напредък по редица препоръки. Въпреки добрия напредък по някои от тях, импулсът за реформи през 2017 г. бе загубен, което забави изпълнението на останалите препоръки и рискува да отвори въпроси, които в януарския доклад се смятаха за приключени, посочва еврокомисията.  Предвид това, макар някои въпроси да са почти напълно завършени, еврокомисията не може все още да заключи, че всяка от препоръките е на този етап задоволително изпълнена. ЕК продължава да е на мнение, че с лоялно сътрудничество между държавните институции, политически курс, твърдо отстояващ предишните постижения и при зачитането на независимостта на съдебната система, Румъния ще може да изпълни останалите препоръки в близкото бъдеще. ", "date": "2017.11.15", "title": "Евродокладът за Румъния остро критикува спорни политически решения"}
{"url": "http://www.dnevnik.bg/sport/2017/11/15/3078341_snimka_na_denia_koe_e_tova_zname/", "text": "Българската федерация по вдигане на тежести представи новия си спонсор - \"Ромпетрол\". Информацията беше придружена от снимка, на която се вижда, че българското знаме е обърнато наопаки. Композицията представя подписването на договора от страна на генералния мениджър на \"Ромпетрол България\" ЕАД Жанибек Нугертаев (вляво) и председателя на федерацията Неделчо Колев. Договорът за спонсорство влиза в сила през 2018 г. \"Компанията ще подкрепя българските щангисти, за да насърчи развитието и високите им постижения\", се казва в информацията. \"Ще подкрепяме усилията на българските атлети за чист спорт и честна игра, като ги насърчаваме да се развиват и да показват пълния си потенциал. Пожелаваме им да постигат още по-големи успехи и ще бъдем до тях по пътя\", каза Нугертаев.", "date": "2017.11.15", "title": "Снимка на деня: Кое е това знаме"}
{"url": "http://www.dnevnik.bg/bulgaria/2017/11/15/3078347_naselenieto_na_bulgariia_se_topi_po-burzo_ot/", "text": "Населението на България продължава да намалява, но главно заради ниския естествен прираст, а не заради външната миграция. Това е един от изводите в доклада за изпълнението през 2016 г. на Националната стратегия за демографско развитие на страната (2012-2030 г.), приет от правителството днес. През 2016 г. българското население наброява 7.101 млн. души, намалението за година е с 52 хил. души или 0.7%. Едновременно с това стратегията предвижда населението да намалее до 7 млн. души чак през 2030 г. Това означава, че ако спадът продължава със същите темпове, България ще изпълни заложеното в стратегията 12 години по-рано. През 2016 г. в България са се родили 64 984 деца. В сравнение с 2015 г. броят им намалява с 966 или с 1.5 на сто. Средната възраст на жените при раждане на първо дете се увеличава от 26.9 години през 2015 г. на 27 години през 2016 г., колкото е и предвидено в стратегията за 2030 г. Тоталният коефициент на плодовитост за поредна година се задържа на нива около 1.5 -същата стойност е заложена в стратегията към 2030 г. Коефициентът на детска смъртност се е понижил до 6.5 промила, което е най-ниската регистрирана в страната стойност и е под заложения в стратегията показател от 7 промила. Министерският съвет е приел, че се наблюдават положителни промени и при стандарта и качеството на живот. През 2016 г. годишният общ доход средно на член на домакинство е бил 5167 лв., което е с 4.3% повече спрямо 2015 г. За периода 2008-2016 г. общият доход средно на човек се увеличава близо 1.5 пъти.", "date": "2017.11.15", "title": "Населението на България се топи по-бързо от предвиденото в демографската стратегия"}
{"url": "http://www.dnevnik.bg/biznes/2017/11/15/3078369_obosobeni_chasti_ot_durjavni_predpriiatiia_da_se/", "text": "Обособени части от държавни предприятия да се приватизират само след решение на парламента и след предложение на правителството. Това реши парламентът на първо четене. Предложението за промени в Закона за приватизация и следприватизационен контрол беше включено в дневния ред на Народното събрание по предложение на депутата от БСП Кристиан Вигенин, и то като първа точка за седмицата. Това стана преди лидерът на левицата  Корнелия Нинова да бъде изгонена от заседанието  от председателя на парламента Димитър Главчев. След това групата на БСП напусна пленарната зала, последвана от ДПС. След поименна проверка кворум липсваше, но след почивката, дадена от Главчев, ГЕРБ, \"Обединени патриоти\" и \"Воля\" събраха 122 народни представители при необходими 121. Вигенин не се появи в зала да мотивира промените и те бяха приети със 119 гласа \"за\", 0 \"против\" и 1 \"въздържал се\" без дебати и мотиви. Заради забавянето заседанието беше удължено с два часа, а заради липсата на депутати от опозицията няма дебати и по следващите проектозакони. В началото на заседанието Вигенин припомни, че и правителството подготви законопроект с подобно предложение. Той сравни купуването на обособени части с купуване само \"на черешките на тортите\". В основата на казуса беше продажбата  на Дипломатическия клуб в Бояна  и още няколко имота, които бяха купени от трима младежи с фирмата за онлайн маркетинг с минимални обороти \"Ексклузив уеб дизайн\". След това имотите бяха прехвърлени на свързваната с Делян Пеевски фирма \"Дореко комерс\".", "date": "2017.11.15", "title": "Обособени части от държавни предприятия да се приватизират след разрешение на парламента, бе решено на първо четене"}
{"url": "http://www.dnevnik.bg/bulgaria/2017/11/15/3078335_doklad_na_evropeiskata_komisiia_pulen_tekst/", "text": "Механизмът за сътрудничество и проверка (МСП) беше създаден при присъединяването на България към Европейския съюз през 2007 г., за да се преодолеят слабостите в съдебната реформа и борбата срещу корупцията и организираната престъпност. Оттогава досега докладите по МСП са имали за задача да способстват за насочването на усилията на българските органи чрез конкретни препоръки и са отразявали постигнатия напредък. Както Съветът подчерта, че прилагането на МСП ще приключи, когато всеки един от шестте показателя, приложими за България, бъде изпълнен по задоволителен начин. В доклада по МСП от януари 2017 г. Комисията направи равносметка и преглед на постиженията и на предизвикателства, които все още не са преодолени, като също така определи ключовите оставащи стъпки, необходими за постигането на целите на МСП. В тази връзка Комисията отправи седемнадесет ключови препоръки, чието евентуално изпълнение ще доведе до приключването на процеса по МСП. Отправените през януари 2017 г. препоръки може следователно да се считат за достатъчни с оглед на прекратяването на действието на МСП, освен ако определени промени не доведат до ясен обрат в хода на напредъка. В доклада бе подчертано, че темпът на процеса ще зависи от това колко бързо България ще успее да изпълни препоръките по необратим начин. Ето защо на този етап от процеса по МСП в настоящия доклад се представя напредъкът, който е постигнат след отправянето на препоръките в доклада от януари 2017 г. Както и в предишните години, той е резултат от внимателен процес на анализ от страна на Комисията, който се основава на тясното сътрудничество с българските институции, както и на информацията, предоставена от гражданското общество и други заинтересовани страни, включително други държави членки. В речта си от септември 2017 г. относно състоянието на Съюза председателят Юнкер подчерта значението на върховенството на закона и независимостта на съдебната власт, които са императив, валиден за всички държави — членки на ЕС, а не само за тези, които участват в МСП. Въз основа на своя анализ на напредъка, постигнат от България през целия период на процеса по МСП от 2007 г насам, както и въз основа на напредъка, постигнат след публикуването на доклада през януари 2017 г., Комисията остава на мнение, че с непрекъснато политическо лидерство и решимост за постигане на напредък в реформата България би трябвало да може да изпълни оставащите неизпълнени препоръки по МСП в близко бъдеще. В анализа се подчертава, че е важно оставащите предизвикателства да бъдат преодолени в дух на добро сътрудничество между институциите. Комисията възнамерява да извърши оценка на постигнатия напредък в края на 2018 г. и е готова да предостави допълнителна помощ, за да спомогне за утвърждаването на необратимия характер на напредъка и следователно за прекратяването действието на механизма. Както беше отбелязано в доклада от 2017 г, политическата нестабилност през годините оказа отрицателно въздействие върху капацитета за реформа. През май встъпи в длъжност ново правителство. При наличието на новото правителство бе възобновена работата по различните направления, в които предишното правителство беше осъществявало дейност през 2016 г., което позволи на реформите да продължат с известна степен на приемственост в политиката чрез поемане на работата от предишното правителство. Новото правителство показа решителност да навакса изгубеното време чрез бързо прокарване на законодателни инициативи, насочени към завършване на редица значителни реформи преди края на годината. В някои случаи отделни заинтересовани страни изразиха опасения за качеството на законодателството или за своето участие в процеса. Важни законодателни инициативи все още са в процес на подготовка или обсъждане и ще е важно те да бъдат представени в контекст на широки обществени дебати и консултации със засегнатите заинтересовани страни. Комисията счита, че приобщаващите законодателни процеси, основаващи се на принципите за по-добро регулиране, имат основно значение за устойчивостта на реформата. Междувременно последните събития в Народното събрание отново привлякоха вниманието към въздействието от непредвидимия процес на вземане на законодателни решения. През юли пакет от проекти за предложения за изменения в Закона за съдебната власт беше включен в дневния ред на Народното събрание от народни представители без обществен дебат или консултация със заинтересованите страни. Проектоизмененията породиха множество критики, тъй като мнозина от магистратските среди и от гражданското общество видяха в тях непосредствено посегателство върху независимостта на съдебната власт. Макар че най-широкообхватните изменения бяха оттеглени преди окончателното гласуване, някои от приетите изменения бяха критикувани за това, че биха могли да доведат до накърняване на независимостта на съдиите, а според някои наблюдатели съществува възможност те да са противоконституционни. Допълнителни проектоизменения на Закона за съдебната власт бяха внесени по същия начин в началото на октомври от отделни народни представители без обществен дебат или консултация със заинтересованите страни и отново бяха критикувани от наблюдатели, че представляват стъпки назад по ключови елементи от реформите от 2016 г. България следва да гарантира необратимостта и надеждността на процеса на съдебна реформа, като създаде среда на взаимно доверие и сътрудничество между институциите, която е от решаващо значение за успешното осъществяване на реформите. Въпреки че съществува ясна необходимост да се ускори темпът на реформите, това не следва да води до заобикаляне на процедурите на консултации, което крие риск от създаване на климат на несигурност и липса на ангажираност. В съдебната система наскоро избраният Висш съдебен съвет (ВСС) има възможност да подобри отрицателната като цяло атмосфера за дебати в съдебната система, която преобладаваше по времето на предишния ВСС и се характеризираше с очевидни разногласия и взаимни подозрения, възпрепятстващи безпристрастния процес на вземане на решения. Наскорошните реформи въведоха безспорни подобрения, по-специално чрез създаването на отделни колегии във ВСС за съдии и прокурори. Съмненията, които обаче продължават да съществуват във връзка с възможно неправомерно влияние от страна на ВСС върху съдии, биха накърнили представата за независим процес на вземане на решения в тази ключова институция. Предвид това предизвикателство за новия състав на ВСС следователно ще бъде важно да създаде атмосфера на открит дебат и прозрачност по ключови решения, така че да възвърне доверието на магистратите и широката общественост, което е от съществено значение за доброто функциониране на съдебната система. Препоръка 1: Да се гарантира прозрачен избор на членовете на бъдещия ВСС, като преди избора на членовете от парламентарната квота следва да се проведе публично изслушване в Народното събрание и да се даде възможност на представителите на гражданското общество да коментират кандидатите.  Да се установи практика назначаването на висши съдебни длъжности да бъде прозрачно и да се основава на качествата на кандидатите, като това следва да важи и за предстоящото назначаване на нов председател на Върховния административен съд.  Да се подобрят практическото функциониране на ИВСС и последващите действия на Висшия съдебен съвет в отговор на констатациите на Инспектората, особено по отношение на въпроси, свързани с почтеността на магистратите; да се обмисли възможността за отправяне на искане за външна помощ, например от СПСР и/или Съвета на Европа. Най-важното развитие през тази година по отношение на съдебната власт бе избирането на нов състав на Висшия съдебен съвет (ВСС), който встъпи в длъжност на 3 октомври. Изборите за съдебната квота бяха проведени през юни в съответствие с принципа \"един магистрат — един глас\", чието значение беше подчертавано по-рано от Комисията, и въпреки някои опасения, изразени по време на провеждането на изборите, процесът бе счетен като цяло за справедлив. Това беше значително подобрение в сравнение с изборите за предишния ВСС през есента на 2012 г. Изборът за парламентарната квота бе проведен от Народното събрание на 20 септември, като успешните кандидати бяха избрани с мнозинство, значително надвишаващо изискваното мнозинство от две трети. В медиите и гражданското общество бяха изразени критики, че резултатът е бил предопределен чрез договорки между основните политически партии и че дебатът е бил повърхностен и не е отразил открито разглеждане на съответните качества на кандидатите. Конкретна критика бе отправена относно обстоятелството, че при проведеното по-рано публичното изслушване в Комисията по правни въпроси не е било предоставено време за разглеждането на съществени въпроси, повдигнати от гражданското общество, въпреки че тези въпроси са били получени и до тях е бил предоставен обществен достъп на уебсайта на Народното събрание. Като цяло обаче изборите за новия състав на ВСС показаха предимствата на новата законодателна рамка, която беше въведена през 2016 г. Сега от новия състав на ВСС зависи да покаже своята независимост на практика чрез постигане на трайни резултати при вземането на безпристрастни и професионални решения в ключови области. Важна отговорност на ВСС са назначенията на високи длъжности в съдебната система. Важно ще бъде да се установи, че такива решения се вземат въз основа на качествата на кандидатите и по прозрачен начин. Особено важно решение през 2017 г. беше предложението за назначаване на нов председател на Върховния административен съд. Въпреки че това решение можеше да бъде прието от новия състав на ВСС, предишният състав на ВСС реши да избере своя кандидат на 11 септември и да представи неговата кандидатура за утвърждаване от президента на републиката. Междувременно президентът върна кандидатурата с мотива, че би било по-легитимно, ако процесът на номиниране бъде извършен от новия встъпващ в длъжност състав на ВСС. Това даде възможност на новия състав на ВСС да преразгледа номинацията на заседание, проведено на 19 октомври, на което назначаването на избрания кандидат бе утвърдено след повторно гласуване с голямо мнозинство. Другата основна институция, създадена съгласно Конституцията за защита на независимостта на съдебната власт, е Инспекторатът. Измененията на Конституцията, приети през 2015 г., предоставиха на Инспектората по-силни правомощия в ключови области, като например проверките за почтеност, включително тези, отнасящи се до конфликт на интереси и лично имущество на магистратите, както и по-централна роля в подготовката на дисциплинарни производства. Въпреки че окончателните решения относно такива производства продължават да бъдат в правомощията на ВСС, тези правомощия неизбежно повдигат чувствителни въпроси — дисциплинарни решения на ВСС в миналото са били повод за спорове — и следователно трябва да се упражняват внимателно. В доклада от януари 2017 г, като беше взет предвид този контекст, беше отправена препоръка до българските органи да използват външен експертен опит за подобряване на практическото функциониране на новата система за проверки и дисциплинарни производства. През октомври Венецианската комисия прие становище по отношение на България, което съдържа важни елементи, които биха могли да послужат за основа за допълнителна оценка в контекста на тези изменения. Заключението въз основа на анализа на изпълнението на препоръки 1, 2 и 3 е, че като цяло България е постигнала допълнителен значителен напредък по първия показател. Въпреки това някои елементи от препоръки 2 и 3 все още не са изпълнени и ще изискват допълнителни последващи действия през идните месеци. Втори показател: Нормативна уредба   Да се приемат изменения на Наказателно-процесуалния кодекс и Наказателния кодекс за подобряване на нормативната уредба на наказателното преследване на корупцията по високите етажи на властта и тежката организирана престъпност. Що се отнася до наказателните производства, през юли Народното събрание прие пакет от изменения на Наказателно-процесуалния кодекс. Тези предложения имат за цел преодоляване на забавянията при наказателните производства, по-специално чрез ограничаване на възможността за съдилищата да връщат дела на прокуратурата на формалистични основания. Въпреки че много от измененията са в съответствие с предложенията, които бяха представени още през есента на 2016 г., бяха изразени опасения, че окончателният пакет беше прокаран в Народното събрание без много време за по-широк дебат в рамките на съдебната система, като по този начин не беше обърнато внимание на възможни опасения. Една от последиците от тези новоприети изменения беше прехвърлянето на подсъдността на делата за корупционни престъпления срещу лица на ръководни длъжности, включително министри, депутати и магистрати, на специализирания съд, на когото са подсъдни делата за организирана престъпност. Изключително краткият срок, който беше предоставен за осъществяването на тази промяна, създаде организационни трудности. Както беше отбелязано в януарския доклад, такива промени трябва да бъдат внимателно подготвени и придружени от подходящ анализ на нуждите от ресурси и на възможните правни последици от промените. Освен това измененията в Наказателно-процесуалния кодекс бяха придружени от специфични изменения на Закона за съдебната власт, предвиждащи нова възможност за отстраняване от длъжност на магистрати, по отношение на която Венецианската комисия изрази опасения. В по-общ план въздействието от все още скорошните промени се очаква да се прояви в резултатите по делата в хода на прилагането на различните разпоредби на практика. Понастоящем в работни групи на Министерството на правосъдието, които получават техническа информация от прокуратурата и други източници, тече обсъждане на редица допълнителни области на възможни законодателни изменения, отнасящи се до Наказателно-процесуалния кодекс и Наказателния кодекс с оглед на разрешаването на проблеми, установени в контекста на третия и четвъртия показател. Експерти и български органи установиха, че въпросните проблеми засягат по-ефективното разследване и наказателно преследване на тежки престъпления, свързани с корупция и организирана престъпност. С цел обаче да се насърчи необходимото доверие в този процес сред широката общественост, както и приемането в съдебната система на предложените промени от решаващо значение е съществени промени в наказателноправната уредба да се извършват по прозрачен начин след провеждане на обществен дебат в магистратските среди и след консултации с гражданското общество. Въздействие върху устойчивостта на напредъка оказва не само съдържанието на законодателните промени, но също и процедурата, използвана за тяхното изготвяне и приемане. Като цяло България е предприела конкретни стъпки за изпълнение на препоръка 4 с цел постигане на целите на втория показател. Вече са приети редица изменения на Наказателно-процесуалния кодекс, а допълнителни законодателни предложения във връзка с третия и четвъртия показател са в процес на изготвяне, включително за изменения в Наказателния кодекс. В допълнение към обществения дебат и консултациите със съответните заинтересовани страни в съдебната система и гражданското общество успешното осъществяване на тези реформи ще изисква внимателни подготвителни и последващи действия. Трети показател: Продължаване на съдебната реформа   Да се публикува за обществена консултация доклад, в който подробно се отчита напредъкът по изпълнението на националната стратегия за съдебна реформа и се определят оставащите стъпки, които трябва да бъдат предприети. Да се създаде механизъм за непрекъснато публично отчитане на напредъка през оставащата част от периода за изпълнение на стратегията.  Да се намери решение на положението с натовареността в най-заетите съдилища въз основа новите стандарти за натовареност и да се постигне съгласие по пътна карта за реформа на съдебната карта едновременно с развитието на електронното правосъдие.  Да се изготви пътна карта за изпълнение на препоръките на доклада на СПСР във връзка с реформата на прокуратурата и взаимодействието ѝ с другите институции, включително механизъм за отчитане на постигнатия напредък пред широката общественост.  Да се изготви пътна карта за изпълнението на препоръките, съдържащи се в изследването (върху решенията на ЕСПЧ), включително механизъм за отчитане на постигнатия напредък пред широката общественост. Четири препоръки в доклада от януари 2017 г. бяха насочени към увеличаване на отчетността пред широката общественост и сътрудничеството между институциите. Целта бе да се насърчи по-голямата ангажираност на обществото с процеса на реформи, като по този начин се осигури по-висока степен на необратимост на процеса. Това е от особено значение в контекста на продължаващата реформа на съдебната система. Въпреки че успешното изпълнение на стратегията за съдебна реформа в крайна сметка трябва да се основава на участието на множество отделни институции както в рамките на съдебната система, така и извън нея правителството и ВСС имат ключова роля в този процес, включително по отношение на осигуряването на всеобхватна рамка за открит дебат и междуинституционални консултации. Българското правителство предприе някои стъпки в тази посока, като се ангажира да публикува редовни доклади за напредъка по стратегията. Тези доклади биха могли да послужат за основа на обществен дебат, както и на диалог с ВСС и съдебната система като цяло по отношение на конкретните мерки и специфичните цели, които трябва да бъдат преследвани с оглед постигане на общите стратегически цели, определени в стратегията от 2014 г. за оставащия период до 2020 г. Очаква се през идните месеци по този процес да бъде постигнат напредък в сътрудничество с новоизбрания състав на ВСС. Реформата на съдебната карта и въвеждането на всеобхватна система за електронно правосъдие са на дневен ред от няколко години, като предходният състав на ВСС извърши значителна по обем подготвителна работа, а в момента се извършва по- нататъшен анализ в рамките на проект, финансиран със средства на ЕС. Изглежда, все още това е по-дългосрочен проект, който ще бъде разработен от новия състав на ВСС и ще изисква също така по-широка политическа подкрепа. Въпреки това по някои елементи може да бъде осъществен по-бърз напредък. По-специално главният прокурор вече представи конкретен модел за окрупняване на районните прокуратури в 28-те области, което няма да изисква обезателно паралелно окрупняване на районните съдилища. По-конкретно съществува неотложна необходимост от разрешаване на проблема с неравномерното разпределение на натовареността между съдилищата, изразяващ се в частност в това, че по-големите съдилища в столицата имат по-високо натоварване в сравнение със средното за страната. Този въпрос е неизбежно един от важните въпроси в дневния ред на новия състав на ВСС при встъпването му в длъжност. Освен предоставянето на допълнителен персонал на претоварените съдилища друг възможен подход за действие се състои в преразглеждане на подсъдността за някои видове дела. Правителството проучва определени възможности в тази насока. Такива промени, разбира се, изискват подходящи консултации и дебати със съответните заинтересовани страни, по-специално като се има предвид въздействието върху достъпа до правосъдие. Важни възможности за евентуални по-нататъшни реформи бяха набелязани през миналата година в анализ, отнасящ се до българската прокуратура, който бе извършен с подкрепата на Службата на Комисията за подкрепа на структурните реформи (СПСР) от екип от прокурори на ръководни длъжности от Германия, Нидерландия, Испания и Обединеното кралство. Българските органи — с прокуратурата във водеща позиция и с подкрепата на Министерство на правосъдието — изготвиха пътна карта, съдържаща редица действия, като последваща мярка във връзка с този анализ. Предвид сложността им много от действията, предвидени в пътната карта, все още предстоят да бъдат трансформирани в конкретни резултати и решения относно начина, по който да се процедира. Предстои да се види дали ще е възможно да се постигне консенсус между различните участващи институции относно промените, необходими за цялостно изпълнение на препоръките, съдържащи се в експертния доклад. В отделна инициатива през 2016 г. прокуратурата сама извърши анализ на решенията на Европейския съд по правата на човека (ЕСПЧ) относно неефективните наказателни разследвания в България. Последващите действия във връзка с този анализ също напредват в контекста на пътна карта, изготвена от прокуратурата, която е в процес на изпълнение. Като цяло България предприе по-нататъшни стъпки за изпълнение на четирите препоръки по третия показател. Все още обаче предстои тези инициативи да бъдат приключени и трябва да бъдат трансформирани в ясен план за действия, които да бъдат предприети в ключови области. Четвърти показател: Корупция по високите етажи на властта   Да се приеме нова нормативна уредба относно борбата с корупцията в съответствие с целите, изложени в стратегията за борба с корупцията, и да се осигури прилагането на тази уредба. Да се създаде ефективен орган за борба с корупцията.  Да се приеме и осъществи реформа на Закона за администрацията с цел укрепване на вътрешните инспекторати в държавната администрация.  На основата на анализа на приключили дела да се изготви пътна карта за взаимодействие между всички съответни институции за отстраняване на слабостите при разследването и наказателното преследване на случаи на корупция по високите етажи на властта, като тази карта следва да включва и механизъм за отчитане на постигнатия напредък пред широката общественост.  Да се създаде механизъм за публично отчитане на напредъка по дела за корупция по високите етажи на властта, за които вече има информация в общественото пространство. При зачитане на презумпцията за невиновност главният прокурор следва да докладва за разследванията и за повдигнатите обвинения. Върховният касационен съд и Министерството на правосъдието следва да докладват за постановените осъдителни присъди, както и за изпълнението на наказанията. В доклада по МСП от януари борбата срещу корупцията беше посочена като областта, в която е постигнат най-малък напредък в България през десетте години, през които се прилага МСП, включително в контекста на изпълнението на стратегията за борба с корупцията, която беше приета през 2015 г., и свързаните с нея усилия да се приеме цялостна реформа на нормативната уредба и да се създаде единна агенция за борба с корупцията. На 4 октомври новото правителство представи изменен проект пред Народното събрание с изричната цел тази значителна законодателна реформа да бъде приета до края на годината. Когато законът бъде приет, новата институция ще трябва да бъде създадена и да започне работа. Ключов аспект ще бъде назначаването на ръководството на новата институция в рамките на открита и прозрачна процедура, за да се създадат условия тя да се ползва с широко доверие във всички слоеве на обществото, както и сред държавните служители. Друг важен елемент от стратегията от 2015 г. за борба с корупцията засяга работата на вътрешните инспекторати в държавната администрация. Тези важни структури са отговорни за вътрешния контрол на добрата административна практика, но досега работиха без ясна правна рамка и общи оперативни стандарти. С цел да се засили ролята на инспекторатите през септември 2017 г. бяха предложени изменения на Закона за администрацията, които бяха приети от Народното събрание на 12 октомври. Новият закон сега трябва да се приложи в конкретно организационно отношение. Освен че трябва да осъществи тези реформи на ключови институционални структури, България трябва също така да постигне трайни резултати в областта на ефективното разследване, разкриване и наказателно преследване на корупцията. Много от предизвикателствата, отбелязани по втория и третия показател по-горе, са от особено значение и в този контекст. Въпреки това, за да се гарантира, че се обръща специално внимание на предизвикателствата, свързани с дела за корупция по високите етажи на властта, прокуратурата извърши анализ на извадка от дела, разгледани от 2013 г. насам, с цел да се извлекат евентуални поуки и да се набележат мерките, които да бъдат предприети, за да станат разследванията и производствата в тази област по-ефикасни в бъдеще. Въз основа на този анализ бе изготвена пътна карта, която сега се изпълнява от съответните институции. Резултатите от изпълнението на тази пътна карта ще бъдат отчитани редовно в рамките на Националния съвет по антикорупционни политики, създаден от предишното правителство с цел координиране на работата на различните институции, участващи в антикорупционните политики, и председателстван от национален координатор по антикорупционните политики. Както и при другите пътни карти, посочени по третия показател по-горе, много от предвидените в тази пътна карта мерки са само формулирани в общи линии и все още не са изразени в конкретни действия. И накрая важен елемент в основата на една надеждна стратегия за разследване и наказателно преследване на корупцията по високите етажи на властта е наличието на съгласувана рамка за информиране на обществеността относно постигнатите резултати. В отговор на препоръката, съдържаща се в доклада от януари 2017 г., Върховният касационен съд на Република България създаде механизъм за проследяване и отчет по делата за корупция при движението им в системата на съдилищата. Това е в допълнение към предоставянето на информация от страна на прокуратурата за предприетите от нея действия по конкретни случаи. Като цяло България предприе по-нататъшни стъпки за изпълнение на четирите препоръки по четвъртия показател, съдържащи се в доклада от януари. Въпреки това редица ключови инициативи все още не са приети и изпълнени. Други са в начален етап на изпълнение и все още предстои ясното определяне на конкретни действия. Пети показател: Корупцията в по-общ план, включително на местно равнище и по границите   Да се осъществява външен контрол върху предварителните проверки на процедурите за обществени поръчки и върху свързаните с тях последващи действия, включително върху последващите проверки, както и във връзка с разкритите случаи на конфликт на интереси или корупция и коригиращите мерки за отстраняване на установените пропуски. Да бъдат въведени основани на риска мерки за противодействие на корупцията по ниските етажи на властта във високорискови сектори в рамките на държавната администрация, като се черпи вдъхновение от постиженията в Министерството на вътрешните работи. Следва да бъдат продължени усилията в Министерството на вътрешните работи.  Да се създаде механизъм за публично отчитане на напредъка по изпълнението националната стратегия за борба с корупцията за оставащата част от периода на изпълнение на стратегията. В доклада от януари 2017 г. се отчете напредък в областта на обществените поръчки и се препоръча на България да извърши външна оценка на функционирането на новата система за предварителни проверки и последващите действия във връзка с тях. Има информация, че в отговор на тази препоръка българските органи предвиждат да възложат на външен изпълнител извършването на такава оценка през 2018 г. Друга насока на работата в рамките на стратегията е въвеждането на планове за противодействие на корупцията с целенасочени и практически мерки за превенция на корупцията в различни високорискови сектори. Националният съвет по антикорупционни политики реши през юли да започне преглед на съществуващите секторни планове за противодействие на корупцията в държавната администрация с цел да се установят възможностите за по-нататъшни координирани действия в тази област. Прегледът се очаква да приключи преди края на годината, след което различните секторни администрации ще трябва да предприемат последващи действия във връзка с констатациите от него. Това е област, в която е необходимо ръководните органи, инспекторатите и другите единици от държавната администрация да извършват непрекъснати и решителни действия. Последната препоръка по този показател има за цел да гарантира непрекъснатостта на обществения дебат и политическото внимание върху прилагането и по-нататъшното развитие на стратегията за противодействие на корупцията чрез механизъм за публично отчитане. Българските органи решиха да продължат мандата на Националния съвет по антикорупционни политики и да му възложат задача да извършва редовна оценка на напредъка и да информира обществеността за резултатите. Като цяло България е предприела стъпки за изпълнение на трите препоръки по петия показател, съдържащи се в доклада от януари. Въз основа на предприетите стъпки следва да бъдат предприети необходими действия през 2018 г. Шести показател: Организирана престъпност   Да се създаде механизъм за публично отчитане на напредъка по дела за организираната престъпност на високо равнище, за които вече има информация в общественото пространство. При зачитане на презумпцията за невиновност главният прокурор следва да докладва за разследванията и за повдигнатите обвинения. Върховният касационен съд и Министерството на правосъдието следва да докладват за постановените осъдителни присъди, както и за изпълнението на наказанията.  Да се приемат необходимите изменения на Закона за отнемане в полза на държавата на незаконно придобито имущество и да се гарантира, че Комисията за отнемане на незаконно придобито имущество ще продължи да работи независимо и ефективно. В доклада от януари 2017 г. се потвърждава, че през последните десет години в престъпната среда е настъпила мащабна промяна, като при организираната престъпност се наблюдава спад на нивото на видимо насилие и тя представлява по-малка заплаха за стабилността на обществото отколкото в миналото, както и че поради тази причина като цяло положението в България се приближава до това в някои други държави членки. Освен това беше отбелязано, че специализираните институции, създадени през 2012 г., са започнали да постигат съгласувани резултати, що се отнася до влезлите в сила присъди по дела за организирана престъпност и отнемането на незаконно придобито имущество. При все това в доклада са включени някои ключови заключителни препоръки, насочени към по-нататъшно консолидиране на тази положителна тенденция. На първо място, беше препоръчано да се създаде система за отчитане по дела за тежка организирана престъпност, която да позволи на обществеността и медиите да следят напредъка по тях. Тази препоръка е аналогична на подобната препоръка за делата за корупция по високите етажи на властта и предприетите мерки са в отговор и на двете препоръки. Както беше отбелязано по-горе, в доклада от януари 2017 г. се отчитат постигнатите трайни резултати в работата на специализирания съд и специализираната прокуратура за борба с организираната престъпност. Комисията обаче отбелязва, че съгласно неотдавнашните промени в Наказателно-процесуалния кодекс се предвиждат съществени организационни промени, като подсъдността на делата за корупция по високите етажи на властта се прехвърля на специализирания съд. България следва да гарантира, че тези промени ще утвърдят постигнатия напредък в тази област. На второ място, беше препоръчано да се приемат изменения в Закона за отнемане в полза на държавата на незаконно придобито имущество с цел да се отстранят редица предизвикателства, които бяха установени от Комисията за отнемане на незаконно придобито имущество (КОНПИ). В отговор на тази препоръка компетентните български органи уведомиха Комисията, че измененията на закона са приети. Независимо от това Комисията отбелязва, че в новия закон за борба с корупцията, който понастоящем се разглежда от Народното събрание, са включени разпоредби относно отнемането на незаконно придобито имущество и се предвижда нова институционална структура. Както бе отбелязано в доклада от януари 2017 г., ще бъде важно да се гарантира, че тези промени не поставят под въпрос постигнатия вече напредък в тази област и способността на институциите да запазят положителната тенденция, наблюдавана до този момент. Като цяло България е предприела стъпки за изпълнение на препоръки 16 и 17 по шестия показател. При все това българските власти следва да гарантират, че скорошните решения, свързани с организационни и правни промени, се изпълняват по начин, който консолидира постигнатия напредък. През деветмесечния период след доклада от януари 2017 г., в който бяха формулирани ключовите препоръки за изпълнение на всички показатели по МСП, настъпиха допълнителни положителни промени. Въпреки че политическата несигурност доведе в някои случаи до забавяне на изпълнението на реформите в началото на годината, от месец май нататък процесът на реформи отново набра скорост, въпреки че окончателните резултати все още предстоят да се видят, по-специално в областите, изискващи законодателни реформи и действия от страна на правителството, като например борбата срещу корупцията. В съдебната система също настъпиха важни промени през тази година, по-специално с избора на новия състав на ВСС, чието въздействие следва да започне да се проявява през следващата година. В настоящия доклад се отбелязва, че е постигнат значителен напредък по препоръките, формулирани в доклада от януари 2017 г., по-специално по препоръка 1, във връзка с която от сега нататък новият състав на ВСС ще има задължението да демонстрира резултати, и по препоръки 16 и 17, във връзка с които трябва да се запази положителната тенденция. Значителен напредък бе постигнат също така по препоръка 4, макар че са необходими още усилия. Въпреки че Комисията все още не може да заключи, че някой от показателите е изпълнен в задоволителна степен на настоящия етап, тя остава на мнение, че с непрекъснато политическо лидерство и решимост за постигане на напредък в реформата България би трябвало да може да изпълни оставащите препоръки по МСП в близко бъдеще. Комисията приканва България да предприеме необходимите действия и да изпълни всички препоръки, а към края на 2018 г. ще оцени отново постигнатия напредък.", "date": "2017.11.15", "title": "Доклад на Европейската комисия (пълен текст)"}
{"url": "http://www.dnevnik.bg/bulgaria/2017/11/15/3078353_jena_e_s_opasnost_za_jivota_sled_avariia_na_asansyor/", "text": "Жена на 61 г. е пострадала при авария на асансьор в бл. 17 в \"Студентски град\". Тя е настанена в болницата \"Света Анна\", съобщават оттам. Жената е служител на поделение \"Социално-битово обслужване\" на Софийския университет \"Св. Климент Охридски\". Пациентката е приета в реанимация. Стабилизирана е и е контактна. Има обаче опасност за живота й, посочват от болницата. Тя е със счупени ребра и пневмоторакс. До инцидента се стигна, след като техници от поддържащата асансьорна фирма са извършвали преглед на товарен асансьор, в шахтата на който е паднала жената. Ако имате притеснения за състоянието на асансьора в сградата, в която живеете, ето какво  съветват експертите  от Държавната комисия по технически и метрологичен надзор.", "date": "2017.11.15", "title": "Жена е с опасност за живота след авария на асансьор"}
{"url": "http://www.dnevnik.bg/bulgaria/2017/11/15/3078367_pravitelstvoto_otpusna_blizo_12_mln_lv_za_chestvaniia/", "text": "На днешното си редовно заседание Министерският съвет отпусна допълнително близо 12 млн. лв. по няколко различни направления. Най-много – 10 млн. лв., бяха предоставени на Националния компенсационен жилищен фонд, съобщиха от правителствената пресслужба. С тези средства общият размер на средствата по бюджета на фонда за 2017 г. става 21 млн. лева. С парите ще бъдат изплатени част от натрупаните задължения за левови компенсации на граждани, притежаващи многогодишни жилищно-спестовни влогове и включени в окончателни списъци при общините, след придобиване или започнали изграждането на жилища. Малко над 723 хил. лв. отиват за финансиране на хуманитарни кризи в развиващите се държави. Това е ангажимент на България като страна - членка на Европейския съюз. Близо 441 хил. лв. пък са разпределени като допълнителни трансфери по бюджетите на няколко общини. Със средствата, заложени в бюджета на образователното министерство, се финансират дейности по националните програми \"Оптимизация на училищната мрежа\" и \"Развитие на системата на предучилищното образование\". Основна част от парите са предназначени за 234 общински детски градини и училища. За отбелязването на 100-годишнината от Първата световна война и участието на България в нея са осигурени 360 хил. лв. Средствата ще бъдат разпределени между министерствата на отбраната и на културата, Военната академия \"Г. С. Раковски\", БАН, Държавна агенция \"Архиви\" и някои общини.", "date": "2017.11.15", "title": "Правителството отпусна близо 12 млн. лв. за чествания, компенсации и решаване на хуманитарни кризи"}
{"url": "http://www.dnevnik.bg/zdrave/2017/11/15/3078377_v_denia_bez_cigari_darete_sumata_za_edna_kutiia_za/", "text": "Да спечелим заедно - един ден без цигари\", призовава организацията \"България без дим\" в нова национална акция по повод утрешния Ден без цигари - 16 ноември. Вместо да си купят цигари за деня, пушачите могат да дадат почивка на белите си дробове, а спестените пари да дарят за благотворителна кауза по свой избор, като поканят и колеги и познати да се включат, предлагат от сдружението. \"Цялото общество може да спечели от един ден без цигари\", убедени са те. Точно с такава идея е възникнал през 1971 г. Денят без цигари, когато активист от малък град в САЩ призовал съгражданите си да не пушат един ден и с парите бил основан фонд за стипендии към местното училище. Очаква се в инициативата на \"България без дим\" да се включат повече от 63 хиляди души, като тя вече е подкрепена от различни фирми в страната, неправителствени и бизнес организации в различни сфери. Пари от неизпушени цигари в подкрепа на благотворителни акции ще се събират в популярни столични заведения, софтуерни компании, неправителствени организации и други. Акцията се осъществява съвместно с \"Коалицията за живот без тютюнев дим\", гражданската мрежа BlueLink.net, Националната мрежа за децата и рекламната агенция The Smarts. Университетската специализирана болница за активно лечение по онкология също се присъедини към акцията на \"България без дим\". Средствата, които съберат пушачите там, ще бъдат използвани за купуване на материали за арт терапия на пациентите с онкологични заболявания в болницата. Проф. д-р Панайот Куртев, началник на стационарния блок на УСБАЛО, предупреди, че повишен риск от развитие на онкологични заболявания има не само за пушачите, но и за хората, които живеят около тях. \"Опасността от появата на онкологични заболявания е правопропорционална и на употребата на тютюн. Това е така, защото броят на ДНК мутациите е пряко свързан с броя на консумираните цигари\", обясни специалистът и цитира данни, че за 2011 г. новодиагностицираните българи с рак на белия дроб са били 3757, а само две години по-късно - през 2013 г. - вече 4160 души. От тях 84% са мъже. От \"България без дим\" припомниха, че страната ни е  на първите места по пушачи в Европа  и заедно с това - с  тревожни нива на пушене сред младежите . По данни на Европейския училищен изследователски проект за алкохол и други наркотици (ESPAD) за 2015 г. 7% от учениците на възраст до 13 години употребяват ежедневно цигари, а процентът при 16-годишните нараства до 25.", "date": "2017.11.15", "title": "В Деня без цигари дарете сумата за една кутия за благотворителност, призова \"България без дим\""}
{"url": "http://www.dnevnik.bg/sport/2017/11/15/3078394_purvata_jena_izkachila_vsichki_osemhiliadnici_bez/", "text": "Австрийката Герлинде Калтербрунер, която е първата жена, изкачила  всички осемхилядници на планетата  без кислород, ще бъде специален гост на \"Банско филм фест\". Тя ще гостува в читалище \"Никола Вапцаров\" в Банско на 25 ноември от 21 часа. Калтенбрунер е едва втората жена, която се качва на всички осемхилядника, а с това, че не използва кислород, повтаря постижението на славния Райнхолд Меснер. Първият осемхилядник, който тя изкачва, е Чо Ойю (8201 метра) през 1998 г., а последният е К-2 (8611 м по Японския маршрут от север) през август 2011 г. Тя е правила четири опита на  К-2 , два на Лхотце (2006 и 2008 г.), всеки път прекрачвайки границата от 8000 метра, a през 2010 г. се качва и на Еверест. \"Банско филм фест\"  ще се проведе от 22 до 26 ноември в Банско. В програмата са включени още срещи с десет звезди на екстремните спортове, 12 изложби, демонстрации и детска програма. По време на събитието ще бъдат представени 120 филма от пет континента и 30 държави. Всички прожекции и презентации ще се проведат в читалище \"Никола Вапцаров\" и в кинозалата на Посетителския информационен център. Входът е свободен, обявиха организаторите.", "date": "2017.11.15", "title": "Първата жена, изкачила всички осемхилядници без кислород, ще гостува на \"Банско филм фест\""}
{"url": "http://www.dnevnik.bg/sviat/2017/11/15/3078396_s_goliamo_mnozinstvo_avstraliicite_odobriha_gei/", "text": "Австралийците гласуваха с мнозинство за легализиране на еднополовите бракове, като съответното законодателство вероятно ще бъде одобрено до края на годината. Над 7 милиона избиратели (61.6%), са гласували за законодателната промяна, показват резултатите от  допитване по пощата , което продължи близо два месеца. Австралийската статистическа служба съобщи, че в гласуването са участвали около 12 млн. от общо 16 милиона избиратели. То бе правно необвързващо, но премиерът  Малкълм Търнбул  обеща преди, че ще действа съобразно резултатите, припомня агенция \"Ройтерс\". \"Австралийците се обединиха както никога преди в подкрепа на  гейовете и лесбийките  и отправят недвусмислено послание до парламента да свърши работата си и да узакони  еднополовите бракове \", заяви за ДПА парламентаристът и говорител на кампанията за равно право на брак Алекс Грийнуич. Премиерът Търнбул обеща съответният закон да е готов до Коледа. \"Трябва да уважим гласа на хората. Поискахме мнението им и те ни го дадоха. То е недвусмислено и убедително. Нашата работа е да удовлетворим исканията им\", каза министър-председателят. \"Те казаха \"да\" на справедливостта, на отдадеността, на любовта.\" Така Австралия ще стане 26-ата нация, която ще позволи  еднополовите бракове . До 1997 г. в някои нейни провинции участието в хомосексуални актове бе незаконно.", "date": "2017.11.15", "title": "С голямо мнозинство австралийците одобриха гей браковете"}
{"url": "http://www.dnevnik.bg/photos/2017/11/15/3078415_snimka_na_denia_lamborgini_hurakan_za_papata/", "text": "Известната италианска компания за производство на луксозни автомобили \"Ламборгини\" изработи уникален и единствен модел \"Хуракан\" и го предаде на римския папа Франциск, съобщи днес пресслужбата на Светия престол, цитирана от БТА. Подаръкът е бил връчен по време на аудиенция на главата на Римокатолическата църква с шефове на компанията. Автомобилът ще бъде продаден на търг от аукционната къща \"Сотбис\", а всички получени средства ще бъдат предадени за благотворителни цели.", "date": "2017.11.15", "title": "Снимка на деня: Ламборгини \"Хуракан\" за папата"}
{"url": "http://www.dnevnik.bg/skorost/2017/11/15/3078214_nad_90_ot_bulgarite_sa_protiv_karaneto_pil_no/", "text": "Повече от 94% от българите са на мнение, че не трябва да се кара пил, но около половината са го правили, показва социологическо проучване на агенция \"Гемиус\", което е част от кампанията на \"Каменица\" \"Алкохолът е лош шофьор\". Над 70 на сто от седналите зад волана след употреба на алкохол са били уверени, че количеството е малко и е в рамките на допустимите от закона граници (до 0.5 промила). Почти всеки 11-и е карал пил, защото не е имало друг начин да се прибере, а 6.3% не си спомнят каква е причината. Като основен фактор срещу шофирането след употреба на алкохол се посочва страхът за живота на шофьора и околните (85.9%). Всеки девети пък вече е преживявал катастрофа заради пиян водач. 86.6% от анкетираните обявяват, че не биха се качили при шофьор, за когото знаят, че е употребил алкохол, а 78.2 на сто посочват, че в последната година нямат такъв случай. На 14 от 100 човека обаче им се е случвало. 54% искат глоба и за пътниците с пияния шофьор Интересен извод от изследването е, че 54% от анкетираните се обявяват за въвеждане на санкции и за пътниците, които знаят, че ги вози пиян водач. В същото време близо половината от всички запитани смятат, че опитът да се повлияе на човек, решил да кара след употреба на алкохол, са обречени на неуспех. Санкциите имат най-голямо въздействие За 43.7% от участниците в анкетата няма смисъл да се правят опити за влияние, защото \"всеки си има глава на раменете\". 37 на сто пък са на мнение, че няма нужда от намеса, защото водачът изглежда трезвен. Най-ефективен възпиращ ефект срещу шофирането след употреба на алкохол са санкциите, смятат 31.7% от анкетираните. Страхът за собствения живот или този на околните се посочва като фактор от 26.1 на сто. 23% обаче са на мнение, че нищо не би оказало влияние. Кой е шофьорът, който пие и кара? Събирателният образ на средностатистическия шофьор, който сяда зад волана след употреба на алкохол, може да се определи като мъж на средна възраст, емоционално незрял, културно ограничен и търсещ самоутвърждаване, беше съобщено на пресконференцията. \"Шофьорът, който сяда зад волана след употреба на алкохол, най-често е с основно и средно образование, има нискоквалифицирана работа и често сменя работните си места. По нрав е деспотичен, екстровертен и самонадеян. Затова и трудно се вслушва в чуждото мнение, особено когато е под влиянието на алкохол\", така бяха описани хората, които карат пили от психолога Росен Йорданов Йорданов изрази мнение, че най-силен ефект, върху заловените да карат пияни, за да не повторят, би имала среща с пострадали при катастрофи от пияни шофьори, или с близки на загинали при такива инциденти. Психологът се обяви за въвеждане на пробация, при която такъв тип общувания да станат задължителни. Тази година е десетото издание на инициативата \"Алкохолът е лош шофьор\", като организаторите отчетоха, че ако през 2008 г. в инциденти, предизвикани от пияни водачи, са загинали 47 души, през тази година те са едва 12.", "date": "2017.11.15", "title": "Над 90% от българите са против карането пил, но половината са го правили"}
{"url": "http://www.dnevnik.bg/biznes/2017/11/15/3078406_zapochva_remont_na_12_km_ot_putia_lovech_-_pleven/", "text": "Днес започна ремонт на близо 12 км от път II-35 Плевен – Ловеч, съобщи агенция \"Пътна инфраструктура\". Срокът за изпълнение на обекта е 10 месеца.  Ремонтът се финансира по оперативната програма \"Региони в растеж\" 2014-2020 г. и от националния бюджет. Второкласният път осигурява най-кратката връзка между двата областни града и е основна пътна връзка към фериботния комплекс Никопол - Турну Мъгуреле на Дунав.", "date": "2017.11.15", "title": "Започва ремонт на 12 км от пътя Ловеч - Плевен"}
{"url": "http://www.dnevnik.bg/evropa/novini_ot_es/2017/11/15/3078405_polsha_ne_e_priela_predlojeniiata_na_brjuksel_za/", "text": "Европейската комисия е изпратила на властите в Полша четири обръщения с предложения за диалог по съдебната реформа, но не е получила отговор на нито едно от тях, съобщи днес първият заместник-председател на комисията Франс Тимерманс, цитиран от ТАСС и БТА. По време на пленарното заседание на Европейския парламент Тимерманс подчерта: \"Независимостта на правораздаването в Полша се оказа под сериозна заплаха... За съжаление властите (в Полша) не отвърнаха на загрижеността на еврокомисията, но ние все още се надяваме на диалог.\" Той изрази безпокойство от създалата се в Полша ситуация заради реформата на съдебната система. Според него върховенството на закона е не само основен принцип в ЕС, но и въпрос на функционирането на съюза, и затова \"не можем да се примиряваме с възникналия риск за правовата държава\". По-рано Тимерманс предупреди, че еврокомисията може да приложи санкции заради нарушаването от Варшава на принципите на върховенството на закона. Въпреки това полските представители, които взеха думата по време на заседанието, отхвърлиха забележките на своите колеги, депутати от европарламента. \"Това, което вие предлагате, е не диалог, а ултиматум\", каза полският депутат Ришард Легутко.", "date": "2017.11.15", "title": "Полша не е приела предложенията на Брюксел за диалог по съдебната реформа"}
{"url": "http://www.dnevnik.bg/sviat/2017/11/15/3078420_nai-golemiiat_diamant_predlagan_na_turg_beshe_prodaden/", "text": "Най-големият диамант, предлаган някога на търг, беше продаден снощи в Женева за рекордните близо 34 милиона долара, съобщи аукционната къща \"Кристис\", цитирана от агенция \"Франс прес\". Изключително редкият брилянт с тегло 163.41 карата, който е част от огърлица от изумруди и диаманти, наречена \"Ди арт ъв Гризогоно\" (на швейцарската бижутерска фирма \"Де Гризогоно\"), беше продаден за 33.8 млн. долара, включително таксите и комисионите, казаха от \"Кристис\". Брилянтът, който е с изключително качество и бистрота, е изработен от 404-каратов диамант, намерен миналата година в Ангола. Това е най-големият необработен диамант, добит в страната, и 27-ят по големина в света. Камъкът е бил обработван три седмици от екип от 14 бижутери. Друга ценност, предложена на вчерашния търг - 19-каратов розов брилянт, наречен \"Гран Мазарен\" (\"Великия Мазарини\"), красил короната на редица френски монарси, включително Луи Четиринайсет и Наполеон - беше продаден за 14.5 милиона долара. \"Кристис\" очакваха да получат за него между 6 и 9 милиона долара. Брилянтът принадлежал на италианският кардинал и дипломат от 17 век, а също голям колекционер на предмети на изкуството, Джулио Мазарини, пръв министър в двора на френските крале Луи Тринайсети и Луи Четиринайсети. Малко преди смъртта му Мазарини го предал на Краля-Слънце, а Луи Четиринайсети украсил с него короната си.", "date": "2017.11.15", "title": "Най-големият диамант, предлаган на търг, беше продаден за 34 млн. долара"}
{"url": "http://www.dnevnik.bg/evropa/novini_ot_es/2017/11/15/3078424_franciia_se_gotvi_da_vuvede_zakonova_vuzrast_za/", "text": "Френското правителство се готви да въведе за пръв път законова възраст за сексуално съгласие, предаде \"Асошиейтед прес\", цитирана от БТА. През последните седмици френски съдилища два пъти отказаха да съдят мъже за изнасилване след сексуални отношения с 11-годишни, защото властите не можаха да докажат, че е имало принуда. След бурните обществени реакции френското правителство изготвя закон, който определя, че сексът с деца под определена възраст по дефиниция е принудителен. Министърът на правосъдието Никол Белубе в понеделник предизвика смайване сред феминистки организации, като заяви, че \"си заслужава да се обмисли\" законова минимална възраст 13 години за даване на съгласие за сексуални отношения. Вчера активисти организираха протест в центъра на Париж с искане възрастта за сексуално съгласие да е минимум 15 години. Те размахваха табели с надписи \"За него безнаказаност, за нея доживотна присъда\" по повод последните случаи. \"Искаме законът да гарантира, че преди 15-годишна възраст не може да има понятие съгласие\", заяви френската феминистка Каролин де Хаас. Темата за сексуалния тормоз отново стана актуална по цял свят след обвиненията срещу холивудския продуцент Харви Уайнстийн в изнасилване и сексуални посегателства. \"След случая с Уайнстийн в САЩ имаше съдебни разследвания. Тук обаче политиците запазват пълно мълчание\", каза Де Хаас.", "date": "2017.11.15", "title": "Франция се готви да въведе законова възраст за сексуално съгласие"}
{"url": "http://www.dnevnik.bg/bulgaria/2017/11/15/3078374_cacheva_namira_doklada_na_evropeiskata_komisiia_za/", "text": "Министерството на правосъдието приема днешния  доклад  на Европейската комисия за положителен и обективен. Това се разбира от разпространена до медиите позиция от ведомството, оглавявано от Цецка Цачева. В нея е изложено мнение по различни точки в евродоклада, от който стана известно, че мониторингът ще продължи и през 2018 г., а по последните препоръки България е показала напредък, но предстои още работа. \"Докладът е положителен, обективен и ясно очертаващ положителните тенденции и постигнатите резултати. Прави впечатление цялостният положителен тон на доклада, в който са направени ясни и недвусмислени позитивни констатации\", се посочва в позицията на правосъдното министерство. В нея на няколко пъти е използвана думата положително за оценките в доклада. Според ведомството анализът отчита положителното развитие в изпълнението на препоръките през деветте месеца след последния доклад от януари 2017 г. и призовава България със същата решимост да продължи пълното им изпълнение. За правителството докладът посочва, че то е успяло да навакса забавянето от предсрочните парламентарни избори и да възобнови работата във всички ключови области, които са предмет на наблюдение в рамките на Механизма за сътрудничество и оценка (МСО), поясняват още от правосъдното министерство. Правосъдният министър Цецка Цачева коментира след заседанието на Министерския съвет, че за \"първи път се постига да няма нови препоръки в доклада\". Цачева смята, че докладът дава положителна оценка и за правителството, и за ситуацията в страната, казва още министърът, цитирана от агенция \"Фокус\". Допълват, че докладът дава множество положителни оценки както за работата на настоящото правителство, така и за цялостната ситуация в страната, като това в особена степен се отнасяло за изградената институционална структура и за резултатите от дейността на специализираните органи за борба с организираната престъпност. Това включва както създадените по времето на действие на МСО специализирани органи съд и прокуратура, за чиято работа докладът за първи път дава цялостна положителна оценка, така и за специализираната полицейска служба ГДПОБ. В областта на противодействието на корупцията докладът отново посочва добрия пример на МВР, което прилага широк набор от фокусирани антикорупционни мерки. Правосъдното ведомство посочва, че еврокомисията е оценила високо усилията на страната в борбата с организираната престъпност, като се отчита намалението на заплахата от организирана престъпност до степен, сходна с тази в други държави - членки на Европейския съюз. Комисията оценява резултатите в борбата с организираната престъпност като устойчиви. Министерството, оглавявано от Цецка Цачева, подчертава отчетения напредък в осигуряване на независимост на съдебната власт, след като докладът посочи, че изборите за членове на Висшия съдебен съвет (ВСС) и за председател на Върховния административен съд (ВАС) са проведени прозрачно и публично. Важен е напредъкът в изпълнението на препоръките за приемане на изменения в Наказателно-процесуалния кодекс и Наказателния кодекс за подобряване на нормативната уредба на наказателното преследване на корупцията по високите етажи на властта и организираната престъпност. На следващо място правосъдното министерство отбелязва, че евродокладът е дал висока оценка на усилията му за изработване на цялостна правна рамка за противодействие на корупцията по високите етажи на властта. \"Изрично е отбелязан проведеният широк кръг консултации с ангажираните институции и с неправителствените организации\", се казва още в позицията на ведомството. В позицията се допълва, че е оценена \"решимостта на правителството да се публикуват от Министерството на правосъдието регулярни доклади за изпълнението на Актуализираната стратегия за продължаване на реформата в съдебната система, което е послужило като основа за публичен дебат, диалог с ВСС, съдебната власт и неправителствения сектор. Препоръчва се този подход да продължи. Независимо от дадените положителни оценки, които само могат да ни мотивират да продължим да работим за пълното изпълнение на всички препоръки на Европейската комисия, това, което може би е най-важно за този доклад, е, че той потвърждава ясната перспектива за приключване на Механизма за сътрудничество и оценка въз основа на различни аргументи: - При запазване на досегашната политическа воля и последователни усилия в процеса на реформа - При изпълнение на вече формулираните в предходния доклад препоръки - Изрично се посочва, че не се налага формулиране на нови препоръки с оглед на изпълнението на показателите. Министерството на правосъдието напомня за финал, че правителството подкрепя изразената перспектива за преминаване към хоризонтален механизъм за върховенство на закона – общ за Европейския съюз.", "date": "2017.11.15", "title": "Цачева намира доклада на Европейската комисия за положителен и обективен"}
{"url": "http://www.dnevnik.bg/kultura/2017/11/15/3078407_bulgariia_predstavi_episkopskata_bazilika_na_plovdiv_v/", "text": "Министърът на културата Боил Банов, кметът на Пловдив Иван Тотев, заместник-министърът на туризма Ирена Георгиева и президентът на фондация \"Америка за България\" Нанси Шилър откриха снощи в центъра на ЮНЕСКО в Париж изложба, посветена на Епископската базилика в Пловдив. Обектът, в която бяха разкрити стотици квадратни метри добре запазени мозайки, ще бъде предложен от страната за включване в списъка със световно културно наследство, съобщават от Министерството на културата. Базиликата, която се намира в близост до централния площад на Пловдив, е най-голямата раннохристиянска църква, разкрита на територията на страната. Широка е 36 м, дълга над 90 м и е с впечатляваща архитектура – централен и два странични кораба, апсида, нартекс (преддверие) и атриум (открит двор) с колонада. Вътрешността била украсена с колони, стенописи и пищни мозайки с птици и друга раннохристиянска символика. Първите сведения за нея са от IV-VI в., като разкрита монета от времето на император Лиций дава основание на хипотезата, че базиликата е сред първите, построени в Римската империя след легализирането на християнството през 313 г. Мозайките са в два пласта, а през Средновековието теренът е ползван и като некропол. Базиликата бе доразкрита в последните няколко години, а догодина над разкритите на място мозайки ще бъде издигната защитна сграда-музей. На втори етаж ще бъде показан по-късният пласт мозайки, повдигнат и реставриран, за да се разкрие първият. Проектът е съвместен на фондация \"Америка за България\" и община Пловдив. Съгласно правилата България има право да предложи само един обект за включване в списъците на ЮНЕСКО. Самата кандидатура ще бъде подадена до края на януари 2018 г., за да може предложението на България да бъде разгледано на сесията на международната организация през септември.", "date": "2017.11.15", "title": "България представи Епископската базилика на Пловдив в Париж"}
{"url": "http://www.dnevnik.bg/bulgaria/2017/11/15/3078431_nerazresheno_vdigane_na_bariera_e_sred_prichinite_za/", "text": "Главната инспекция по труда е установила, че смъртният случай в мини \"Ораново\" е бил предшестван от неразрешено вдигане на бариера по време на маневри с вагон. Това се казва в съобщение на инспекцията, която продължава да изяснява обстоятелствата при които газоизмервач загина, блъснат от вагон. По първоначални данни от разследването около 16.40 ч. по уклон № 2 са се движили четирима работници, между които и загиналият. По същото време електровозчикът на горното ниво е извършвал маневрени операции с", "date": "2017.11.15", "title": "Неразрешено вдигане на бариера е сред причините за злополуката в Ораново"}
{"url": "http://www.dnevnik.bg/biznes/2017/11/15/3078412_moratorium_vurhu_dobiva_na_gaz_niama_da_e_v_interes_na/", "text": "Ако се наложи мораториум върху добива на природен газ, това ще означава, че ако в България има определени запаси, те няма да бъдат използвани в интерес на българския бизнес и българските граждани. Това отговори на журналистически въпрос министърът на енергетиката Теменужка Петкова, която откри днес годишната среща на решаващия орган на Асоциацията на европейската петролна индустрия в София. По думите й, цитирани от БТА, когато технологията е абсолютно безопасна и не са налице никакви законови пречки, подобно решение ще бъде много смело и трябва да се направи много сериозен анализ. Въпросът назря след масово недоволство на земеделски стопани в Добруджа срещу  планове за добив на газ в района . Енергийният министър уточни, че един от основните приоритети на правителството е да работи за диверсификация на източниците и маршрутите на природен газ. Според нея подобен мораториум върху добива на газ може да ограничи диверсификацията. Министър Петкова заяви още, че правителството може да се похвали с много добри резултати в борбата със сивия сектор, като доказателство за това е добрият икономически подем на България. \"Виждате, че е налице възможност да се отделя ресурс и за образование, както и за много други важни сфери в нашия живот. Това означава, че трябва да имаме необходим ресурс. За да има такъв ресурс, трябва да работим много добре и да се борим със сивата икономика, за да може тези пари да влизат в бюджета и те да се разпределят в българската икономика\", заяви енергийният министър. Теменужка Петкова увери, че се полагат много усилия и в борбата със сивия сектор в петролния бранш. По думите й това това са тежки битки, които тя се надява правителството да спечели. Председателят на Българската петролна и газова асоциация Валентин Златев се надява, че приемането на закон за горивата да помогне борбата със сивия сектор в бранша. Той уточни, че в момента пазарът на горива се регулира от 14 отделни закона, като за последните пет години Законът за акцизите в частта на горивата е променян 17 пъти. Според него това създава вратички да се заобикаля законът. \"Министерството на финансите докладва за 30 на сто сив сектор при горивата, но според мен той е по-висок\", коментира Валентин Златев. Министърът на енергетиката Теменужка Петкова също изрази увереност, че след приемането на този закон ще бъдат решени голяма част от проблемите в сектора. От думите на Златев се разбра, че този проект на закон се подготвя съвместно с бранша от 2015 г. и вече е готов за внасяне в Народното събрание. Генералният директор на FuelsEurope Джон Купър коментира, че проблемът със сивата икономика е въпрос, който е бил дискутиран с Българската петролна и газова асоциация. По думите му този проблем засяга не само България, а има и много други европейски страни, които страдат от него, давайки пример с Франция, Белгия и Великобритания. Той уточни, че е имало случаи на кражба на газопроводи, фалшификации на документи и още редица други лоши практики в Европа. \"Съгласни сме да работим заедно с асоциацията, за да помогнем на индустрията и правителството да се справи с този проблем\", заяви Джон Купър. Според него въпреки развитието на технологиите и в бъдеще ще има нужда от течни горива. \"Европа инвестира в нови технологии, като най-вече тези инвестиции са насочени към електричеството, в това число електромобилите, но трябва и да разглеждаме и иновациите в новите източници за създаването на течни горива\", уточни Купър.", "date": "2017.11.15", "title": "Мораториум върху добива на газ няма да е в интерес на бизнеса, обяви Теменужка Петкова"}
{"url": "http://www.dnevnik.bg/sport/2017/11/15/3078433_avstraliia_se_klasira_na_svetovnoto_purvenstvo_sled/", "text": "Австралия се класира на  световното първенство в Русия  след успех с 3:1 над Хондурас във втория мач от плейофите. Първата среща на \"Естадио Олимпико метрополитано\" в Сан Педро  преди четири дни завърши 0:0 , но във втория двубой на стадион AZN в Сидни \"кенгурата\" бяха безкомпромисни. Тимът се класира за пети път на световните финали и за четвърти пореден. От шампионата в Германия през 2006 г. австралийците не са пропускали световно първенство. При последните си две участия обаче съставът дори не прескочи груповата фаза. След първо полувреме, в което не падна гол, всичко трябваше да се реши след почивката. Домакините имаха пълна доминация през първите 45 минути, но двата им точни удара бяха спасени без проблем от вратаря Ескобер. През втората част Хондурас се опита да изравни играта, но остави пространства в собствената си половина и това се оказа решаващо. В 53-ата минута удар от фаул на австралийския капитан Миле Йединак се отклони в Хенри Фигероа и влетя в мрежата – 1:0. Попадението беше записано като автогол след спорове дали топката е променила траекторията си. През следващите минути хондурасците се впуснаха в атаки, но на два пъти Лосано Колон пропусна от изгодни позиции. В 72-ата минута Австралия нанесе решителен удар след доста спорна дузпа. Моой центрира от крайната линия, Паласиос опита да изчисти топката, но я прати в ръката на съотборника си Акоста. Реферът забеляза това и посочи бялата точка. От 11-те метра Йединак не сбърка и удвои аванса на домакините. Пет минути преди края на редовното време Австралия получи правото да изпълни втора дузпа, която отново беше реализирана от Йединак. В оставащото време Хондурас успя да отбележи почетен гол чрез Елис. Той се разписа от близка дистанция, след като добави изстрел на Ернандес. Хондурас пропусна да се класира на трето поредно световно първенство. Страната участваше на шампионатите в Южна Африка през 2010 и Бразилия 2014 г., но отпадна в групите. Дебютното участие на Хондурас е през 1982 г. в Испания. Двете срещи с Австралия бяха съпътствани с оплаквания от страна на хондурасците. Първо техният селекционер се оплака, че ФИФА не мисли за отборите и  нарече методите ѝ нехуманни заради малкото време между двете срещи , както и това, че от Хондурас няма директен полет за Сидни. Преди втория двубой  Хорхе Луис Пинто обвини австралийците в шпионаж , след като според него съперникът е заснел с дрон тренировките на тима му в Сидни. \"Доста е трудно да опиша емоциите ми в момента. Нереално е, че отново сме на световно. Знаехме, че ще е доста трудно, но точно това направи класирането ни още по-специално. Направихме го пред нашите фенове и точно това, че нямахме право на грешка, носи допълнителна емоция\", каза капитанът Йединак, избран за играч на мача. С класирането на Австралия 31 от всички 32 тима вече са ясни. Тази нощ в Лима е последният двубой между Перу и Нова Зеландия. Първата среща между двата отбора завърши 0:0.", "date": "2017.11.15", "title": "Австралия се класира на световното първенство след успех над Хондурас"}
{"url": "http://www.dnevnik.bg/sviat/2017/11/15/3078475_proizvodstvoto_na_opium_v_afganistan_dostigna/", "text": "Посевните площи с опиумен мак в Афганистан през 2017 г. са достигнали 328 хиляди хектара, което е абсолютен рекорд за цялата история на страната. От тях може да бъдат произведени 9000 тона наркотици, се казва в доклад, представен днес от заместник генералния секретар на ООН и изпълнителен директор на Управлението на ООН за наркотиците и престъпността Юрий Федотов, предадоха ТАСС и БТА. Увеличението на  площите с опиумен мак  за последната година е с цели 63% от досегашните около 150-170 хиляди хектара, а производството на опиум е нараснало с 87%, съобщи Федотов. Той уточни, че както и досега, по-голямата част от посевите са в територии, контролирани от  талибани . Тревожното развитие като цяло е свързано с благоприятните климатични условия през тази година, се отбелязва също в доклада. Федотов обърна внимание, че  производството на опиум  се увеличава паралелно с появата на все по-големи количества  синтетични наркотици . Като цяло в света е отбелязана тенденция към увеличаване на добива на наркотични средства: на  кокаин в Латинска Америка ,  синтетична дрога , нови  психоактивни вещества , които сега масово се произвеждат в Афганистан. ООН очаква количеството на произведените през тази година наркотици да надвиши равнището на потребление. Не става дума само за  хероин , който е най-опасното и смъртоносно вещество, но също за  хашиш  и синтетични наркотици в амфетаминов вариант, се казва в доклада. Според Федотов рязкото увеличаване на производството на наркотици в Афганистан на фона на пораженията, които търпи \" Ислямска държава\" в Сирия и Ирак , може да означава, че джихадистката групировка се кани да се дислоцира в друг район и подготвя финансовата си база.", "date": "2017.11.15", "title": "Производството на опиум в Афганистан достигна исторически рекорд"}
{"url": "http://www.dnevnik.bg/sport/2017/11/15/3078483_toronto_sloji_krai_na_seriiata_ot_shest_poredni_pobedi/", "text": "Лидерът в Западната конференция на НБА \"Хюстън рокетс\" претърпя поражение 113:129 в собствената си зала \"Тойота сентър\" от \"Торонто раптърс\". \"Ракетите\" загубиха малко неочаквано след серия от шест поредни успеха. Въпреки усилията на лидера си  Джеймс Хардън , който отбеляза 38 точки, тексасците срещнаха много добре организиран тим, който най-вече чрез колектива си надделя в мача. Очаквано Хардън беше над всички и освен 38-те точки добави 11 асистенции и шест борби. Гардът беше 19-19 от линията за наказателни удари, но този път стрелбата от тройката не му вървеше. Хардън вкара само три пъти от 11 опита. За домакините 20 точки добави Тревър Ариза, който се отчете и с осем борби, а Клинт Капела завърши с \"дабъл-дабъл\" - 11 точки и 11 борби. За \"Торонто\" най-полезен беше Демар Дероузън, който отбеляза 27 точки, а общо четирима от стартовата петица вкараха над 10 точки. Кайл Лаури завърши с \"дабъл-дабъл\" 19 точки и 10 борби, Ануноби добави 16, а Йонас Валанчунас се отчете с 12 точки и седем борби под кошовете. Под нивото си беше Серж Ибака, който вкара само пет точки за 25 минути на паркета. Това обаче беше компенсирано от резервата Сиджей Майлс. Гардът влезе от пейката и вкара 19 точки, като беше 6-9 от зоната за три точки. С поражението си \"Хюстън\" отстъпи върха на \"Голдън стейт уориърс\", макар и шампионите да не играха. \"Ракетите\" вече има 11 победи и четири загуби от началото на сезона. \"Торонто\" е четвърти в Източната конференция с осем победи и пет загуби. На Изток Кайри Ървинг се завърна, а \"Бостън\" продължава да печели. \"Келтите\" вече имат 13 поредни победи преди да се изправят срещу шампионите от \"Голдън стейт\" в следващия си двубой. \"Бостън\" победи като гост \"Бруклин нетс\" със 109:102 в зала \"Барклис сентър\". Ървинг, който  пропусна двубоя с \"Торонто\"  заради удар в главата изигра 29 минути и записа 25 точки. Той беше най-резултатен за своя тим, а с 21 точки и 10 борби се отчете Маркъс Морис. Друг от лидерите Ал Хорфърд също записа \"дабъл-дабъл\" - 17 точки и 11 борби. За \"мрежите\" най-полезен беше Харис с 19 точки. \"Серията ни наистина е страхотна, но сега идва още по-сериозно предизвикателство. Знам какъв шум ще има по медиите в следващите два дни. На всички ще им бъде много интересно дали  \"Голдън стейт\"  ще сложат край на нашата серия, когато дойдат в Бостън в четвъртък. Аз обаче искрено се забавлявам с това\", каза Ървинг след двубоя. Той изрази недоволството си от това, че се налага да играе със специална предпазна маска на лицето. В дербито на Тексас тази нощ \"Сан Антонио спърс\" се наложи с 97:91 над \"Далас маверикс\". Ламаркъс Олдридж вкара рекордните си за сезона 32 точки, а треньорът на \"шпорите\" Грег Попович записа името си срещу пореден рекорд. Специалистът, който изведе \"Сан Антонио\" до пет титли в НБА стана треньорът, достигнал най-бързо до 500 победи като гост в Лигата. Той постигна това за 835 двубоя, или с 41 по-бързо от Пат Райли (треньор на легендарния тим на \"Лейкърс\" от 80-те години – бел. ред.).", "date": "2017.11.15", "title": "\"Торонто\" сложи край на серията от шест поредни победи на \"Хюстън рокетс\""}
{"url": "http://www.dnevnik.bg/biznes/2017/11/15/3078491_bezraboticata_prez_oktomvri_se_vdigna_simvolichno/", "text": "През октомври равнището на безработицата е 6.7%, с 0.2 процентни пункта над септемврийското равнище, но с 1.2 процентни пункта по-ниско от октомври 2016 г. Това съобщи Агенцията по заетостта, която следи показателя по броя на регистрираните в бюрата по труда. Вчера Националният статистически институт, който оценява нивото на безработицата чрез извадково непрекъснато наблюдение и обявява данни на тримесечие, отчете, че през третото тримесечие безработицата е 5.8 на сто и намалява с 1.2 процентни пункта за година. В бюрата по труда през октомври са се водели на отчет 220 172 безработни. За месец увеличението е с 3.2%, а спрямо година по-рано - с 14.7% по-малко. Агенцията по заетостта отчита напредък в програмите, насочени към обезкуражените. От новорегистрираните безработни през октомври 1054 са били неактивни, т.е. не са били нито заети, нито учаещи и не са търсили работа. Броят на активираните от медиаторите и посредниците в бюрата по труда и техните партньори от началото на годината достига 10 389 души. През месеца като търсещи работа са регистрирани общо 1205 заети, учещи и пенсионери, с което броят им от началото на годината вече е 4379. Общо 20 456 души през месеца са постъпили на работа. Четири пети са започнали в реалната икономика. Работодатели са заявили 14168 свободни работни места като три от всеки четири са в частния сектор. Бизнесът търси работна сила в следните икономически дейности: преработваща промишленост (4 435); търговия (2 445); хотелиерство и ресторантьорство (1 017); административни и спомагателни дейности (1 002); строителство (859); образование (656); държавно управление (651); транспорт, складиране и пощи (627); операции с недвижими имоти (370). Най-търсените професии са работници в добивната и преработваща промишленост; оператори на стационарни машини и съоръжения; продавачи; бармани, сервитьори, камериери; квалифицирани работници в производството на храни, облекло, дървени изделия; работници по събиране на отпадъци; металурзи, машиностроители; шофьори, преподаватели; монтажници.", "date": "2017.11.15", "title": "Безработицата през октомври се вдигна символично"}
{"url": "http://www.dnevnik.bg/razvlechenie/2017/11/15/3078474_kraftwerk_idvat_v_bulgariia_s_3-d_koncert/", "text": "Пионерите на електронната музика \"Крафтверк\" (Kraftwerk) ще дойдат за втори път в България догодина. Концертът им, който ще бъде мултимедиен спектакъл с 3-D прожекция, е насрочен за 28 февруари в столичната зала \"Универсиада\", съобщават организаторите от фирмата Nu Coast. Германците бяха за пръв път у нас през 2005 г. Сега идват със своето 3-D шоу, което обикаля Европа от няколко години. То включва най-доброто от \"Крафтверк - Каталогът 12345678\" -  осемдневно събитие , с което през 2012 г. бяха представени осемте студийните албума на групата в Музея за модерно изкуство в Ню Йорк. Концертът е на 28 февруари от 20 ч. в зала \"Универсиада\". Билетите вече са в продажба в мрежата на Eventim на цени  от 69 лв. до 99 лв .", "date": "2017.11.15", "title": "Kraftwerk идват в България с 3-D концерт"}
{"url": "http://www.dnevnik.bg/sviat/2017/11/15/3078307_roditeli_na_vsiako_deseto_dete_v_rumuniia_rabotiat_v/", "text": "В Литени, малко селище в Североизточна Румъния, 115 от общо 350 деца в местното училище имат поне един родител, който работи в чужбина. Училищният директор Георге Мога описва така омагьосания кръг, в който се оказват тези деца: \"Родителите им казват, че го правят заради тях, а в замяна те трябвало да учат усърдно. Така децата не само са принудени да се справят сами с делника, но и затъват в непрестанно учене и домакинска работа. Покрай всичко това в един момент те просто престават да се усмихват, престават да бъдат деца.\" Тъжен рекорд В класа на 13-годишната Лавиния 13 от общо 28 деца не могат да разчитат на помощ от родителите си, тъй като те са на гурбет в чужбина. Майката на Лавиния също е заминала - бере плодове в Испания. Затова детето е поело голяма част от домакинската работа: \"Връщам се от училище към 14 часа, след което се захващам с чистене и готвене. После уча и пиша домашните си. Понякога дори не ми остава достатъчно време за сън\", споделя Лавиния и разказва, че гурбетчийството е съсипало семействата на много от съучениците ѝ - рано или късно родителите просто се развеждат. \"Децата от тези семейства се промениха коренно. Станаха по-дистанцирани, успехът им се влоши. Мислят само за развода на родителите си\", разказва 13-годишната ученичка. В никоя друга страна проблемът не е така силно изразен, както в Румъния - страната държи първото място по брой на работещите в чужбина хора. Повечето от тях са от селските райони, където трудно се намира работа. В чужбина те изкарват пари като строителни работници, берачи на плодове, чистачи, болногледачи - в Италия, Испания, Германия, Кипър. Костел Бутнару е работил дълго време в строителството, припечелвал е добри пари в столицата Букурещ. Но след началото на кризата през 2008 г. останал без работа. Сега отглежда животни в родното си село. И се грижи за децата, тъй като съпругата му Василица от осем години работи в Испания - от март до лятото бере ягоди, а от септември се включва в подготовката за следващата реколта. 44-годишната жена дели една стая с още пет сезонни работнички. \"Не им е лесно в чужбина, но още по-трудно ни е на нас, които оставаме тук\", казва Костел Бутнару. \"Искам само едно: да сме заедно\" След като финансовата криза сложи край на строителния бум в Южна Европа, профилът на търсената работна ръка изведнъж се промени - във въпросните страни предлагат най-вече работа, която се върши предимно от жени. А това предизвика нов феномен в Румъния: много населени места останаха почти без жени в работоспособна възраст. Затова пък са пълни с деца, които израстват без майките си. Габи е само на 13, но вече може всичко - готви, чисти, грижи се за животните. Няма друг избор, защото от няколко години майка ѝ е почти през цялото време в Испания, където работи във ферма. Сега по изключение си е вкъщи. Но само за кратко - скоро ще тръгне отново на гурбет, за да припечелва пари за семейството си в Румъния. \"Знам, че дъщеря ми много страда. Знам, че делникът ѝ е свръхнатоварен, но просто нямам друг избор, защото мъжът ми е с парализиран крак и затова не може да работи\", разказва майката през сълзи. Дъщеря ѝ Габи също плаче. Поглежда майка си и казва: \"Искам само едно - да сме си всички у дома. И да сме едно щастливо семейство.\"", "date": "2017.11.15", "title": "Родители на всяко десето дете в Румъния работят в чужбина"}
{"url": "http://www.dnevnik.bg/photos/2017/11/15/3078470_fotogaleriia_mjusjulmanite_bez_djamii/", "text": "В сръбската столица Белград, където живеят предимно православни християни, има и около 20 хил. мюсюлмани. В кадър са молещи се мюсюлмани на улицата пред нелегално построена джамия на мястото на съборената в белградския квартал \"Земун\".", "date": "2017.11.15", "title": "Фотогалерия: Мюсюлманите без джамии"}
{"url": "http://www.dnevnik.bg/sviat/2017/11/15/3078220_aresti_cenzura_i_armiia_ot_trolove_-_onlain_sredata_v/", "text": "Свободата в интернет рязко е намаляла в Турция през 2017 г. заради многократното спиране на телекомуникации и на достъпа до социалните мрежи, както и заради масови арести за политическа реч онлайн. Това обяви неправителствената организация  \"Фрийдъм хаус\"  в новия си доклад за онлайн свободата. \"В страна, където има информация, че правителството е изброило социалните мрежи като една от основните заплахи за националната сигурност, свободата в интернет продължава по силно негативен курс.\" За две години Турция се придвижи от \"Частично свободна\" до \"Несвободна\" в доклад, според който  в 32 (почти половината от анализираните)  държави е регистрирано намаляване на свободата в интернет, а Турция е сред открояващите се страни. Цялостната оценка на страната е 66 според индекса на \"Фрийдъм хаус\" (където 0 означава \"свободна\", а 100 - \"несвободна\") - наравно с Русия, малко по-добре от Египет, но по-зле от други изследвани от доклада държави като Мианма и Казахстан. Това е рязък спад в индекса за една година - през 2016 г. оценката беше 61. Всъщност резултатът се влошава от 2011 г., когато беше 45. Мерки след опита за преврат На фона на редица терористични атаки, икономическа и финансова криза докладът напомня неуспешния опит за преврат през юли миналата година. Тогава интернет връзките бяха прекъснати, а големи социални мрежи бяха блокирани. Сили, подкрепящи властта, възстановиха интернет връзката, а президентът Реджеп Тайип Ердоган направи обръщение до нацията по телевизия \"Си Ен Ен Тюрк\" чрез приложението \"Фейс тайм\" и призова гражданите да излязат на улиците в защита на демокрацията, припомня докладът. Отбелязва се още, че правителството е осъществило \"масивна чистка, в която над 60 000 души са арестувани заради предполагаеми връзки с (ислямския проповедник Фетхуллах) Гюлен и други забранени групи, докато 140 000 са отстранени или уволнени от работа\". Правителството  до \"Фейсбук\",  \"Туитър\" , \"Ютюб\" и \"УотсАп\", позовавайки се на националната сигурност.  \"Уикипедия\"  е   за постоянно заради статии, свързани с ролята на Турция в гражданската война в Сирия, продължава докладът. Същевременно регулаторът, прилагащ законодателството за блокиране на сайтове, е затворен след опита за преврат, тъй като според президента Ердоган е сред \"мръсните\" места заради предполагаеми връзки с Гюлен. За да се блокира достъпът до цензурирано съдържание, широко ползвани услуги, които предлагат VPN връзка, както и браузърът \"Тор\" също не могат да се ползват в Турция. Междувременно заради \"политически\" публикации в \"Туитър\" 23-годишен студент по живопис беше осъден на над 4 години затвор, тъй като туитовете му бяха набелязани за подпомагане на терористична пропаганда и обида към президента. Обратно, турското правителство често използва публикации в социалните мрежи като доказателства в съда срещу журналисти, политически активисти и граждани. Използват се и интензивно правителствено наблюдение и   от правоохранителните органи. Препятствия \"Най-значимото препятствие за достъпа до интернет в Турция остава практиката   по време на операции, свързани със сигурността, основно в югоизточната част на страната\", пише \"Фрийдъм хаус\". Организацията същевременно добавя, че разпространението на интернет продължава да се подобрява (от близо 43% преди 5 години до 58.3% през 2016), особено при мобилния широколентов интернет, тъй като три компании в страната вече предлагат \"4.5G\" услуги. Около 95% от хората между 16 и 74 г. ползват компютър, а над 93 на сто - интернет. Дадени са обаче и примери, при които Югоизточна Турция  , например заради отстраняването на 28 кметове, военни операции или протести, свързани със задържането на кюрдски политици. Засегнатите са милиони, а в последния случай спирането на достъпа е блокирало важни обществени услуги, включително банки и разплащателни приложения. \"Репортерите са били принудени да пътуват до близки (до Диарбекир) градове, за да качат или споделят кадри с полицаи, които бият протестиращи.\" Лошата инфраструктура в предимно кюрдския Югоизток също се отразява на достъпа. Ограничаване на съдържанието Съдържанието в турския интернет продължава да се ограничава през последната година след терористични атаки или заради отразяване на конфликта на правителството с Кюрдската работническа партия (ПКК). \"Журналисти, изследователи и обществени личности, които са критични към правителството, стават жертви на координиран тормоз от тролове, подкрепящи правителството, в \"Туитър\". Според сайта Engelliweb, който проследява случаите на блокирани сайтове,  , докато през 2013 г. са били над 40 000. Скорошни данни са недостъпни, тъй като сайтът и каналите му в социални мрежи са затворени без обяснение. Причините за подобни действия често включват \"сексуално съдържание\" - което на практика засяга цялата ЛГБТ общност - \"обида срещу исляма\" и подкрепа за атеизма. Най-пресните случаи обаче са \"свързани с новинарски уебсайтове, особено тези, чиито редакционни политики са в разрез с популисткия медиен разказ на правителството.\" Най-малко 17 новинарски сайта са блокирани в разглеждания период, сочи докладът. При някои от тях става въпрос за \"пропаганда на терористични организации\".  са затваряни многократно при случаи на терористични атаки, полицейски операции или разпространяване на деликатна информация или кадри - включително при убийството на руския посланик Андрей Карлов миналата година. \"Дропбокс\", \"Гугъл драйв\" и няколко други също се оказват засегнати временно, когато хакери ги използват, за да качат 17 гигабайта изтекла правителствена кореспонденция, придобита от частния имейл профил на зетя на Ердоган, Берат Албайрак. Бяха забранени и всякакви новини, свързани с изтичането на информация. Подобна дейност се регулира от закон от 2007 г., използван предимно за защита на децата в интернет в първите години, но впоследствие променян, за да се даде възможност за по-стриктна цензура. Повечето от заповедите за блокиране обаче са издадени не от съдилища, а от регулаторите, с неясна или недостатъчно прозрачна обосновка и процедура, се казва в доклада. Тъй като обосновката често не се предоставя в уведомленията за блокиране, а съдебните решения не са общодостъпни, \"често е трудно за собствениците на сайтове да разберат защо сайтът им е блокиран и кой съд е издал нареждането\". Премахване на съдържание Известни турски сайтове, както и международните социални мрежи, често премахват съдържание заради нареждане от властите - няколко от случаите са с речници, в които потребители зареждат съдържание. За периода от юни 2016 до май тази година 65% от всички запитвания за премахване на съдържание от \"Туитър\" идват от Турция. Най-малко 11 на сто от исканията са удовлетворени, защото в тези случаи правните възражения са били отхвърлени. Манипулация В дигиталните медии изобилстват  , \"правителствена манипулация и закриване на независими издания,\" пише \"Фрийдъм хаус\". Негативен ефект върху потребителите на социалните медии е имал и рязък ръст в съдебните производства, започнати заради оскърбление към президента. След забраната на VPN мрежи и браузъра \"Тор\" заобикалянето на забраната за достъп на много сайтове с политическо съдържание се оказва невъзможна. Споменава се закриването на   и изтриването както на архивите им, така и на съдържанието, генерирано от тях в \"Туитър\", миналата година. Отразяването на конфликта с ПКК и проблемите в населените с кюрди райони е доминирано от правителството. Общо 5 новинарски агенции, 62 вестника, 16 телевизионни канала, 19 периодични издания, 29 издателства и 24 радиостанции са закрити в последната година. \"Армия от тролове\", около 6000 души, е   Партия на справедливостта и развитието (ПСР), за да манипулира дискусии, да прокарва определен дневен ред и да се справя с критиците на властта в социалните мрежи, пише \"Фрийдъм хаус\". През октомври 2016 г. изтекли имейли показват, че вътрешният кръг на Ердоган е опитал да води кампания за оборване на критични разкази и отслабване на протестни движения в социалните медии. Обсъдена в писма до зет му Берат Албайрак е и възможността за създаване на \"отбор от професионални графични дизайнери, програмисти и бивши военни офицери, които разбират от психологическа война\". В един от мейлите е предложено да се изобличи наркозависимостта на известните личности, подкрепили движението \"Окупирай Гези\" през 2013 г., последвано от обиски в домовете на 55 актьори, режисьори и други известни личности и споделяне на техни снимки в социалните мрежи. Депутат от ПСР, използвайки мрежите, успя да мобилизира гневна тълпа, която да нападне централата на \"Хюриет\" през септември 2015 г. Нарушения на потребителски права Една от най-отрицателните оценки е в тази област - макар да няма много съдебни присъди за изказване на мнения в интернет, няколко души ще прекарат години в затвора за разпространяване на терористична пропаганда или обида към държавни служители. Граждани, журналисти, студенти и обществени личности често са на прицел заради говорене по деликатни теми като кюрдския въпрос. За други дейности, извършвани онлайн, като употребата на приложението  \"Байлок\"  (свързвано от Анкара с мрежата на Гюлен), има десетки хиляди задържани. Според експерти сървърите на приложението (чиито създатели отричат подобни твърдения) в Литва са били овладени от турското разузнаване, получило достъп до информация за стотици хиляди потребители. Въпреки липсата на доказателства мнозина са считани за виновни дори само защото са свалили приложението - сред тях е Танер Кълъч, оглавяващ турския клон на \"Амнести интернешънъл\", арестуван тази година единствено заради това доказателство. Малко по-късно същото се случи с група активисти на обучение по дигитална сигурност в Истанбул, сред които бяха шведски и германски граждани (заради последния нарасна напрежението между  Берлин и Анкара ). От 81 журналисти в затвора към декември 2016 г. най-малко 6 са задържани заради дейности в социалните медии. Отделно докладът цитира събраните от международната организация International Press Institute 760 случая на тормоз, упражняван върху журналисти заради онлайн активност, както и 176 заплахи. Говори се още за профил в \"Туитър\", който редовно публикува \"клевети за журналисти и заплашва, че ще разпространи за тях лична информация\". Говоренето за исляма и пророка Мохамед, както и публикации за \"кюрдския проблем\" може да завършат със заплахи и съдебни дела.", "date": "2017.11.15", "title": "Арести, цензура и \"армия от тролове\" - онлайн средата в Турция се влошава, сочи \"Фрийдъм хаус\""}
{"url": "http://www.dnevnik.bg/bulgaria/2017/11/15/3078512_grupa_za_trafik_na_migranti_ot_turciia_za_avstriia_e/", "text": "Осем души са задържани при специализирана акция на МВР и Държавната агенция \"Национална сигурност\" (ДАНС), съобщиха от вътрешното министерство. Действията на органите на реда са преминали под наблюдението на Специализираната прокуратура в София, Видин и Лом. Арестуваните са заподозрени, че са част от група за трафик на мигранти. На всички задържани са повдигнати обвинения. Шестима от тях са с мярка за неотклонение до 72 часа. Двама от арестуваните са пакистанци. Обвиненията срещу тях са участие в организирана престъпна група за незаконно превеждане на мигранти през територията на България, Румъния и Унгария до Австрия. От събраните до момента доказателства се разбира, че задържаните не са действали като другите \"каналджии\", а са превеждали мигрантите до крайната точка на пътуването им. \"Това е налагало стройна организация и специализация на действията на всеки от участниците, както и наемането на трети лица\", уточняват от МВР. Според прокуратурата двамата чужденци в групата са набирали желаещите да бъдат преведени нелегално през границите. Те били най-вече от Турция – предимно пакистанци, афганистанци и иракчани. Други членове на групата ги посрещали на \"зелена граница\", след което ги превозвали и настанявали в София, Видин и Лом. След това мигрантите били прекарвани през Дунав с лодки, наети от местни рибари. На румънска земя те били посрещани с автомобили и откарвани до границата с Унгария. След поредно нелегално преминаване през \"зелена граница\" са били транспортирани по същата схема до Будапеща. Оттам, вече с коли с чужди номера, са откарвани на австрийска територия. За достигането до крайната точка на пътуването си мигрантите плащали между 4 и 6 хил. евро на човек. Превеждането до Румъния е струвало от 600 до 1000 евро. Плащането е ставало главно по арабската система за разплащане Хавала, след достигане на дадения мигрант на предварително уговореното място. Плащането е ставало и чрез фирми за международни преводи. След получаването на парите, те са били разпределяни между участниците в групата, плащани са били и договорените \"хонорари\" на наетите лодкари, шофьори и хазяи. Шофьорите по трасето до Австрия са получавали по 100 евро за мигрант, между 50 и 100 лева за човек са давани на лодкарите за плаването по Дунав. На 16 ноември в Специализирания наказателен съд ще бъде внесено искане за налагане на постоянна мярка \"задържане под стража\" на всички участници в групата.", "date": "2017.11.15", "title": "Група за трафик на мигранти от Турция за Австрия е задържана при акция на МВР"}
{"url": "http://www.dnevnik.bg/photos/snimka_na_denia/2017/11/15/3078513_snimka_na_denia_grigor_dimitrov_se_gotvi_za/", "text": " проведе тренировката си в зала \"О2 арена\" преди решителния мач с   от финалите на АТП в Лондон днес. Българският тенисист излиза срещу белгиеца от 16 ч., а при победа ще се класира за полуфиналите на турнира. Следете всичко най-вълнуващо и важно около финалите на АТП с пратеника на \"Дневник\" в английската столица.", "date": "2017.11.15", "title": "Снимка на деня: Григор Димитров се готви за решителния мач с Гофен"}
{"url": "http://www.dnevnik.bg/sviat/2017/11/15/3078480_zimbabve_-_strana_v_kriza_sled_37_godini_upravlenie_na/", "text": "Зимбабве, потънала в тежка икономическа и финансова криза от дълги години, е ръководена от Робърт Мугабе, който управлява еднолично страната от независимостта ѝ през 1980 г. Късно снощи  армията обяви , че е завзела властта и започва действия срещу престъпниците около президента Робърт Мугабе, но не и срещу самия него.  \"Родезийската афера\" През 1890 г. пристигат колонизатори от Южна Африка, водени от Сесил Роудс, който дава името си на територията. През 1923 г. Южна Родезия става колония на британската корона. През 1965 г. премиерът от бялото сегрегационистко малцинство Иън Смит скъсва с колониалната сила Великобритания и обявява едностранно независимост, за да избегне идването на чернокожото мнозинство на власт. От 1972 до 1979 г. Иън Смит въвлича страната в кръвопролитна война (най-малко 27 000 убити) срещу чернокожите националисти, които са водени от Робърт Мугабе и Джошуа Нкомо. Зимбабве се ражда в еуфория През април 1980 г. след Конференцията от Ланкастър хаус  Южна Родезия  става Зимбабве. Страната ликува, а светът приветства раждането на един пример за подражание за Африка. В стадион в Хараре стотици хиляди души присъстват с гордост и вълнение на издигането на новото знаме и слушат световната реге звезда Боб Марли да изпълнява една от песните си в прослава на независимостта. Канаан Банана става президент, което е чисто почетна длъжност. Властта се държи от  премиера Робърт Мугабе . През 1987 г. Мугабе става държавен глава след изменение на конституцията, с което се въвежда президентски режим на управление. Над 37 години власт В годините след идването му на власт президентът поражда много надежди. Той подава ръка на бялото малцинство и въвежда социална политика, която благоприятства пренебрегваното дотогава чернокожо мнозинство. Всичко се преобръща през февруари 2000 г., когато властта му е разклатена от отхвърлянето с референдум на негов проект за нова конституция. Робърт Мугабе  оставя ветераните от войната за независимост да нахлуят във фермите, повечето от които се ръководят от бели. Над 4000 бели фермери напускат земите си в обстановка на хаос и насилие. През 2002 г. президентът е преизбран в спорни избори, белязани от прояви на насилие и сплашване. През 2008 г. Движението за демократична промяна (ДДП), главна опозиционна партия под ръководството на Морган Цвангираи печели мнозинство в парламента, който от независимостта е бил под контрола на Африканския национален съюз на Зимбабве - Патриотичен фронт (ЗАНУ-ПФ). Робърт Мугабе обаче остава президент, след като Норман Цвангираи, макар и да води на първия тур, се оттегля след вълна от репресии срещу опозицията. През 2013 г.  Мугабе  отново печели президентските избори (61%), а партията му взема мнозинство от две трети в парламента. Обезкървена икономика Въпреки че страната е богата на минерални ресурси (платина, злато, диаманти, никел), тя страда от бедствено икономическо и финансово положение. Някога житница на южната част на африканския континент, в Зимбабве настъпи драстичен спад на земеделското производство след въвеждането на аграрната реформа. През 2009 г. правителството е принудено да приеме за своя валута щатския долар и южноафриканския ранд след срива на националната валута, причинил главоломен скок на цените, достигащ до 500 млрд. процента. В края на 2016 г. правителството въвежда нова валута, индексирана върху курса на щатския долар в опит да намали изтичането на доларите към чужбина. Тези \"облигационни записи\" обаче не водят до очаквания резултат. Днес кризата се изразява в масова безработица (близо 90% от активното население), срива на множество обществени услуги и недостига на пари в брой. През октомври т.г. Зимбабве даже забранява вноса на плодове и зеленчуци, за да пести валута. Данни Зимбабве е държава без излаз на море в южната част на Африка и граничи с Мозамбик, Южна Африка, Ботсвана и Замбия. През 2016 г. населението му е било 16.15 млн. души по данни на Световната банка. В страната има 50 процента християни, повечето англикани, и 40 процента анимисти. Водопадът Виктория на река Замбези, при границата между Зимбабве и Замбия, е важна дестинация за чуждестранните туристи. /БТА", "date": "2017.11.15", "title": "Зимбабве - страна в криза след 37 години управление на Мугабе"}
{"url": "http://www.dnevnik.bg/sviat/2017/11/15/3073595_kak_i_zashto_roiters_si_kupi_choveshka_glava/", "text": "Коди Сандърс се ражда през 1992 г. със слаби бъбреци и дупка в сърцето. Умира на 24-тия си рожден ден, след 66 операции и над 1700 цикъла диализа. Понякога е пускал весели селфита във \"Фейсбук\", криейки болката си. В други случаи е споделял мъчителната реалност, показвайки болничното легло и превръзките върху осеяните с белези гърди. Написал е в профила си, че търси приятелка, която да го приеме \"какъвто е\". \"Защо съм грозен\", публикувал е на Коледа през 2015 г. Коди е живял с родителите си в стар кемпер в Източен Тенеси. В добрите си дни е работил във ферма заедно с баща си – хранел добитъка, събирал сено, пренасял меласа от един хамбар в друг. На 2 август 2016 г., прибирайки се вкъщи от диализа, Коди умира от инфаркт. Родителите му нямат пари да го погребат или кремират, така че даряват тялото му на организацията Restore Life USA. Тя продава дарените тела – цели или на части – на изследователи, университети, институти за обучение на медици и други. \"Не можех да си позволя друго\", обяснява бащата на Коди, Ричард. В месеца след смъртта на младия мъж, Restore Life е продала част от него – шийните му прешлени. За транзакцията са били необходими няколко разменени имейла и 300 долара, плюс доставката. Не е известно дали Restore Life е проверила купувача. Но ако служителите ѝ го бяха направили, щяха да разберат, че е репортер от \"Ройтерс\". Новинарската агенция е искала да разбере колко е лесно да купиш части от човешко тяло и дали те биха били полезни в медицински изследвания. Освен прешлените по-късно \"Ройтерс\" е купила две човешки глави от Restore Life на цена от 300 долара всяка. Тези сделки показват колко стряскащо лесно е да се купят и продадат човешки части в САЩ. Нито продажбата, нито доставката им са в нарушение на законите, казват адвокати, професори и правителствени служители, следили случая отблизо. Макар да е незаконно да се продават органи, предназначени за трансплантация, в повечето щати е абсолютно легално да се продават части от тела, дарени за изследвания или образование. Да се купи вино по интернет е по-трудно, тъй като за това се изисква доказателство за навършена определена възраст. За да адресира съображенията за законност, етика и безопасност, \"Ройтерс\" се консултира с Анджела Макартър, която ръководи програмата за дарения на тела в Медицинския факултет на Университета на Минесота. Тя незабавно пое грижата за прешлените и главите от името на \"Ройтерс\", за да ги инспектира и съхранява в институцията. Макартър заяви, че е притеснена от това колко лесно са били получени те, и от провала на Restore Life да проучи купувача. \"Все едно сме в Дивия запад\", каза тя. \"Всеки можеше да си ги поръча и да ги получи у дома си независимо каква е целта му.\" Макартър изследва останките и документацията, за да прецени биха ли били полезни в медицински изследвания. Анализът ѝ се основава на националните стандарти за етика и безопасност на Американската асоциация на банките за тъкани, Американската асоциация за клиничните анатоми и Университета на Минесота. Тя заключи, че медицинското досие, доставено от Restore Life, e недостатъчно подробно и че прилежащата документация е била небрежно съставена и непълна. Поради тези причини екземплярите не изпълняват стандартите за употреба в университета ѝ. \"Това е нечувано\", каза тя. \"Тревожа се за бъдещето на даряването на тела и за общественото доверие в него, при положение че има ситуации като тази.\" Уважение и достойнство Няколко месеца след продажбите президентът на Restore Life обяснява накратко подхода си към бизнеса: \"Организации като нашата са, смятам, прозрачни, тъй като, особено ние, имаме пряк контакт със семейството на донора\", каза той. \"Има определено ниво на уважение и достойнство, защото имаме лична връзка с тях.\" Той отказа да бъде интервюиран или да отговори писмено на въпроси. Но изпрати изявление, в което критикува \"Ройтерс\" за покупката ѝ. \"Очевидно е, че екипът ви в \"Томсън Ройтерс\" не се тревожи за хората, търсещи помощ от нашата организация\", писа той. \"Вие просто искате да нараните хората, които най-много се нуждаят от помощ.\" Бърд добави, че Restore Life върши добра работа, като снабдява с органи изследователи, търсещи лек за рак, деменция и други болести. \"Помагаме на безброй хора чрез широк мащаб изследвания със световно признати учени\", писа той. Каквото и да се надява да постигне Restore Life, лошото съхранение на части \"проваля жалко\" възможността учени да ги използват, както и тримата донори – Коди Сандърс и неидентифицираните мъж и жена, чиито глави Бърд е продал на \"Ройтерс\". Според Макартър близките на донорите, чиито дарения са благородни и извършени в трудни времена, заслужават нещо повече от индустрията. \"Хората мислят, че вършат нещо добро, искат да изпълнят желанията на обичните си\", казва жената, която е била председател на Комисията за дарение на тела в Минесота и работи в ръководния съвет на Американската асоциация на клиничните анатоми. \"Знам, че биха се чувствали експлоатирани, ако разберат, че се случва нещо такова.\" Томас Чампни, преподавател по анатомия в Университета на Маями, също изразява тревога от това колко лесни са продажбите. \"Частите от човешки тела не би трябвало да се купуват толкова лесно, все едно са хладилници втора употреба\", каза той. Брокерът 50-годишният Бърд е в бизнеса с части на човешки тела от две десетилетия. Роден в Източен Тенеси, наскоро той е бил в челните места на комедийно състезание, наречено \"Най-смешният човек в Триградието\" - региона на граничещите един с друг градове Кингспот, Джонсън сити и Бристъл. Преди да отвори Restore Life, Бърд е ръководител банка за тъкани, наречена American Donor Services, организация с идеална цел, намираща се близо до Мемфис. Основният ѝ ортопедичен клиент в продължение на няколко години е тексаска фирма, свързана с компания, разпространяваща костни присадки, отчасти изработени от човешка тъкан. Според показания под клетва, дадени в гражданско дело, през 2005 г. American Donor се обръща към нов основен ортопедичен клиент. Той плаща до 10 000 долара на донор, дава 200 000 долара кредитна линия и започва да се грижи за финансовите дела на American Donor. Малко след това Бърд напуска, за кратко работи в банка за сърдечносъдови тъкани и през 2008 г. основава Restore Life. Базирана в Елизабетон, Тенеси, Restore Life събира тела главно от хора в този щат, Вирджиния и Северна Каролина. В замяна тя предлага да прибере починалия, да кремира безплатно неизползваните части и да ги върне на семейството. През 2011 г. Бърд разказва публично за Restore Life на презентация пред местните власти в близкия окръг Съливан. Управата е недоволна от повишаващите се разходи на данъкоплатците за кремиране на бедните. Според протокол от срещата Бърд е обяснил, че може да помогне и е отбелязал, че много от семействата, дарили тела на Restore Life, го правят по финансови причини: организацията покрива всички разходи, включително кремацията. \"Превърнали сме се в услуга за хората в нужда и бедните, които не могат да си позволят погребение\", казал е той. \"Това е перфектно за ситуации, в които семействата нямат средства или в тези, в които местните власти трябва да поемат разходите.\" Източници от управата на окръга твърдят, че неформалното споразумение между властите и организацията е в сила и до днес. Няколко пъти месечно случаи на социални слаби биват насочвани към Бърд. На срещата през 2011 г. адвокатът на окръга Дан Стрийт е заявил, че не е необходимо формално споразумение, тъй като властите само насочват бедняците към него. \"Компанията просто ще дойде и ще вземе телата\", казва той. \"Просто ще ги оставим да правят, каквото частният бизнес прави най-добре.\" Restore Life е отбелязвала ръст почти всяка година от отварянето си насам, показват данъчните ѝ декларации. Приходите ѝ са нараснали от 49 251 долара през 2009 г. до 1.1 млн. през 2016 г. Печалбата също се е увеличила. През 2009 г. разходите са надхвърлили приходите с 1277 долара. Миналата година приходите са били със 187 885 долара повече. Данъчните декларации показват, че нетните авоари на организацията с идеална цел са били 354 556 долара на 31 август 2016 г. - последната дата, за която има данни. Бърд живее и работи в град в Тенеси, където средният приход на домакинство е 30 000 долара. Организацията с идеална цел, която той управлява, му е платила 113 000 долара годишна заплата миналата година. Донорът Анджи Сандърс помни, че по време на бременността ѝ не е имало притеснителни симптоми в направените тестове. Но на 2 август 1992 г. Коди се ражда в нещастие. Местят го от окръжната болница в клиниката на Университета на Тенеси в Ноксвил, където остава три месеца. Диагностицитират го с VATER синдром – състояние на многобройни рождени дефекти. Момчето е родено с дупка в сърцето, нефункциониращи бъбреци и без ректум. В първите две години от живота му родителите го хранят с тръба. Подложен е на толкова много ограничения – без мляко, без шоколад, без домати, без сол, че яде предимно зърнената закуска Froot Loops. За десерта – няколко хапки масло. Коди е имал нужда от диализа три пъти седмично за по 4 часа, а заради нуждите на сина си майка му не е можела да работи много. Баща му е казвал в прав текст на всичките си работодатели, че детето му е най-важно. \"Ако не беше в болницата, беше на диализа и така през половината му живот\", казва Ричард. \"Смених много работи.\" Когато станал на 9, Коди получил трансплантация на бъбрек, която променила живота му, освобождавайки го от непрекъснатите диализи. Научил се да плува и имал повече време да учи. \"Не бих казал, че беше нормален, казва Ричард, но поне не беше толкова ограничен.\" Новият бъбрек издържал малко повече от 5 години и когато спрял на функционира, Коди трябвало да бъде транспортиран с хеликоптер до болницата, където останал един месец. Диализите започнали отново. На 14 момчето спечелило конкурс по рисуване. Благотворителната фондация – American Kidney Fund, го изпратила в столицата Вашингтон. Във въпросника на състезанието той отбелязал любимите си неща – часовете по гимнастика, рисуването и да кара колело. Любимият му актьор бил Скуби Ду. Хората за пример – татко му и майка му. Надявал се, когато порасне, да работи с баща си. Коди напуснал училище в 11-и клас. Родителите му казват, че четенето му било на нивото на второкласник. Работил е по ферми с баща си, колкото можел, през зимата продавали дърва. Дъвчел тютюн и играел билярд в местния бар. За да опази бъбреците и сърцето си, не пиел алкохол. Но невинаги слушал лекарите, понякога изпивал по шест кутийки газирани напитки на ден. През последните си години ставал все по-тъжен и самотен. Родителите му забелязали, фейсбук приятелите му също. Бил уморен от хапчетата, диализата, болниците и непрекъснатото напомняне какво е разрешено и какво не. \"Мисля, че не само тялото му беше уморено, а целият му ум\", казва баща му. \"Не се страхуваше\", споделя майка му. \"Беше готов.\" Сърцето на Коди спира на рождения му ден, 2 август 2016 г. Скоро след това Restore Life прибира тялото му. Да си поръчаш врат На 29 август 2016 г. репортерът на \"Ройтерс\" Браян Гроу изпраща по имейл запитване на Бърд. По това време новинарската агенция не знае нищо за Коди Сандърс. Репортерът използва истинското си име и служебния си имейл. \"Търсим оферти, включително цената на доставката, за да закупим един екземпляр врат за целите на изследване, включващо тъкани, които не стават за трансплантиране\", гласеше запитването. Терминът \"тъкани, които не стават за трансплантиране\" се отнася за части от тялото, като глави и гръбначни прешлени, които не могат да бъдат трансплантирани на живи хора. В молбата се отбелязва адрес за доставка в Минеаполис, на няколко мили от лабораторията на Университета на Минесота. Текстът завърша с \"Очакваме отговора Ви\". Бърд отговаря час по-късно. \"Благодаря Ви за имейла. Мисля, че не сме работили заедно преди. Как разбрахте за нашата организация?\" \"Насочиха ни колеги от бизнеса\", отговаря Гроу. Бърд пита дали се търси цял врат – прешлените и тъканта под черепа. След потвърждаването той отвръща, че цената е 300 долара и 150 за доставка. Прикача и рентгенови снимки на 24-годишен мъж. Три дни по-късно Гроу приема офертата. Бърд отговаря: \"Благодаря Ви, че ни давате възможността да работим с Вас и Вашата организация.\" Добавя и три въпроса: за сметката дали вратът трябва да бъде изпратен замразен и дали ще бъде използван за медицински изследвания или образование. В опита си да установи колко е лесно да си купиш части от човешки тела \"Ройтерс\" изследва качеството на екземплярите и документацията ми. При отговора, че става въпрос за медицински изследвания, Бърд финализира сделката. \"Отново Ви благодаря за възможността да работя с Вас и с Вашата организация\", пише той. Според Макартър покупката е легална и етична. Няма закон, който да забранява такива продажби, казва тя, а агенцията е извършвала легитимно разследване. Бърд, добавя тя, не е нарушил закони, продавайки частите. Въпреки това трите зададени от него въпроса демонстрират желанието му да приключи сделката, а не да разбере повече за намеренията на купувача. Този процес може да включва и искане подробно да бъде описано как ще се използват телесните части. Брокери като Бърд, които приемат дарения, имат морално, но не и правно задължение, да се уверят, че частите от телата ще се използват за удачни цели, казва Макартър. Тя анализира и съхранява телесните части от името на \"Ройтерс\", но друг купувач би могъл да направи каквото пожелае с врата и главите. Вратът пристига На 27 септември 2016 г. шофьор на FedEx доставя кафява картонена кутия до адреса в Минеаполис. Гроу получава пакета и го дава на куриер, специализирал в преноса на човешки останки, който го носи директно на Макартър. Тя веднага забелязва проблеми: външната част на кутията не носи задължителния етикет, че в нея се намират човешки части. Вътре има няколко документа – единият е резултат от тест на сериозна компания, който доказва, че донорът не е имал заразни болести. Другият документ е обобщение, написано от ръка и от лаик, за медицинската история на донора. \"Съдейки по опита си, бих очаквала по-сериозен формуляр\", казва Макартър, уточнявайки, че повечето брокери предлагат прецизни и детайлни медицински досиета. \"Това е много повърхностно.\" Медицинското досие не съдържа нито заглавка, нито телефонен номер за контакт, отбелязва тя и сочи разлики в идентификационните номера в горната и долната част на една от страниците. Както и малко несъответствие между номерата върху документите и етикета върху торбата, в която е бил вратът. Прецизната медицинска история и консистентната система за идентификация на донорите са критично важни за медицинските изследвания, казва директорът на анатомичните изследвания в Калифорнийския университет Бранди Шмит. Медицинската история помага на изследователите да преценят променливи като болести или травми. Ясната документация и точното етикетиране им позволяват да следят екземплярите по научен маниер. За да се предотвратят злополуки, които да доведат до изгубването или грешното идентифициране на човешки части, повечето болници и медицински университети използват модерни техники за проследяване, включително създадени от компютър метални дискове или баркод етикети. Някакъв етикет е трябвало да бъде прикачен върху самия врат, а не върху пакета. \"Объркването е истински проблем\", казва Шмит, която координира даренията на тела в школите на Калифорнийския университет в целия щат. \"Не мисля, че писан на ръка документ е професионален подход. Може да доведе до човешки грешки.\" Седмица след като гръбнакът е пристигнал, Бърд е отговорил на друг имейл на Гроу, обяснявайки, че има глави на цена 300 долара. Предложил и намаления на колене и стъпала, за да си освободи \"пространство във фризера\". Написал, че ниските цени са част от \"неправителствения статут с идеална цел\" на компанията, добавяйки: \"Гледаме просто да си покрием разходите.\" Мъка и пепел Ричард и Анджи Сандърс искали да погребат Коди до роднините си в близкото гробище. Но Ричард, на когото му е трудно да чете, печели само 900 долара месечно. Анджи, която страда от психическо разстройство, не може да работи или да шофира. Погребението е било непосилно скъпо за тях. Приятели предложили да платят за кремацията, която струва поне 695 долара. Но на съпрузите им било неудобно да приемат подаяния от познати, така че дарили тялото на Коди. Тогава Ричард е бил благодарен, че компанията е предлагала безплатна кремация. Трудностите на това семейство не са нетипични за дарителите, казва Марта Тейър – председател на програмата за погребални науки в колежа Arapahoe в Колорадо. Опечалените семейства са \"уязвими и поставени пред този избор, когато нямат пари\", обяснява тя. \"Единственото нещо, по-тъжно от човек, който не може да си позволи да живее, е човек, който не може да си позволи да умре.\" В случая на Коди техен близък им е прочел документа за дарение, преди да го подпишат. Един параграф твърди: \"Разрешавам на Restore Life USA да извлече всички необходими тъкани и органи за изследователски и образователни цели. Разбирам, че това дарение ще се използва за научни изследвания, преподаване или други подобни цели и в многобройни изследователски или образователни институции с търговски или нетърговски организации, които Restore Life USA реши да снабди с дарението.\" Семейство Сандърс разбрали, че Restore Life ще извлече малко от кожата на Коди, ще го кремира и ще върне пепелта му. Документите не е уточнявал, че тялото на Коди може да бъде разчленено – детайл, който повечето други брокери отбелязват. Няколко седмици по-късно човек от Restore Life им донесъл урна с пепелта на Коди. Анджи не си спомня името му, само че бил мил. \"Наистина мил и разбиращ\", казва тя. Жената се притеснява от това как смъртта на Коди се отразява на съпруга ѝ. Яде по няколко хапки и отказва да говори за загубата им. Ричард потвърждава думите на съпругата си, обаче отбелязва, че е намалил цигарите – от 5 пакета на ден до само три. Върху ръждясалия червено-бял пикап е залепил стикер \"В светлата памет на Коди Сандърс\". \"Беше ми приятелче, беше ми най-добрият приятел\", казва Ричард. \"Повтарям си, че ще ми мине, ще ми мине.\" Анджи пази в кутия за обувки четири снимки на Коди. Във всяка една той гледа право към фотоапарата, а слънчевите очила са вдигнати върху шапката му. Тя пази и сребърната урна с останките му. \"Не можах да го прегърна, когато се роди, не можах да го прегърна, когато си отиде. Но той се върна, сега е при мен\", казва Анджи. Още два екземпляра През януари Restore Life праща втори пакет на \"Ройтерс\" на същия адрес. Този съдържа две човешки глави – мъжка и женска. В един от следващите текстове ще бъде обяснено как \"Ройтерс\" закупи главите като част от разследването си на случай в Пенсилвания, където човешка глава е била открита близо до Питсбърг преди почти три години. Отново специалист носи кутията до лабораторията на Макартър. Стиропорната кутия е разцепена, което носи опасност от течове и зарази. Проблеми има и в документите за мъжката глава. \"Местата, където се вписват клиентът, описанието на стоката, номерът ѝ, видът съхранение и датата и времетраенето му, са просто празни\", казва тя. Документите за женската глава са непрофесионално подготвени и толкова трудни за четене, че ѝ е било трудно да разбере основните данните, които всеки изследовател би потърсил, включително медицинското досие на човека. И двете глави са били без етикет, наличието на което е критично важно за проследяването на идентичността, особено когато се работи с многобройни телесни части. Макартър е чувала истории за неофициални продажби, но е била изненадана от това колко мърляво е изпълнена поръчката. \"Не вярвам, че това би трябвало да е позволено или законно\", казва тя. \"Знаем, че може да се организира така, че да не пречи на медицинското образование и изследвания. Можем да го направим коректно.\" Съдбата на сина В търговията с части от тела е традиционно донорите да остават анонимни, като се разбират само възрастта и датата на смъртта им. \"Ройтерс\" не можа да идентифицира на кого принадлежат главите. Но заради младостта на Коди Сандърс е лесно съобщението за смъртта му да бъде открито в некролозите, публикувани в южните щати. С разрешението на родителите му \"Ройтерс\" нае лаборатория за извършване на ДНК тест, който да потвърди, че вратът, купен от агенцията, е на Коди. В края на август Гроу се е върнал при Ричард и Анджи Сандърс, за да им каже резултатите – Restore Life е разчленила тялото на сина му и е продала част от гръбнака му. Те посрещат новината мълчаливо. Анджи се вглежда в празното пространство. Ричард – в земята. И Анджи проговоря. - Мислех си, че просто взимат мостри от кожата - казва и се разплаква. Ричард опитва да я утеши. - Свършено е, мила. - Не исках повече операции. - По това време нямахме избор, припомня ѝ Ричард. - Нали казваше, че ако помогне на някой друг... - Знам, знам. Двойката не казва нищо друго близо половин минута. Накрая Ричард се обръща към Анджи. Тази част от живота ни приключи, казва той. Ако са знаели, че синът им ще бъде разчленен, е нямало да дарят тялото му, казват те. Коди е минал през прекалено много операции. Не са искали, нито са очаквали някой да го реже и в смъртта му, казва Ричард. \"И все пак не можех да си позволя нищо друго, така че ми се стори, че това е най-добрата ни възможност.\" Семейството е попитало дали Restore Life са използвали други части от тялото на Коди, но репортерът не знае – брокерите обикновено не разкриват тази информация. Ричард едва ли ще потърси отговор от организацията. \"Не ги виня\", казва. Но оценява, че е разбрал истината за останките на Коди. - Защото иначе никога нямаше да разберем. Анджи е съгласна. - Изобщо нямаше да знаем. През октомври, изпълнявайки желанието на семейството, агенция \"Ройтерс\" е кремирала за своя сметка врата на Коди. Репортерът Гроу е занесъл пепелта му на семейство Сандърс в Тенеси.", "date": "2017.11.15", "title": "Как и защо \"Ройтерс\" си купи човешка глава"}
{"url": "http://www.dnevnik.bg/bulgaria/2017/11/15/3078514_prokuraturata_vidia_samo_napreduk_v_doklada_na/", "text": "Според прокуратурата Европейската комисия обосновано и обективно е отчела постигнатия напредък на България в днешния си  доклад . Това се разбира от позиция на държавното обвинение, разпространена до медиите. Тя е кратка и след отчитане на положителността на доклада, от който стана известно, че мониторингът ще продължи и през 2018 г., а по последните препоръки България е показала напредък, но предстои още работа, \"Европейската комисия обосновано и обективно отчита постигнатия \"значителен напредък по препоръките в доклада от януари 2017 г.\", настъпилите \"допълнителни положителни промени\", \"решимостта за напредък в реформата\" и ускорения темп на предприетите действия\", се казва в позицията на ръководената от Сотир Цацаров институция. Допълва се, че показателна за признатия напредък е липсата на нови препоръки и увереността, че изпълнението на вече дадените е възможно \"в близко бъдеще\" при \"добро сътрудничество между институциите\". След това са отбелязани насоките в положителната оценка за дейността на държавното обвинение. \"Удовлетворяваща е положителната оценка за дейността на прокуратурата и позитивно отчетените усилия за: - \"специалното внимание\", което се обръща на делата за корупция по високите етажи на властта, включително извършеният анализ и набелязаните мерки, адресирани към всички отговорни институции, за повишаване ефективността на разследванията - постигане на \"трайни резултати в работата на специализирания съд и специализираната прокуратура по дела за организирана престъпност и отнемането на незаконно придобито имущество\" - настъпилата \"мащабна промяна в престъпната среда\" - \"спад на нивото на видимо насилие\" в резултат на \"по – малката заплаха за стабилността на обществото\", която в миналото е генерирала организираната престъпност и това, че \"като цяло положението в България се приближава до това в някои други държави – членки\" - анализиране на решенията на ЕСПЧ относно неефективните наказателни производства и \"напредъка в последващите действия\" по изпълнение на предвидените мерки в пътната карта - реформиране на съдебната карта в частта за прокуратурите и представеният от главния прокурор \"конкретен модел за окрупняване на районните прокуратури\" - предоставяне на информация по институционален път и чрез редовни пресбрифинги за дела с висок обществен интерес. Накрая от държавното обвинение уверяват, че ще продължат действията си за цялостно изпълнение на препоръките, като за пореден път отбелязват, че то е постижимо само при конструктивно взаимодействие между институциите, ангажирани със съдебната реформа и борбата срещу престъпността.", "date": "2017.11.15", "title": "Прокуратурата видя само напредък в доклада на Европейската комисия"}
{"url": "http://www.dnevnik.bg/sviat/2017/11/15/3078517_planeta_blagopriiatna_za_jivot_se_dviji_kum/", "text": "Учени съобщиха, че са открили планета с размерите на Земята и условия, които потенциално я правят годна за живот. Освен това Ross 128 b, както се казва новият космически обект, се придвижва към Слънчевата система. Това са част от изводите в публикация на списание \"Астрономия и астрофизика\", цитирани от Би Би Си и сайта на  Европейската космическа обсерватория . Последната е предоставила на екипа от учени инструменти за \"ловене на планети\" (известни със съкращението си HARPS), помогнали за откриването на космическото тяло на разстояние 11 светлинни години. Засега това е втората най-близка до Земята екзопланета, но Proxima b (\"само\" на 4.2 светлинни години), която се намира на по-малко разстояние, е с по-неблагоприятни за възникване и развитие на живот условия. Освен това Ross 128 b се придвижва към Слънчевата система и ще \"изпревари\" Проксима като най-близкия ѝ съсед \"само\" след 79 000 години, което е като кратък миг за космическите процеси, отбелязва Европейската космическа обсерватория. Ross 128 b се върти около звезда в своята система около 20 пъти по-близо до нея, отколкото е земята до Слънцето. Въпросната звезда обаче е много по-малка - червено джудже - и в резултат планетата получава едва малко (само 1.38 пъти) повече слънчева радиация, отколкото достига до Земята. Учение следователно очакват, че температурата на повърхността ѝ ще е близка до тази на Земята. Новооткритата планета обикаля около звездата Ross 128 за 9.9 дни, а евентуалната ѝ температура може да варира от -60 до 20 градуса - условия, които се смятат за по-скоро приемливи. Предстои изследване на атмосферата ѝ, за да се установи каква е вероятността на нея да се появи живот. Намирането на обекти, годни за живот извън Слънчевата система, е трудно начинание - повечето от 3500 познати екзопланети тях са подобни на Юпитер гиганти от газ, чиято орбита е много близо до звездата им.", "date": "2017.11.15", "title": "Планета, благоприятна за живот, се движи към Слънчевата система, обявиха учени"}
{"url": "http://www.dnevnik.bg/biznes/2017/11/15/3078573_angelkova_opitva_da_pomiri_poddrujnicite_i/", "text": "Идеята за забрана на преместваемите обекти на плажа, лансирана от вицепремиера Валери Симеонов, има поддръжници, но и противници.  Затова е необходимо аргументите да бъдат обсъдени преди представянего на законопроекта на вниманието на Министерски съвет. Това коментира министърът на туризма Николина Ангелкова на организирана от нея обществена дискусия по промените в Закона за устройство на Черноморското крайбрежие, цитирана от \"Фокус\". Измененията, внесени от Министерството на туризма, предвиждат групиране на морските плажове според техните характеристики - в близост до урбанизирани територии, отдалечени от урбанизирани територии, на територията на национални курорти и плажове с особен вид туризъм.  \"Иска ми се да поставим за дебат основни групи предложения, които са извън тези, които ние като водещо министерство, сме направили с настоящия законопроект\", коментира Ангелкова. Тя уточни, че освен вицепремиера Симеонов забраната за преместваеми обекти на плажовете и в националните курорти се подкрепя от две организации, а за оставането им са се обявили работодателските организации, Асоциацията на концесионерите и хотелиери.", "date": "2017.11.15", "title": "Ангелкова опитва да помири поддръжниците и противниците на преместваемите обекти на плажа"}
{"url": "http://www.dnevnik.bg/sport/2017/11/15/3078580_wada_se_gotvi_da_ostavi_ruskata_antidopingova_agenciia/", "text": "Ръководството на Световната антидопингова агенция (WADA) ще внесе препоръки руската агенция (RUSADA) да остане с отнет лиценз, твърди информационната агенция ТАСС, позовавайки се на свой източник в изпълнителния комитет на WADA. Според информацията ръководителят на Комитета по съответствие Джонатан Тейлър е представил в сряда своя доклад на заседанието на изпълкома. В него той смята, че RUSADA не може да има права наравно с останалите антидопингови агенции по света заради скандалите с руски спортисти в последните години. Руската антидопингова агенция е с отнет лиценз от 2015 г., а решението дали той ще бъде възстановен ще се вземе в четвъртък на събранието на Съвета на WADA. Според решението на Световната антидопингова агенция  RUSADA  работи в несъответствие с всички приети правила. Тя има право да извършва тестове, но под надзора на британската агенция (UKAD). В последните месеци беше изготвен план, който да се следва, за да може Русия да възстанови членството си. Преди два дни изпълнителният директор на WADA  Оливие Нигли обясни, че според него Русия няма да участва на зимните олимпийски игри в Пьончан , след като не приема решенията на WADA и МОК. Той цитира именно плана, който не се спазва от руския спорт и RUSADA. В същото време министърът на спорта на страната Павел Колобков отхвърли всички обвинения от МОК и WADA. В интервю за \"РИА-Новости\" той обясни, че Русия прави всичко възможно да участва на олимпийските игри. \"Наистина правим всичко възможно, за да възстановим правата на RUSADA. Мога да уверя всички, че страната е взела мерки, за да изчисти името си от тези обвинения\", каза Колобков. За да възстанови изцяло правата си, Русия трябва чрез Министерството на спорта и Руския олимпийски комитет да приеме обвиненията от разследването на  комисията \"Макларън\" . Тя уличи руската държава в изготвяне на програма за системен допинг на елитни спортисти. \"Няколко пъти бяхме изслушвани, както аз, така и вицепремиерът Виталий Мутко, но до този момент няма реакция от WADA. Ние се надяваме на справедливо решение в четвъртък\", добави руският спортен министър.", "date": "2017.11.15", "title": "WADA се готви да остави руската антидопингова агенция без права"}
{"url": "http://www.dnevnik.bg/bulgaria/2017/11/15/3078535_sidikatut_na_mvr_se_opasiava_ot_poreden_probiv_v/", "text": "Синдикатът на МВР изпрати отворено писмо до Народното събрание, в което изразява свои опасения за текстове, които предстои да се разглеждат на второ четене в ресорния закон. Някои от тях са предложени на проведеното наскоро изнесено заседание на вътрешната комисия на парламента в Русе, поради което не получиха и широка гласност. В писмото на синдикатите се посочва, че в проекта има поне два \"обезпокоителни текста\". Първият се отнася до минималния брой пожарникари в екип. Той е внесен между двете четения на проектозакона от ГЕРБ. През 2015 г. е приета промяна в Наредбата за пожарогасителната и спасителната дейност, която определя минималния брой служители в един екип да бъде трима. Това според синдиката е било необходим компромис, доколкото в развитите страни пожарникарският екип се състои от минимум 4-5 души. Наредбата влиза в сила през август тази година и веднага се разбира, че Главна дирекция \"Пожарна безопасност и защита на населението\" не може да отговори на изискванията ѝ поради недостиг на персонал.  \"Сега ви се предлага да закрепите в закон това изискване, но да допуснете \"по изключение\" в населени места с под 5 хил. жители екипите на \"Пожарна безопасност и защита на населението\" да останат с минимален състав от двама служители\", посочват от синдиката. Уважаеми народни представители, не е нужно да сте експерти, за да стигнете до очевидната истина – в по-малките населени места температурата на горене не е по-ниска, нито отделяните при горенето газове са по-малко токсични, отколкото в големия град, се допълва в писмото. Те оспорват позицията на ръководството на МВР и на дирекцията, че проблемът може да се реши с назначаването на 200 или 300 пожарникари. \"Ако това е вярно, наистина е необяснимо буквалното проспиване на две години от тяхна страна. Ако това е вярно, наистина не съществува никаква необходимост \"изключението\", което ви се предлага, да намери място в закона\", се посочва в писмото. Според авторите му отделно от това съществува рискът подобно \"изключение\" да се превърне в практика. Синдикатите възразяват и срещу текстовете в първоначалния текст на проекта да се разширят функциите на работещите по трудово правоотношение сътрудници по охраната в МВР. \"Би трябвало да имате предвид, че става дума за служители без полицейски правомощия, без съответните изисквания за започване на работа в министерството, без специализирана подготовка. На тях се предлага да бъдат възложени функции, изпълнявани по принцип от държавни служители в МВР – полицаи\", аргументират позицията си от синдиката. От там смятат, че това предложение може да се разглежда единствено като опит да се решат кадрови проблеми на МВР чрез назначаване на цивилни служители, работещи по трудово правоотношение, вместо чрез попълване и увеличаване, където е необходимо, на щата на униформените полицаи. \"Това не може и няма да доведе до подобряване на резултатите от борбата с престъпността и опазването на обществения ред\", смята синдикатът. От там призовават депутатите да не допускат \"поредния пробив\" в системата за вътрешна сигурност. Промени между двете четения на закона Между първо и второ четене на проекта от БСП предложиха, а комисията подкрепи, да не се създава предприятие, което да извършва част от дейностите на МВР. Това се е случило на изнесеното заседание на комисията, което се проведе в град Русе и където повечето медии нямат кореспонденти. Промяната пък бе предлагана още при кабинета \"Борисов 2\" и даже преди време стана известно, че са предвидени пари за няколко години за издръжката на въпросното дружество. Държавното предприятие бе единственото изменение, което остана след окастряне на реформата в МВР в края на миналата година. Целта му е да предоставя основно административни услуги, които са в тежест на ведомството.", "date": "2017.11.15", "title": "Сидикатът на МВР се опасява от \"пореден пробив\" в системата с предлагани промени в ресорния закон"}
{"url": "http://www.dnevnik.bg/sport/2017/11/15/3078607_grigor_dimitrov_e_na_polufinal_v_london_sled/", "text": "Григор Димитров изнесе впечатляваща лекция над Давид Гофен и се класира за полуфиналите в заключителния турнир на АТП. Българският тенисист постигна безапелационна победа с 6:0, 6:2 и си гарантира първото място в група \"Пийт Сампрас\". В събота Димитров ще се изправи срещу Александър Зверев или Джак Сок в битка за място на финала в Лондон. Гофен, Доминик Тийм и Пабло Кареньо Буста ще определят кой ще бъде съперник на шесткратния шампион Роджър Федерер в другия полуфинал. \"Има такива дни, в които каквото и да докоснеш се превръща в злато, всичко ти се получава буквално. Много е приятно, когато това се случва точно на тази голяма сцена, на такъв голям турнир\", заяви Димитров след двубоя.  \"Надявам се да продължа в този ритъм. Не съм тук само за участието, а за да играя по начина, по който го направих преди малко. Това, че съм на полуфинал, определено повишава моите цели и сега се целя още по-високо\", заяви Димитров след двубоя с Гофен. Той имаше нужда от едва 74 минути за втората си победа в зала \"О2 арена\". След здравата битка с Доминик Тийм на старта днес българинът наложи тотална доминация от първата точка и с агресивната си игра не остави никакви шансове на Гофен. Димитров се настани комфортно пред основната линия, взимаше много рано топката и контролираше почти всяко разиграване. На бързия корт в лондонската арена защитата на Гофен беше безпомощна срещу мощния форхенд на българина. Първият сет беше истински рецитал, който продължи едва 27 минути. Въпреки че вкара само 36% от първите си сервиси, Димитров загуби едва две точки на свой сервис. В същото време българинът разгадаваше с лекота началните удари на Гофен и ги атакуваше мощно. Димитров стана четвъртият тенисист, който печели сет на нула, откакто финалите на АТП започнаха да се провеждат в Лондон. Досега това бяха правили само Роджър Федерер, Новак Джокович и Хуан Мартин дел Потро. Световният №6 спечели девет поредни гейма, преди Гофен най-после да успее да се разпише на таблото с резултата. Белгиецът дори имаше шанс да върне пробива пасив във втория сет. Българинът обаче се спаси и поведе с 4:1. При 5:2 той реализира още един пробив, с който сложи точка на мача. Димитров завърши двубоя с двойно повече печеливши удари - 18 срещу 9, а освен това направи значително по-малко непредизвикани грешки - 11 срещу 28. Българинът реализира пет пробива от 11 възможности и спечели 56% от точките, когато посрещаше. Гофен имаше само един шанс за пробив, който пропусна, а в подаванията на съперника белгиецът успя да вземе само 13 от общо 47 точки. С успеха днес Димитров си осигури още 200 точки за световната ранглиста. Българинът е четвърти във виртуалното класиране с 4050 точки. Той изостава с 560 точки от третия Зверев и има аванс от 245 точки пред четвъртия Тийм. Австриецът се изправя срещу Кареньо Буста във втория мач от днешната програма. Двубоят стартира в 22.00 часа. В петък Димитров ще играе с Кареньо Буста в последния си мач от груповата фаза. В четвъртък българинът ще разбере съперника си в полуфиналите. Той ще бъде определен в директен сблъсък между Зверев и Сок. Мачът между германеца и американеца е от 22.00 часа. Хронология на мача (гейм по гейм).", "date": "2017.11.15", "title": "Григор Димитров е на полуфинал в Лондон след блестяща лекция срещу Гофен"}
{"url": "http://www.dnevnik.bg/bulgaria/2017/11/15/3078502_preporukite_na_evropeiskata_komisiia_koito_bulgariia/", "text": "По-надолу може да видите препоръките и коментара на Европейската комисия по изпълнението им. Препоръка 3: Да се подобрят практическото функциониране на ИВСС и последващите действия на Висшия съдебен съвет в отговор на констатациите на Инспектората, особено по отношение на въпроси, свързани с почтеността на магистратите; да се обмисли възможността за отправяне на искане за външна помощ, например от СПСР и/или Съвета на Европа.", "date": "2017.11.15", "title": "Препоръките на Европейската комисия, които България не е изпълнила"}
{"url": "http://www.dnevnik.bg/biznes/2017/11/15/3078677_pazaruvashtite_v_internet_shte_dadat_poveche_pari_za/", "text": "Активните интернет потребители ще отделят с 4% повече средства за коледни подаръци в сравнение с миналата година, или средно по 235 лв. Това показва проучване на платформата за сравнение на цени и продукти Pazaruvaj.com. Резултатите сочат, че с приближаването на Коледа българите са много по-предразположени към онлайн пазаруването. Потребителите, които искат да изразходват по-малко време, използват предимствата на виртуалните рафтове, откъдето черпят много идеи и намират по-изгодни оферти. При вземането на решение все повече помагат написаните от други хора оценки, мнения и тестовете на продукти. Проучването e осъществено от GKI Digital по поръчка на Pazaruvaj.com през октомври чрез онлайн събиране на данни на основата на извадка от 840 анкетирани. Предвид начина на събиране на данни и достигнатата целева аудитория проучването представя плановете за коледно пазаруване на активните потребители на интернет. За кого се купува През 2017 г. интернет потребителите ще купят коледни подаръци средно за поне 5-6 души, преди всичко от тесния семеен кръг. Коледен подарък предимно за най-близките роднини планират да набавят 86% от респондентите, а средната му стойност ще е 49 лева. Колегите се нареждат на по-задните места, като за тях подаръкът ще е средно 18 лева. Малко над половината от анкетираните - 54%, се стремят да донесат радост на близките си с качествени подаръци, като при избора на продукта обръщат внимание на съотношението цена-качество. Интернет изборът също не е лесен Докато сърфират в интернет, преди да пазаруват, потребителите се информират подробно и обикновено разглеждат асортимента на няколко онлайн магазина. В лова на подаръци почти 3/4 от планиращите покупките ще разчитат на поне 3 източника в интернет. Изгодните онлайн промоции в коледния сезон стават все по-примамливи и за хора, които през останалата част от годината предпочитат да пазаруват във физически магазини, тъй като чрез офертите си онлайн магазините привличат по-успешно вниманието на нови онлайн купувачи. Дрехи, козметика, играчки и книги Въпреки че всяка година по Коледа се появяват хитови продукти, характерни само за дадената година, сред всички потребители на интернет и през 2017 г. най-предпочитаните подаръци са \"класическите\" - облекло, козметика, играчки и книги. Разбира се, търговците ще могат да разчитат на голям оборот и при по-скъпата техника като например телевизори, смартфони и таблети, но този вид продукти за мнозина все още представляват съществена финансова бариера. Решението се основава на потребителски мнения Благодарение на интернет днес потребителите са склонни да избират както местата за настаняване, така и местата за вечеря въз основа на оценките на други хора. Този начин на избор влияе на потребителското поведение и при ежедневното пазаруване. Когато вземат решение, освен цената важни критерии за потребителите са и мненията за продукта (89%) и оценката за избрания търговец (85%). Подаръците поне от две места Резултатите от проучването дават отговор не само в каква степен потребителите на интернет акцентират върху онлайн търсенето на избраните подаръци, но и за това откъде планират да ги купят. Онлайн пазаруването избират 81% от активните потребители на интернет. Въпреки високия процент обаче онлайн пазаруването няма да може да поеме изцяло ролята на физическите магазини: двама от петима потребители на интернет ще прекарват времето си в търговски центрове и молове, за да купят коледните подаръци за близките си, а трима от 10 – в други магазини, включително в специализирани. В резултат от изобилието от оферти преди празниците отделяме по-голямо внимание на промоционалните и рекламните брошури на физическите магазини, тъй като този начин на избор на подаръци наред с персоналното разглеждане и сърфирането в интернет, може също да даде много идеи. Сред активните интернет потребители 25% със сигурност ще следят и печатните брошури на магазините.", "date": "2017.11.15", "title": "Пазаруващите в интернет ще дадат повече пари за подаръци тази Коледа, сочи проучване"}
{"url": "http://www.dnevnik.bg/evropa/evropeiski_parlament/novini_za_ep/2017/11/15/3078669_i_evroparlamentut_zasili_natiska_vurhu_polsha_za/", "text": "Европейският парламент заяви, че ситуацията в Полша крие \"явен риск от сериозно нарушаване\" на европейските ценности, включително на правовия ред, предаде пресслужбата на институцията. Затова днес евродепутатите решиха да направят формалните стъпки, за да задействат първия етап от процедурата по чл.7 срещу Полша. Европарламентът реши да подготви формално искане към съвета, който да активира превантивния механизъм, предвиден в чл. 7.1. Ако рискът продължи и полските власти откажат да изпълнят препоръките на ЕС, процедурата може да доведе до спиране на правото на глас на Полша в съвета. Европарламентът изрази особена тревога за разделението на властите, независимостта на съдебната система и основните права. С резолюция евродепутатите призоваха полските власти да се придържат към европейските ценности, изброени в чл. 2 на Договора за ЕС и в полската конституция. Депутатите настояха властите в Полша да уважават правото на свободно събиране, да осъдят \"ксенофобския и фашистки поход,  който се състоя във Варшава\" на 11 ноември , да защитават правата на жените, като осигурят безплатна и достъпна контрацепция без дискриминация и спешната контрацепция да бъде достъпна без медицинска препоръка. Евродепутатите призоваха още Варшава да се въздържа от ново законодателство, освен ако то не гарантира в пълна степен независимостта на съдебната система да прилага препоръките на Европейската комисия и Венецианската комисия, както и да спре сечта в Беловежката гора в изпълнение на решението на Съда на ЕС. Според процедурните правила на европарламента сега предстои Комисията по граждански свободи да изготви \"мотивирано предложение\" - документът, който е необходим, за да призове съвета да задейства механизма за правов ред в отговор на \"явен риск от сериозно нарушаване\" на европейските ценности от страна на полските власти. Член 7 от Договора за Европейския съюз  предвижда механизъм за законово налагане на ценностите на съюза. Процедурата може да бъде задействана от една трета от държавите членки, парламента или комисията, но крайното решение в нея изисква единодушие. Тя може да завърши със санкции като спиране на някои права, включително правото на глас на представителя на правителството на тази държава членка в съвета, което на практика означава, че държавата остават без глас в Брюксел. Брюксел от миналата година предупреждава, че правителството на партия \"Право и справедливост\" поставя под системна заплаха върховенството на закона в Полша.", "date": "2017.11.15", "title": "И Европарламентът засили натиска върху Полша за върховенството на закона"}
{"url": "http://www.dnevnik.bg/biznes/2017/11/15/3078703_pri_opasnost_za_nacionalnata_sigurnost_i_otbranata/", "text": "Да не се възлагат концесии при опасност за националната сигурност и отбраната на страната, за живота и здравето на гражданите, за околната среда, за защитените територии, зони и обекти и за обществения ред, както и в други случаи, определени със закон. Това гласува парламентът с приети на второ четене текстове от Закона за концесиите, предложени от ГЕРБ, съобщи БТА. Депутатите записаха също, че концесиите за подземни богатства, за добив на минералнa водa и за морски плажове, които са без трансграничен интерес, се предоставят и изпълняват при условията и по реда на съответните закони (за подземните богатства, за водите и за устройството на Черноморското крайбрежие). Независимо от предмета й всяка концесия може да бъде определена от концедента като запазена, при условие че се изпълнява по програми за създаване на защитени работни места на хора с увреждания или хора в неравностойно положение. Концесионер на запазена концесия може да бъде само икономически оператор, ако най-малко 70 на сто от неговите работници и служители са хора с увреждания или в неравностойно положение. Когато публичен орган възлага на икономически оператор както изпълнение на строителство, така и предоставяне и управление на услуги, концесията се определя като концесия за строителство. При концесия за строителство към обекта на концесия концедентът определя концесионна територия. При концесия за услуги концесионна територия се определя само когато това следва от естеството на обекта на концесията. Правомощията на концедент се изпълняват от министър, когато обектът на концесия е държавна собственост, а при общинска - от кмета на съответната община.", "date": "2017.11.15", "title": "При опасност за националната сигурност и отбраната концесии няма да се възлагат"}
{"url": "http://www.dnevnik.bg/politika/2017/11/15/3078715_gerb_vidia_napreduk_v_doklada_bsp_-_proval_a_dps_-/", "text": "Изцяло сме доволни от доклада на ЕК, каза председателят на парламентарната група на ГЕРБ Цветан Цветанов за  доклада за напредъка на България  по механизма за сътрудничество и проверка. Tой добави, че докладът е обективен и в него няма нови препоръки. От нас зависи дали през 2018 г. ще бъде прекратена процедурата по механизма за сътрудничество и оценка, каза Цветанов. Според него за първи път се говорело, че докладът може да бъде преустановен \"и това е много ясен знак за напредъка на страната ни\". \"За мен е много удовлетворително това, което се говори за организираната престъпност, защото последните 10 години успехите, които имаме, и всичко, което сме направили, сме достигнали една по-голяма сигурност, която съответства и на очакванията на ЕС\", заяви Цветанов. Той видя ясен сигнал за това, което са направили в предишния парламент за конституционните реформи и за избора на ВСС. Всеки от нас може да прочете внимателно, че на база политическата нестабилност, служебното правителство, с провеждането на изборите не е било възможно да продължат реформи, оправда се Цветанов, а в доклада се отчитало, че \"от май месец вече имаме стабилност. Правителството е продължило съответните реформи и има подем.\" Цветанов посъветва опозицията да прочете внимателно доклада, защото от него ставало ясно, че мотивите на БСП за вота на недоверие няма да издържат. Председателят на правната комисия Данаил Кирилов оцени доклада, като обективен, защото \"това е първият доклад, в който нямаме поставени нови препоръки, а във всички 17 се отчита напредък\". Кирилов прие критиките в доклада за липсата на публичните обсъждания по отношение на законодателната работа и каза, че ще се съобрази с тях. В доклада ясно е отбелязано, че няма нито една изпълнена препоръка от тези, които бяха определени през януари, каза депутатът от БСП Крум Зарков. Той нарече \"въодушевлението на ГЕРБ\" от доклада \"необяснимо\", защото в документа е заявено, че законодателният процес е хаотичен и недобре подготвен и генерира скандали. \"За 17-и път ЕК ни каза: \"Добре е, но опитайте пак\", каза Зарков. Този доклад е провал, смята Зарков. А това давало повече увереност на БСП за вота за недоверие към кабинета. Зарков се съгласи с констатацията на ГЕРБ, че доклада е обективен, но не в благоприятния за управляващите смисъл. Според него в доклада е констатирано, че няма ефект в борбата с корупцията по висшите етажи на властта. \"ЕК се съмнява доколко е удачно решението комисията за конфискация да бъде основа на новия антикорупционен орган. Акцентът е поставен върху ефективното разследване, което вярваме, че с новия закон няма да се случи\", каза още Зарков. \"Обективен провал.\" Така лидерът на ДПС Мустафа Карадайъ оцени доклада, като направи \"превод от брюкселски на български\". Карадайъ смята, че чрез двойно положително отрицание може да се \"преведат\" констатациите от доклада. Той даде своята кратка оценка в тази стилистика: \"Да бе, да\" и \"Да, да, ама...\" Карадайъ прочете заключението на документа, в което пише, че се очакват видимите резултати. Иначе за несвършената работа според Карадайъ можело да се намерят много оправдания - дори и климатичните промени могат да пречат на ГЕРБ. \"Оправданията да ги търсим другаде, не в климатичните промени или в ако баба ми беше мъжка\", добави лидерът на ДПС. Карадайъ призна, че в някои области имало напредък. \"Искам да подчертая оценката ни за пълната катастрофа на мнението на част от гражданското общество, изразено от онази партия на Христо Иванов \"Да, България\" и сателитните й граждански сдружения. Те виждат в тази реформа само недостатъци на прокуратурата и изтъкват само това\", коментира и Йордан Цонев. Според него единствената препоръка е да има график за реформата в прокуратурата. \"Има също така и някои положителни оценки например по отношение на онова, което се случи като реформа в прокуратурата\", каза Цонев, който повтори  прочита на прокуратурата . Този мониторингов механизъм е лош и трябва да отпадне. Въпреки позитивния доклад имаме принципна позиция, че тази дискриминационна спрямо България и Румъния мярка трябва да отпадне. Това каза Искрен Веселинов от \"Обединени патриоти\". \"Десетилетие след влизането си в ЕС продължаваме да бъдем наблюдавана страна, при условие че знаем, че множество други страни демонстрираха много по-тежки нарушения в тази сфера. В тази посока или трябва да бъде изготвен мониторингов механизъм, обхващащ всички европейски страни, или това унизително за България и Румъния положение трябва да бъде прекратено\", повтори Искрен Веселинов. \"Препоръките от януари не са изпълнени, но по всички се работи, но всичко това са подробности. За нас този мониторингов механизъм е лош и трябва да отпадне. България е суверенна държава, пълноправен член на ЕС и не трябва да се занимаваме с тези неща\", потрети депутатът. Вижте  оригиналния текст на доклада .", "date": "2017.11.15", "title": "ГЕРБ видя напредък в доклада, БСП - провал, а ДПС - обективен провал"}
{"url": "http://www.dnevnik.bg/photos/2017/11/15/3078718_snimka_na_denia_sauna_v_iaice/", "text": "Шведската сауна Solar Egg, временно изложена в Шведския институт в Париж, Франция.", "date": "2017.11.15", "title": "Снимка на деня: Сауна в яйце"}
{"url": "http://www.dnevnik.bg/sviat/2017/11/15/3078704_nai-malko_10_sa_jertvite_na_poroite_v_gurciia/", "text": "Гръцките власти съобщиха, че най-малко десет души са загинали в  наводненията , причинени от поройни дъждове в страната, предаде \"Ройтерс\". Жертвите са в особено силно засегнат район западно от Атина. Според Би Би Си към 16 ч. българско време най-малко десет души са били откарани в болница. Бедствието се смята за най-смъртоносното от подобен тип в Гърция за последните години. Поройни дъждове като този се смятат за рядкост в страната, която няма добре развита инфраструктура за такива случаи, а и някои сгради са построени в разрез с регулациите. В района на индустриалните градове Мегара, Неа Перамос и Мандра пътищата се превърнаха в реки и десетки се оказаха в капан в домовете или колите си - много превозни средства бяха потопени в над метър вода. Някои бяха принудени да се качат на покривите или балконите си, а автобус се оказа заклещен на мост и се наложи дванайсет души да бъдат спасени от екипи, отбелязва агенцията. \"Това е бедствие от библейски мащаб\", каза кметът на Мандра Яна Крикуки за обществения оператор ЕРТ. В града намерените в домовете си или на други места, където са опитали да се скрият, са петима. Две други тела са открити в морето. Срутила се е дори стената на местно гробище, удряйки автомобили. Според пожарникарите най-малко трима са изчезнали, а неизвестен брой са ранени. Властите обявиха извънредно положение в Западна Атика, където се намират трите града с население около 20 000 души, а премиерът Алексис Ципрас свика извънредна среща на кабинета. Прокуратурата нареди спешно разследване на смъртните случаи, но и на възможни нарушения в градското планиране. Ден по-рано Гърция обяви извънредно положение на източния остров Сими, недалеч от турския бряг, след като буря помете много коли в морето, повреди редица сгради и прекъсна електричеството и водоснабдяването.", "date": "2017.11.15", "title": "Най-малко 10 са жертвите на пороите в Гърция"}
{"url": "http://www.dnevnik.bg/evropa/evropeiski_parlament/novini_za_ep/2017/11/15/3078725_evrodeputatite_iskat_nadzor_vurhu_vurhovenstvoto_na/", "text": "Също така евродепутатите искат яснота относно програмата на страната за продажба на малтийско и европейско гражданство на граждани на трети страни. Те призовават и за независимо международно разследване с пълното участие на Европол на убийството на журналистката Дафне Каруана Галиция. Множество доклади от Европол, \"Репортери без граници\" и временната комисия на европейския парламент  за \"Досиетата от Рая\"  заключиха, че скорошните събития пораждат сериозни опасения за управлението на Малта, свободите и нелегални дейности, осъществявани вследствие на отслабването на системата. Основен проблем, подчертан в резолюцията, е лошото справяне на Малта с поредица сериозни обвинения в корупция, прането на пари и нарушения в банковия надзор. Това се дължи на факта, че полицията не провежда разследвания, а Отделът за финансово разузнаване и анализ (ОФРА) е под политически натиск. Резолюцията отбелязва още, че лицата, споменати в докладите на ОФРА и \"Досиетата от Рая\", продължават да са в правителството. Евродепутатите призовават комисаря на полицията в Малта да започне разследване и да поиска от надзорните и съдебните органи на страната да разследват лицензионния процес на Pilatus Bank - банка, подложена на остри критики през последните месеци. Работата на Nexia BT - консултантска фирма, включена в програмата за гражданство и посочена в \"Досиетата от Панама\", също трябва да бъде разследвана. Евродепутатите изразяват съмнения относно практиката на даване на гражданство на държава от ЕС срещу заплащане и изисква от Европейската комисията да постави под надзор тези програми. Изтекли доклади от Малта говорят за възможна корупция в администрацията. В тази връзка властите трябва да обяснят как се купува малтийско гражданство и как проверяват дали съответното лице е пребивавало една година в Малта преди купуването му.", "date": "2017.11.15", "title": "Евродепутатите искат надзор върху върховенството на закона в Малта"}
{"url": "http://www.dnevnik.bg/ot_vas/novini_ot_vas/2017/11/15/3078237_raztovarvashti_snimki_ot_melnik/", "text": "Хотел в Мелник.", "date": "2017.11.15", "title": "Разтоварващи снимки от Мелник"}
{"url": "http://www.dnevnik.bg/sviat/2017/11/15/3078754_amsterdam_ogranichava_prodajbata_na_marihuana_blizo_do/", "text": "Държавният съвет на Холандия разреши днес на Амстердам да ограничи работното време на намиращите се близо до училища \"кафенета\", в които се предлагат леки наркотици, съобщи Франс прес. \"Съдът на Амстердам постанови, че кметът има правото да ограничава работното време на кофишоповете\" - \"решение, което трябва да бъде потвърдено\", заяви Държавният съвет. Най-висшата инстанция за административно правораздаване в Холандия подкрепи по този начин желанието на кметството да направи така, че тези заведения да не са толкова видими за учениците. Кафенетата, които продават канабис и се намират в радиус от 250 метра от училища, вече нямат право да работят от 7.30 ч., както бе досега, а чак от 18 ч. Те ще могат да работят до 1 часа след полунощ. Собственици на такива кафенета, които са свръхпопулярни сред туристите, обжалваха тази разпоредба в съда. Потвърждавайки съдебното решение, постановено на първа инстанция, Държавният съвет даде на кметството на Амстердам свобода в кампанията срещу кофишоповете в близост до учебни заведения. В Холандия продажбата на малки количества канабис - под пет грама на човек - бе декриминализирана през 1976 г. и в момента този наркотик се продава легално в около 600 кафенета в страната. ", "date": "2017.11.15", "title": "Амстердам ограничава продажбата на марихуана близо до училища"}
{"url": "http://www.dnevnik.bg/bulgaria/2017/11/15/3078756_tova_e_nai-polojitelniiat_doklad_za_bulgariia_obiavi/", "text": "Министърът на вътрешните работи Валентин Радев обяви днешния  доклад  на Европейската комисия за най-положителния, който България е получавала в рамките на Механизма за сътрудничество и оценка. Това се разбира от позиция, разпространена от пресцентъра на вътрешното министерство, в която е направено много кратко резюме на части от доклада, от който стана известно, че мониторингът ще продължи и през 2018 г., а по последните препоръки България е показала напредък, но предстои още работа. Радев изтъква, че докладът дава множество положителни оценки - както за работата на правителството, така и по отношение на цялостната ситуация в страната. Това в особена степен се отнася за изградената институционална структура и практика и за резултатите от дейността на специализираните органи за борба с организираната престъпност. \"Може би най-важното за този доклад е, че той за първи път дава ясна перспективата за излизане на България от механизма. Докладът посочва още, че това ще се случи, ако България продължи тази управленска посока и решимост за напредване на реформите\", се казва в позицията на министъра. Вътрешният министър, също както правосъдния –  Цецка Цачева  и  прокуратуратата,  акцентира на факта, че в настоящия доклад не се съдържат нови препоръки в никоя от разглежданите области. \"Самият доклад от януари 2017 г. поначало не съдържа изрични препоръки към работата на МВР, освен да продължи положителната практика на изпълнението на вътрешноведомствените антикорупционни планове – като част от секторния подход за изпълнение на националната антикорупционна стратегия (2015 - 2020), подчертава Радев. Допълва, че както докладът от януари, така и днешният, отчита промяната в ситуацията с престъпността в страната през последните десет години, през които организираната престъпност вече не е така видима и не представлява такава заплаха за стабилността на обществото - каквато заплаха тя е представлявала в миналото и през първите години на действие на Механизма за сътрудничество и оценка. В областта на борбата с корупцията отново се посочва добрият пример на Министерството на вътрешните работи, което прилага широк набор от антикорупционни мерки, се казва за финал в позицията на Радев.", "date": "2017.11.15", "title": "Това е най-положителният доклад за България, обяви Валентин Радев"}
{"url": "http://www.dnevnik.bg/evropa/evropeiski_parlament/novini_za_ep/2017/11/15/3078747_evroparlamentut_glasuva_pravila_sreshtu_evtiniia_vnos/", "text": "Европейският парламент гласува по-строги правила за борба с дъмпингов и субсидиран внос от трети страни, за да защити работните места и промишлеността в Европейския съюз, предаде пресслужбата на институцията. Според европейските търговски правила за първи път в света ще се изисква партньори извън ЕС да отговарят на международни социални и екологични стандарти. Целта е да се засили защитата на работните места и бизнеса в ЕС срещу несправедливо евтиния внос от трети държави, които силно се намесват в икономиката. Отсега нататък влиянието на социалния и екологичния дъмпинг ще се взима под внимание, когато се взимат решения относно антидъмпингови мерки. Европейската комисия ще наблюдава положението в страните износителки. Компаниите от ЕС могат да се позовават на докладите й, когато подават оплаквания. Няма да има допълнителна доказателствена тежест за дружествата от ЕС в допълнение към настоящата процедура за антидъмпингови дела. Малките и средните предприятия ще получават помощ, за да се справят с процедурата, а всички засегнати страни, особено синдикатите, ще могат да представят становището си относно мерките за търговска защита. \"Днес не дискутираме само въпроса дали Китай е пазарна икономика или не, а дали нашата европейска система може и трябва да създаде еднакви правила за всички, както и дали тези правила могат да предоставят еднакви възможности на всички. Отговорът е \"да\", защото ние се нуждаем от равнопоставена и честна конкуренция\", каза докладчикът Салваторе Чику. Правилата ще влязат в сила, след като бъдат официално одобрени от съвета и публикувани в Официалния вестник на ЕС.", "date": "2017.11.15", "title": "Европарламентът гласува правила срещу евтиния внос от трети страни"}
{"url": "http://www.dnevnik.bg/sport/2017/11/15/3078901_italiia_uvolni_selekcionera_ventura_sled_provala_v/", "text": "Футболната федерация на Италия уволни треньора  Джанпиеро Вентура , след като отборът не успя да се класира на светвоното първенство в Русия. Чрез официално съобщение президентът Карло Тавекио обяви раздялата със специалиста, който се задържа на поста година и половина. Той пое Италия след европейското първенство във Франция, наследявайки Антонио Конте. Договорът му, който изтичаше през 2018 г. е прекратен, а о от федерацията ще платят неустойката в договора на Вентура, която възлиза на 700 хиляди евро. Италия пропусна да се класира на световното първенство за първи път от 60 години. Единственият досегашен случай беше през 1958 г. Това се прие като национална катастрофа, а призивите за оставка на Вентура не закъсняха. Той беше изпратен с мощни освирквания на \"Сан Сиро\" след  нулевото равенство с Швеция . \"Скуадра адзура\" завърши на второ място в групата си, а на плейофите отстъпи с 0:1 на Швеция в първия двубой. 69-годишният Вентура отказа да подаде оставка след мача и обясни, че ще говори с ръководителите на федерацията. \"Загубих само два мача за две години (всъщност са три – бел. ред.). Имам едно от най-добрите постижения в историята за последните 40 години\", каза Вентура преди да бъде уволнен. В квалификациите \"Скуадрата\" не успя да победи прекия си съперник Испания, взимайки само точка от възможни шест, а освен това завърши наравно и с Македония у дома. В кариерата си Вентура няма успехи на клубно ниво и назначението му беше прието като огромна изненада. С предишния си отбор \"Торино\" той успя да се класира на седмо място в Серия А. Въпреки това преди година шефът на италианската федерация Карло Тавекио нарече треньора \"иновативен\" и обясни, че разчита на неговия огромен опит. Вентура изведе Италия в 17 официални мача, в които балансът му е 10 победи, четири равенства и три загуби, при голова разлика 30:13. Според непотвърдена информация в момента федерацията води преговори с Карло Анчелоти. В богатата си кариера, 58-годишният специалист, който е шампион във всяко едно от Топ 5 първенствата на Европа и трикратен носител на Шампионската лига като треньор, никога не е бил начело на Италия.", "date": "2017.11.15", "title": "Италия уволни селекционера Вентура след провала в квалификациите за световното първенство"}
{"url": "http://www.dnevnik.bg/bulgaria/2017/11/15/3078846_kakvo_pokaza_dokladut_na_evropeiskata_komisiia_za/", "text": "През последните близо девет месеца България не е успяла да напредне особено по препоръките в доклада на Европейската комисия от януари 2017 година, никой от показателите не е изпълнен в задоволителна степен, предстои още работа. Това може би е най-краткото обобщение на изводите от 11-я анализ на Европейската комисия по механизма за сътрудничество и подкрепа, по който България е в мониторинг от влизането си в Европейския съюз. Той беше публикуван днес - близо два месеца по-рано от обичайното заради предстоящето европредседателство. В реакцията на управляващите,  прокуратурата  и  правосъдното министерство  се открои една ключова фраза: \"напредък има, щом няма нови препоръки\", като дори докладът беше определен като най-положителният от началото на мониторинга. В него обаче освен констатиран напредък по някоя от препоръките, могат да бъдат видени важни уточнения: \"ще изискват допълнителни последващи действия през идните месеци\", \"все още обаче предстои тези инициативи да бъдат приключени, \"въпреки това редица ключови инициативи все още не са приети и изпълнени\", \"трябва да бъдат трансформирани в ясен план за действия\". Повечето за реакциите по доклада вижте  тук .  Кои са препоръките и какви са коментарите по тях на Европейската комисия прочетете  тук - Най-много критики има към парламента и начинът, по който той работи по различните законодателни инициативи, а именно на няколко пъти е подчертано, че това става \"непрозрачно\" и \"непредвидимо\" и без широка дискусия; - Новият състав на Висшия съдебен съвет (ВСС) трябва да работи, за да подобри отрицателната атмосфера за дебати в съдебната система, наследена от предишния съвет; - Все още съществуват съмнения за неправомерно влияние върху съдии, като в тази част липсва допълнителна конкретика; - Реформите в прокуратурата са на ниво \"пътна карта\". Евроекспертите отбелязват, че анализът на екипа от международни прокурори не е довел до някаква съществена промяна, а единствено да добре разписани мерки. Тепърва те ще трябва да се трансформират в конкретни резултати; - Проблем за реформата в държавното обвинеие ще бъде с нея да бъдат съгласни представителите на различните институции; - Във връзка с борбата с корупцията акцент в доклада е начинът по който ще бъде назначавано ръководството на новата институция, което според ЕК трябва да става в открита и прозрачна процедура; - ЕК смята, че с реформите в сектора не трябва да се поставя под въпрос постигнатият напредък в областта на отнемане на незаконно придобито имущество; - България трябва да постигне трайни резултати в областта на ефективното разследване, разкриване и наказателно преследване на корупцията; - Мониторингът ще продължи и през годината, в която България ще председателства Европейския съюз, като следващият доклад ще е в края на 2018 година. \"Комисията приканва България да предприеме необходимите действия и да изпълни всички препоръки, а към края на 2018 г. ще оцени отново постигнатия напредък\", пише в доклада; - За първи път любимата на първите два кабинета на Бойко Борисов фраза \"наличие на политическа воля\" не присъства в текста на доклада.", "date": "2017.11.15", "title": "Какво показа докладът на Европейската комисия за България (обобщение)"}
{"url": "http://www.dnevnik.bg/sviat/2017/11/15/3078615_sled_pesenta_za_chicho_vova_politicheski_brakonieri_v/", "text": "Клипът на  песента \"Чичо Вова\" , в кято деца обещават да тръгнат \"в последен бой\" по заповед на президента Владимир Путин, бе коментиран днес от говорителя на Кремъл като \"проява на симпатия\" към държавния глава, съобщи агенция \"Интерфакс\". Дмитрий Песков добави, че не е гледал записа с кадети от Волгоград, но обясни, че \"има най-различни прояви на симпатии - и сред възрастните, и сред младото поколение - най-различни способи на изрязаване на симпатии към президента\". Пеещата заедно с кадетите от сласове за бъдещи полицаи Анна Ковичко е депутат от управляващата партия \"Единна Русия\" и член на комисията по въпросите на семейството, жените и децата. Във вторник тя написа на страницата си във \"Фесбук\", че песента била популярна в града, който тя определя като \"неофициална столица на патриотизма\". Тя заявява, че \"абсолютно мнозинство\" от жителите на района безусловно подкрепяли Путин, а смисълът на песента е, че \"на всички ни много е нужен МИР - за нашата ВЕЛИКА РУСИЯ и, разбира се, за нашия ПРЕЗИДЕНТ, както и че трябва да се учим да обичаме Родината и да сме готови да я браним!\" Инициативата за клипа, в който деца пеят как ще са готови да загинат и за това да върнат Аляска в пределите на Русия, предизвика и множество критики - в медии и социални мрежи. Една от тях дойде от страниците на \"Московски комсомолец\", където журналистът Александър Минкин я нарече  \" Политически бракониери в Русия вадят детски хайвер\" . Под формата на открито писмо до президента той пише: \"На екрана се редуват ту крехки деца с масивна депутатка в центъра, ту позлатени куполи, Родината-майка с меч, други съветски монументи от войната, танкове по Червения площад, бойни самолети в небето и бойни кораби в морето. А когато детският хор (с все тази същата плътна дама в центъра) се премества в студиото, родното изчезва. Слушалките са AKG K-55 от Австрия, поп-филтърът Shure е от САЩ, микрофоните - и те са американски. (...) В песента се пее как цялото човечество било паднало в ръцете на хегемон, \"Но г-н Президент, хегемонът (както са ни учили в училище) е работническата класа. Тя няколко пъти се е докопвала до буржоата и е възможно да го направи пак. Не е сигурно, че в този момент хегемонът ще направи разлика между депутатите и буржоата. Вече половин година продължават воплите на негодувание за това, че \"Навални е пленил децата в мрежата си\". Става дума за младежта, излязла през март и юни по улиците на Русия. Тези \"малки рибки\" бяха на възраст между 16 и 20 години. Ако това са \"дребни рибки\", то с депутата Ковичко войнствен марш пеят току що излюпилите се от хайвера. (...) Това не е глупостта на един депутат, а държавна воля. Управляващата партия знае на какво трябва да се обучава, какво да се пее и как да се възпитава. Да оближат по-старателно е задача на възрастните угодници и подмазвачи. А децата? Просто са ги използвали. Просто са им наредили да научат страшни думи и да пеят, правейки страховити лица. Ако изгледате клипа, ще видите, че на някои момиченца им се получава. (...) \"А резултатът? Западът няма да чуе тези заплахи. А и да ги чуе, няма да се уплаши. Ако властта пуска в ефира детски войнствен писък, значи на възрастните им се изчерпват аргументите. Съдейки по отзивите в интернет, едва 5-10 процента са одобрили този клип. А 90-95 процента са изпитали отвращение, което не са се побояли да формулират, при това излизайки от цензурната лексика. Хайде без идеологизиране, без морализаторстване (тук и дума не може да става за морал). Дайте да си говорим прагматично. Г-н президент, по-добре ли ви стана? Повиши ли се рейтингът ви? Увеличи ли се любовта на народа към \"чичо Вова\"? Беззъб малчуган пее за завръщането на Аляска в родното пристанище. Би трябвало бракониерите, които са използвали детето да користните си цели, да бъдат откарани под конвой в ареста.\"", "date": "2017.11.15", "title": "След песента за \"чичо Вова\": Политически бракониери в Русия вадят детски хайвер"}
{"url": "http://www.dnevnik.bg/sviat/2017/11/15/3078902_terorizmut_v_razvitite_durjavi_e_stignal_vruhnata_si/", "text": "Тероризмът в развитите държави е достигнал връхната си точка за последните петнадесет години. Това показва Глобалният индекс на тероризма, според който през 2016 г. 35-те държави-членки на  Организацията за икономическо сътрудничество и развитие  са дали 265 жертви, повече от когато и да е след 11 септември 2001 г. От 2014 г. насам 75% от жертвите в държавите от  ОИСР  са загинали в атаки, вдъхновени или организирани от \"Ислямска държава\". През същата година започва и тенденцията за промяна на стила на терористичните нападения. Те стават по-прости и се насочват срещу нетрадиционни и цивилни цели. Вдъхновените от  \"Ислямска държава\"  атаки скачат повече от двойно – от 32 през 2015 г. до 68 през 2016 г. Службите за сигурност са предотвратили по-голям брой атаки, отколкото са извършени, като половината от тях са щели да бъдат бомбени. Атентатите с експлозиви изискват участието на повече хора, по-сериозно планиране и съответно са по-лесни за разкриване от службите; докато  \"нискобюджетният тероризъм\"  е труден за осуетяване. От 70-те години насам в държавите от ОИСР над 10 000 души са загинали в терористични атаки, като се изключат Турция и Израел. 58% от смъртните случаи са отпреди 2000 г. \"Ислямска държава\" е на четвърто място сред най-смъртоносните групировки – предхождат я  \"Ал Кайда\"  (заради загиналите на 11 септември 2001 г., които са 31% от всички);  ирландски сепаратистки групировки , които носят вина за 19% от загиналите, и баските сепаратисти от ЕТА, избили 7% от жертвите. България попада на 94-място в индекса – в групата държави, малко повлияни от тероризма. \"Ислямска държава\" - загуби и агресия Броят на жертвите на групировката е скочил с 50% през 2016 г., достигайки над 9000, главно от Ирак.  Загубите на бойното поле  (съответно и на приходи) доведоха до повече самоубийствени нападения и атентати върху цивилни. Изчисления на експерти предполагат, че приходите на \"Ислямска държава\" са намалели тройно между 2015 г. и 2016 г. и тази тенденция ще се запази. Много  чуждестранни бойци  се връщат в държавите, от които произхождат, а това подкопава  образа на групировката , която брандираше себе си като непобедима. По-тревожната тенденция е, че има възможност нейни бойци и лидери да напуснат Ирак и Сирия, за да се присъединят към нови радикални клонове на \"Ислямска държава\" или на вече съществуващи подразделения в други държави. Глобален спад Броят на загиналите в терористични нападения е спаднал на глобално ниво. През 2016 г. жертвите на тероризма са били 25 673, което е с 22% по-малко от пика през 2014 г. Макар да остават на челните места, атаките са намалели в Сирия, Пакистан, Афганистан и Нигерия. Най-голямо подобрение се отбелязва в Нигерия, където смъртните случаи, дело на \"Боко Харам\", са спаднали с 80%. Глобалният индекс на тероризма се изготвя от Института за икономика и мир и се основава на информация от Глобалната база данни за тероризма.", "date": "2017.11.15", "title": "Тероризмът в развитите държави е стигнал връхната си точка от 2001 г. насам"}
{"url": "http://www.dnevnik.bg/sport/2017/11/15/3078895_grigor_dimitrov_triabva_da_poddurjam_tova_nivo_vuv/", "text": "Григор Димитров заяви, че е много доволен от нивото на игра, което е показал срещу Давид Гофен.  Българският тенисист постигна впечатляваща победа с 6:0, 6:2  и се класира предсрочно за полуфиналите във финалния турнир на АТП в Лондон. Въпреки страхотното представяне той е уверен, че може да покаже още по-добър тенис. \"Това е нивото, което трябва да поддържам във всеки мач. Трудно е, факт. Но точно затова с отбора говорим и тренираме определени неща всеки ден\", каза Димитров на пресконференцията след двубоя. \"Не искам да казвам, че това е най-добрият мач, който мога да изиграя. С всеки изминал ден, с всеки мач и с всяка тренировка можеш да се подобряваш. Много от легендите в спорта са го казали: \"В тениса никога не можеш да си перфектен\". На колкото и година да станеш, колкото и да си играл, винаги можеш да се подобряваш\", допълни българинът. Според него не може да се каже, че мачът е бил лесен. По думите му силното начало е направило голямата разлика. \"Първите четири гейма изиграха най-голяма роля в мача. Доброто начало ми даде огромна сигурност. Използвах всеки един момент не само да играя моята игра, но и да се опитам да разбия ритъма на съперника\", обясни Димитров. \"Бях много фокусиран от самото начало. Взимах рано топката. Използвах всяка една възможност. Спечелих най-важните точки в първия сет. Особено в този турнир всяка точка, всеки гейм, всеки сет има значение\", каза още дебютантът в турнира. Димитров сподели, че да се представи силно във финалите на АТП е била една от целите му през сезона. \"Не мога да кажа, че съм го очаквал, но знаех, че имам възможности (да го постигна). Вече доста години съм в световния тур, печелил съм турнири, побеждавал съм почти всички от водещите играчи. Така че със сигурност съм вярвал. Вярата е много важно нещо. Особено след такова добро начало (на сезона). Исках да продължа да играя по същия начин, да задържа това ниво.\" \"Имаше моменти, в които не играх добър тенис. Особено през сезона на клей. Имах възможности, които не използвах. Спомням си пропуснатите мачболи срещу Джак Сок в Индиън Уелс, срещу Тийм в Мадрид. Можеше много по-рано нещата да се случат, както са в момента, но... шанс\", допълни Димитров. Българинът заяви, че гледа изцяло към мача си с Пабло Кареньо Буста в петък, въпреки че вече си е осигурил първото място в група \"Пийт Сампрас\". Той допълни, че няма предпочитания кой измежду Александър Зверев и Джак Сок ще му бъде съперник в полуфиналите. \"Приятно е да знам, че ще играя в събота, но мачът в петък също е много важен мач. Всеки мач е важен. Особено в края на годината винаги е добре да побеждаваш. Това ме кара да се чувствам позитивен, физически и психически добре, и ми дава допълнително самочувствие за началото на новия сезон\", завърши Димитров.", "date": "2017.11.15", "title": "Григор Димитров: Трябва да поддържам това ниво във всеки мач"}
{"url": "http://www.dnevnik.bg/gradska_sreda/2017/11/15/3078875_v_stolichnata_obshtina_se_raboti_na_parche_i_pri_lipsa/", "text": "В Столичната община се работи на парче, като резултатът е постоянни проблеми, за които, вместо да се търсят решения, се намират оправдания. Това казаха общинските съветници от \"Политическа група 5\" Иван Велков (Зелените), Светослав Витков, Венцислав Мицов (Глас Народен) и Симеон Славчев (независим) пред журналисти днес. По думите им в общината има проблем с прозрачността, като на общинските съветници често им се налага да гласуват предложения, в чието обсъждане не са участвали и за които имат малко информация. Като пример те дадоха бюджета, който се формира от администрация и се представя на съветниците няколко седмици преди да трябва да го гласуват и приемат. Така през януари, когато беше приет бюджетът за 2017 г, много от съветниците  се оплакаха, че не са виждали финалния документ . Тогава всички политически групи постигнаха договорка, че изготвянето на бюджет 2018 г. ще започне месеци по-рано, като в процеса ще вземат участие всички съветници. , каза Иван Велков. Симеон Славчев посочи, че през юни специална комисия са изготвени правила за нов, по-прозрачен начин на формиране на бюджета, които до момента не са приети. Според четиримата именно чрез ранното съставяне на бюджета ще бъде възможно да се определят целите и дългосрочните политики на Столичната община, както и да се потърсят решения на повече проблеми, което към момента не е възможно. , които общинските съветници гласуват, се разбра от изказванията им. \"С гласовете си носим отговорност за решенията, но рядко имаме възможност да участваме в разработване им\", каза Иван Велков. Така според Венци Мицов общинските съветници са \"по-скоро констататори на едни неща, които ни снасят от администрацията\". Съветниците дадоха за пример доклада, с който се прие пешеходната зона на бул. \"Витоша\" да бъде продължена от ул. \"Алабин\" до бул. \"Александър Стамболийски\". Той беше внесен като извънредна точка ден  преди заседанието и бе приет след 2-часови дебати . \"Имаше спорове, защото текстът в доклада бе 5 реда, което не даваше никаква информация дали са направени анализи и дали са проведени разговори с живущите в района\", каза Мицов.  Влакове с продължение Същевременно съветниците посочиха, че други добри предложения дори не се разглеждат в комисии, защото не са внесени от съветници от ГЕРБ. За пример Светослав Витков и Симеон Славчев дадоха техен доклад, който внесоха в началото на октомври. С него те предлагат пътническите и бързите влакове от Перник, Драгоман, Банкя и Мездра да продължават до гара Казичене, вместо да спират на Централна гара.  Така броят на пътуванията с влак по тези направления ще се повишат с между 6 и 10% годишно, а например времето за пътуване от \"Дружа\" 2 до \"Захарна фабрика\" ще е около 20 минути. От Министерството на транспорта казаха за \"Дневник\", че  няма пречка маршрутите да бъдат продължени , но само за някои влакове, като се правеха анализи, за да се определи кои биха могли да бъдат те. За целта обаче Столичният общински съвет трябва да гласува и да поиска от \"Български държавни железници - Пътнически превози\" да направи промяната. До момента предложението на съветниците не е гледано в нито една комисия. ", "date": "2017.11.15", "title": "В Столичната община се работи на парче и при липса на прозрачност, твърдят общински съветници"}
{"url": "http://www.dnevnik.bg/evropa/novini_ot_es/2017/11/15/3078524_na_kakvo_se_dulji_porazitelniiat_vuzhod_na_neofashisti/", "text": "Като във всяка страна в Европа, включително в САЩ, в Полша отдавна има крайнодесни, неофашистки групички. Има и ограничен брой радикални екоактивисти, а също застъпници на есперантото, както и някои други. Но за две и половина десетилетия след края на комунизма полските неофашисти никога не са били достатъчно на брой, за да бъдат взимани на сериозно. Дори след като започнаха преди няколко години да организират походи на 11 ноември - Деня на независимостта на Полша, който вече се отбелязва с официални церемонии, никой не се замисляше много за няколкото стотици футболни хулигани по стадионите. Тази година се отзоваха 60 хиляди души. Въпреки че не всички бяха неофашисти, сред тях имаше значителни групи (главно мъже), които стояха под имената на националистически групировки отпреди войната и зад расистки лозунги като \"Бяла Европа\" или \"Европа ще бъде бяла\", или \"Чиста кръв\". В опит да представи похода като нормална патриотична проява репортер от полската държавна телевизия интервюира един от участниците и пред камерата бодро му зададе въпроса защо е дошъл. \"За да изгоним евреите от властта\", отвърна той - неудобен отговор за проправителствения журналист, който бързо се отдалечи. Какво се е променило? Отговорът отчасти има общо със сегашната популистко-националистическа управляваща партия \"Право и справедливост\", която приветства и насърчи съботния поход като \"патриотична\" проява, макар да знаеше кой стои зад нея. Полската полиция, обучавана някога да пази обществото от неофашисти, този път арестува 50 членове на продемократична група, която устрои контрапротест, и не направи нищо да спре \"патриоти\", които се сбиха с друга група контрапротестиращи. Държавните медии, рупори на управляващата партия, отразиха похода обширно и в положителен дух. Докато пишех този коментар, нито един правителствен служител не беше осъдил лозунгите или организаторите. Ролята на църквата С огромно съжаление трябва да заявя, че отговорът има нещо общо и с част от Полската католическа църква. Въпреки че висшата църковна йерархия (включително примасът) осъждат радикални лозунги и групировки, има неколцина свещеници, които насърчават неофашистката десница. В деня на похода една полякиня съобщи, че е влязла в църква, пълна с мъже, които имали на ръкавите си ленти с политическите символи на крайната десница. Тя размахала плакат с цитат от папа Йоан Павел Втори, великия папа поляк, \"Расизмът е грях\", но била изхвърлена безцеремонно. Нова международна обстановка Променен е също и международният контекст. В наши дни неофашизмът и откритият расизъм вече не са от компетенцията само на национални партии. Отчасти като последица от отворените граници в Европа, срещу които възразяват, привържениците на тези идеи сега са международни движения. Големи контингенти от унгарски, словашки и италиански неофашистки групи пристигнаха във Варшава да се присъединят към похода; за първи път международни тролове от \"алтернативната десница\" активно подкрепяха похода в \"Туитър\" и други социални медии, като \"алтернативна десница\" е модерно звучащият термин за неофашисти. Има и руски ъгъл - въпреки че малцина в сегашното полско правителство са склонни да го признаят. Както навсякъде другаде, съществува руска подкрепа за най-дисонантните крайнодесни елементи в полската политика, особено онлайн. Министърът на отбраната на Полша, полемична фигура и особено гласовит \"патриот\", също има странни руски връзки. И накрая, някои от участвалите в похода вярват, че имат подкрепа от САЩ. Речта на американския президент във Варшава преди няколко месеца, написана отчасти от съветници, които разбират езика и мисленето на алтернативната десница, беше възприета като знак за одобрение от управляващата партия. Като съмишлениците си в Шарлотсвил полските неофашисти смятат, че антиислямският език на президента Тръмп има за цел да насърчи и тях. Но трябва да е ясно, че групите, които се представиха така агресивно във Варшава в събота, не са мнозинство в Полша. Те не са дори значително малцинство. Те са радикална група, която изведнъж се е почувствала окрилена и насърчена от новите условия в страната им, в Европа и света. Макар да не задават тона в обществения живот, във Варшава - град, унищожен от фашисти, където по стари сгради още личат дупки от куршумите на фашистки оръжия и където се намира най-амбициозният и красив еврейски музей в Европа - чувството им, че имат право да съществуват, е наистина шокиращо./БТА", "date": "2017.11.15", "title": "На какво се дължи поразителният възход на неофашисти в Полша"}
{"url": "http://www.dnevnik.bg/sport/2017/11/15/3078892_britanskata_antidopingova_agenciia_ne_povdigna/", "text": "Британската антидопингова агенция (UKAD) затвори случая \"съмнителен пакет\", за който водеше разследване срещу  колоездачния отбор \"Скай\" и сър Брадли Уигинс . Срещу двете страни няма да бъдат повдигнати никакви обвинения, потвърдиха от агенцията след заседание в сряда. През последните месеци \"Скай\" беше разследван под микроскоп, а директорът  сър Дейвид Брейлсфорд  разпитван пред Парламента заради съмнителен пакет. По време на състезанието \"Критериум дофине\" бившият лекар на тима Ричард Фрийман доставя на колоездача Брадли Уигинс медицински пакет с неясно съдържание. От \"Скай\" дълго отричаха за въпросния пакет преди да стане ясно, че Уигинс е използвал мощния кортикостероид триамцинолон заради алергии и респираторни проблеми в \"Тур дьо Франс\". Тогава колоездачът, победител в Тура от 2012 г. се опрадва, че е преминал през процедурата за одобрено използване с терпаевтични цели (TUE). Брейлсорф заяви пред депутатите и специалните разследващи комисии, че пакетът съдържа законното вещество флуимицил, което се използва при кашлица. През септември 2016 г. хакерите от групата Fanсy Bears  извадиха наяве медицинското му досие от WADA , в което се вижда, че е получил разрешение да използва лекарството. Уигинс го е използвал преди \"Тур дьо Франс\" през 2011 и 2012 г. и Обиколката на Италия през 2013 г. Уигинс, който освен победата си в Тура има пет златни олимпийски медала се оттегли от професионалното колоездене миналия декември. \"Поради липсва на доказателства за вина и невъзможност да се докаже съдържанието на пакета, UKAD не може да наложи наказания. Случаят се счита за приключен, а всички обвинения към \"Скай\" и сър Брадли Уигинс са свалени\", обявиха от агенцията. След новината Брадли Уигинс веднага разпространи позиция, в която обяви, че през последните години е живял под постоянен стрес. \"В този период животът ми се превърна в истински ад. Не само за мен, но и за моето семейство. Бяхме подложени на постоянен стрес, а в крайна сметка всички видяха, че става въпрос единствено за лов на вещици. Няма никакви доказателства срещу мен и \"Скай\", каза 37-годишният Уигинс. Той призова UKAD да обяви публично своите източници, които са наложили толкова сериозно разследване на него и колоездачни отбор.", "date": "2017.11.15", "title": "Британската антидопингова агенция не повдигна обвинения срещу \"Скай\" и сър Брадли Уигинс"}
{"url": "http://www.dnevnik.bg/ot_vas/novini_ot_vas/2017/11/15/3078243_chovekut_sreshtu_prirodata_esenna_razhodka_v_park/", "text": "Според философския виц всеки следобед в Кьонигсберг Кант излизал по определено време за разходка. Той бил толкова пунктуален в навика си, че отговорниците за градския часовник го сверявали по философа. Запитан как успява всеки път да излезе в точно определен час, той отговарял - гледам градския часовник. Аз обаче днес не страдам от кантиански обязаности и излизам рано сутрин, докато слънцето е още ниско, на разходка в парк \"Въртопо\". Есента си заслужава.", "date": "2017.11.15", "title": "Човекът срещу природата: Есенна разходка в парк \"Въртопо\""}
{"url": "http://www.dnevnik.bg/photos/2017/11/15/3078236_fotogaleriia_svetovnite_snimki_na_denia_-_15_noemvri/", "text": "Залез над Истанбул, Турция.", "date": "2017.11.15", "title": "Фотогалерия: Световните снимки на деня - 15 ноември 2017 г."}
{"url": "http://www.dnevnik.bg/sport/2017/11/15/3078888_futbolnata_federaciia_na_uels_shte_investira_500/", "text": "Уелс не успя да се класира на  световното първенство в Русия  и това накара федерацията по футбол на страната да се събере на спешна среща. На нея селекционерът на \"драконите\" Крис Коулман представи доклад за представянето на състава и също така започна преговори за нов договор. От федерацията са готови да инвестират 500 хиляди паунда, за да подобрят базата, на която се готвят националите. Със сумата ще се изградят нови терени ввъв Вейл ъф Гламорган, мястото където се намира тренировъчната база на \"драконите\". Според плановете ще се изгради още нов фитнес център и специална сграда за физиотерапия. Едно от изискванията на Коулман е да бъдат предложени постоянни договори на двама души от неговия екип. В момента шефът на отдела за развитие и анализи Райлънд Морнгас и спортния психолог Йън Мичъл работят на хонорари към националния отбор без да са служители на Футболната асоциация на Уелс (FAW). Коулман от своя страна ще преговаря за нов договор, но информациите за изисквания от негова страна към федерацията са ясен знак, че от Уелс искат да продължат да работят с него. Специалистът е начело на националния тим от 2012 г. насам и успя да класира драконите на Евро 2016. Това беше първото участие на Уелс на европейски финали, а страната стигна до полуфинал, където  отстъпи с 0:2 на бъдещия шампион Португалия . Уелс не се е класирал на световно първенство от 1958 г., когато е дебютът на страната. Тогава \"драконите\" стигат до четвъртфиналите.", "date": "2017.11.15", "title": "Футболната федерация на Уелс ще инвестира 500 хиляди паунда за подобряване на базата си"}
{"url": "http://www.dnevnik.bg/sport/2017/11/15/3078912_video_nai-dobrite_momenti_ot_bliaskavata_pobeda_na/", "text": "Григор Димитров изигра един от най-силните си мачове през сезона и постигна  блестяща победа срещу Давид Гофен . Българският тенисист спечели първите девет гейма на двубоя и се наложи с 6:0, 6:2 само за 74 минути. \"Това е нивото, което трябва да поддържам във всеки мач. Трудно е, факт. Но точно затова с отбора говорим и тренираме определени неща всеки ден\", каза  Димитров на пресконференцията след двубоя. \"Не искам да казвам, че това е най-добрият мач, който мога да изиграя. С всеки изминал ден, с всеки мач и с всяка тренировка можеш да се подобряваш. Много от легендите в спорта са го казали: \"В тениса никога не можеш да си перфектен\". На колкото и година да станеш, колкото и да си играл, винаги можеш да се подобряваш\", допълни българинът. С този успех шестият в световната ранглиста си гарантира първото място в група \"Пийт Сампрас\". В събота той ще се изправи срещу Александър Зверев или Джак Сок в битка за място на финала в Лондон. Димитров е вторият тенисист, който предсрочно си осигури място в полуфиналите на заключителния турнир на АТП. Във вторник това направи шесткратният шампион  Роджър Федерер след победа срещу Зверев. Преди полуфиналите обаче Димитров трябва да се изправи срещу Пабло Кареньо Буста в последната си среща от груповата фаза. \"Приятно е да знам, че ще играя в събота, но мачът в петък също е много важен мач. Всеки мач е важен. Особено в края на годината винаги е добре да побеждаваш\", сподели българският тенисист.  ", "date": "2017.11.15", "title": "Видео: Най-добрите моменти от бляскавата победа на Григор Димитров"}
{"url": "http://www.dnevnik.bg/sport/2017/11/15/3078919_voleibolnata_federaciia_e_s_validen_licenz_obiavi/", "text": "Българската федерация по волейбол (БФВ) има валидна лицензия, обяви Министерството на младежта и спорта (ММС). Успоредно с това върви и процедура по подновяването ѝ. \"БФВ е подала в срок заявление и документи за подновяване на спортна лицензия. Цялата преписка е била обект на разглеждане на заседания на комисията по лицензиране и атестиране към Министерството на младежта и спорта\", посочват от ММС. Преди ден сдружението \"Фенове ЗА българския волейбол\"  алармира, че лицензът на федерацията е изтекъл още на 5 юни . Министерството посочи, че според наредбата \"когато спортната организация е в процедура по подновяване на спортната лицензия по реда на наредбата, действието ѝ е валидно до издаване на заповед за нейното подновяване или отказ за подновяване\". ММС допълва, че през 2017 г. повече от 60 спортни федерации са с изтичащи лицензи и това отваря много работа на комисията.", "date": "2017.11.15", "title": "Волейболната федерация е с валиден лиценз, обяви спортното министерство"}
{"url": "http://www.dnevnik.bg/bulgaria/2017/11/15/3078920_prezidentstvoto_predupredi_za_izmama_s_bulgarskata/", "text": "Организаторите на благотворителната инициатива на президента - \"Българската Коледа\", не са упълномощавали нито физически, нито юридически лица да набират нови лица на кампанията. Това съобщиха от прессекретариата на държавния глава във връзка с постъпили в администрацията на президента сигнали за предполагаема измамна схема, която използва името му. \"Дейността на рекламна филмова къща \"Златен лъв\" ЕООД, която провежда кампания в социалните мрежи за набиране на нови лица за \"Българската Коледа\" е опит за злоупотреба и измама с името на благотворителната инициатива\", се казва в съобщението. От администрацията на президента са се обърнали към компетентните органи за предприемане на необходимите действия по случая, за да се предотвратят злоупотребите и уронване на доверието в инициативата. От президенството умоляват гражданите да бъдат предпазливи и при получаване на подобно предложение да информират полицията.", "date": "2017.11.15", "title": "Президентството предупреди за измама с \"Българската Коледа\""}
