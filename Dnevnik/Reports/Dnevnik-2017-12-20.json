{"url": "http://www.dnevnik.bg/sport/2017/12/20/3101018_vtorodivizionen_otbor_shokira_junaited_i_go_izhvurli/", "text": "Втородивизионният \"Бристъл сити\" отстрани носителя на  Купата на лигата  \"Манчестър юнайтед\" и поднесе най-голямата изненада дотук в турнира. Съставът, който заема третото място в Чемпиъншип спечели с 2:1, вкарвайки победния гол в 93-ата минута. \"Червеношийките\" се класираха за полуфиналите за трети път в историята си, изравнявайки най-доброто си постижение след 1970-71 и 1988-89. Стадион \"Аштън гейт\" беше пълен до край и видя как \"Бристъл\" открива в 51-ата минута чрез Джо Брайън. Седем минути по-късно Ибрахимович изравни, но Кори Смит прати аутсайдера сред четирите най-добри тима. \"Юнайтед\" изигра поредния си колеблив мач при  Жозе Моуриньо  и с нищо не показа, че иска да продължи напред в турнира. Мениджърът на \"червените дяволи\" беше избрал респектиращ състав, с някои от големите си звезди, като Маркъс Рашфорд, Пол Погба и Златан Ибрахимович започнаха от първата минута, а Ромелу Лукаку се появи като резерва. През първата част гостите не отправиха нито един точен удар, а най-интересната ситуация беше грубо влизане на Пол Погба, който се отърва дори без картон, въпреки че домакините искаха той да бъде изгонен. В началото на второто полувреме \"Бристъл\" откри след блестяща контраатака и мощен удар на Брайън с левия крак, който не остави шансове на Серхио Ромеро. В 58-ата минута Златан Ибрахимович възстанови равенството с точно изпълнение от фаул. До края на двубоя \"червените дяволи\" нямаха толкова чисти положения и въпреки влизнето от пейката на Лукаку, ситуацията не се промени. Всичко отиваше към допълнителни 30 минути, когато Кори Смит вкара победния гол. След края на двубоя феновете на \"Бристъл\" нахлуха на терена, за да се радват заедно със своите любимци. \"Не съм доволен от нашето представяне, през първото полувреме ни липсваше интензивност в играта, не само физически, но и може би ментално не бяхме на ниво в тази среща. Доста неща не ни се получиха, а освен това имахме и доста късмет\", каза Жозе Моуриньо след края на двубоя. Той похвали футболистите на \"Бристъл\" за представянето им и класирането на полуфинал. \"За сметка на това съперникът ни се защитаваше отлично и нападаше много опасно. Футболистите се бореха по впечатляващ начин, сякаш от този мач зависи техният живот, така че ги поздравявам\", добави португалецът. В другия мач \"Челси\" успя да победи \"Борнмът\" в не по-малко драматичен мач. Сините бяха без осем основни играчи, които получиха почивка от Антонио Конте, но в състава личаха имената на Фарегас, Бачуай, Вилиан, Кейхил и Педро. В 13-ата минута сините излязоха напред в резултата след много хубава атака. С няколко подавания футболистите на Антонио Конте елиминираха съперника през центъра, Фабрегас влезе в наказателното поле и буквално задължи Вилиан да вкара, оставяйки го на празна врата. След почивката \"Челси\" имаше по-добрите положения, но не можа да ги вкара, което доведе до напрегнати финални минути. В продължението стана още по-интересно, след като \"Борнмът\" стигна до изравнителния гол, когато Дан Гослинг се разписа със силен изстрел. Тимът на Еди Хау тъкмо мислеше, че си е осигурил още 30 минути, когато резервата Алваро Мората вкара и прати \"Челси\" напред. Жребият за полуфиналите беше изтеглен малко след края на двубоите и той отреди \"Челси\" да се срещне с \"Арсенал\", а \"Бристъл\" ще срещне другия тим от Манчестър – \"Сити\". Форматът за полуфиналите е в два мача на разменено гостуване. \"Челси\" е домакин в първия мач, който ще се играе на \"Стамфорд бридж\". \"Бристъл\" ще гостува на \"Етихад\", а е домакин на реванша. Първите срещи са на 9 и 10 януари, а реваншите на 23 и 24-и. \"Не мога да повярвам какво се случи, това е прекрасна вечер за нас и за целия град. Убеден съм, че доста хора ще отидат на работа утре доста по-усмихнати, ако успеят да станат след тържествата. Аз ще разреша на момчетата да се насладят на победата, въпреки че имаме тежък мач в събота\", каза мениджърът на \"червеношийките\" Лий Джонсън. Той добави, че Жозе Моуриньо е показал голямо уважение към него, а сега няма търпение да се срещне с Пеп Гуардиола.", "date": "2017.12.20", "title": "Втородивизионен отбор шокира \"Юнайтед\" и го изхвърли от Купата на лигата"}
{"url": "http://www.dnevnik.bg/sport/2017/12/20/3100913_turciia_poiska_4_godini_zatvor_za_zvezda_ot_nba_zaradi/", "text": "Турски прокурор поиска четири години затвор за местната баскетболна звезда Енес Кантер. 25-годишният играч на \"Ню Йорк никс\" е обвинен в обида към президента Реджеп Тайип Ердоган, съобщи агенция \"Анадолу\". В обвинението е посочено, че Кантер е използвал \"Туитър\", за да \"оклевети и осмее\" Ердоган. Баскетболистът е един от отявлените критици на турския президент, като го обяви за \"диктатор\" и \"Хитлер на новото време\". \"Казах по-малко, отколкото този почтен човек заслужава. Добавете още четири години за мен, господарю\", отговори иронично на обвиненията Кантер чрез социалните мрежи.  През май турските власти анулираха  неговия задграничен паспорт. Той беше задържан на летището в Букурещ, докато се опитваше да се прибере у дома за благотворително събитие. Впоследствие баскетболистът се насочи към Лондон, а оттам отпътува за САЩ. Кантер беше обявен от турски съд за \"беглец\" заради подкрепа към живеещия в САЩ духовник Фехтуллах Гюлен, когото Анкара обвини в организирането на неуспешния опит за преврат през 2016 г. Няколко дни по-късно правосъдното министерство поиска международна заповед за арест за баскетболиста.  През лятото на миналата година  семейството на Кантер се отрече от него  заради подкрепата му към Гюлен. Това стана чрез ръчно написано писмо, публикувано в турските медии. В него бащата на играча - Мехмет Кантер, заявява, че синът му е облъчен и хипнотизиран от движението на Гюлен. Кантер притежава зелена карта, която му позволява да работи в САЩ за неограничено време. 25-годишният играч живее в Щатите от 2011 г., когато беше избран под №3 в драфта на НБА от \"Юта джаз\".", "date": "2017.12.20", "title": "Турция поиска 4 години затвор за звезда от НБА заради обида към Ердоган"}
{"url": "http://www.dnevnik.bg/biznes/2017/12/20/3100936_zastrahovatelite_subirat_danni_za_oshtetenite_klienti/", "text": "Обявилата вчера неплатежоспособност туроператорска компания \"София тур и холидей\" не е представила на Министерството на туризма и на застрахователите данни за сключените от нея договори, за да може изплащането на обезщетенията да започне веднага. Застрахователите първо ще събират информация за всички пострадали и дължимите им суми и ако парите не стигнат, ще ги обезщетят пропорционално. Това се разбира от съобщение на Министерството на туризма след срещата на министър Николина Ангелкова с представителите на двете застрахователни компании \"Алианц България\" и \"Групама\". Затова засега не може да се каже в какви срокове потърпевшите ще могат да си получат парите.", "date": "2017.12.20", "title": "Застрахователите събират данни за ощетените клиенти на \"София тур и холидей\""}
{"url": "http://www.dnevnik.bg/sviat/2017/12/20/3100837_isliamskiiat_burz_razvod_ne_e_zakonen_v_es_reshi/", "text": "Съдът на Европейския съюз (ECJ) отсъди, че страните членки не са длъжни да признават за законен развод, който не е бил даден от нито един държавен съд в страна членка. Делото започна заради практиката на така наречения троен талак - процедура на незабавен развод, включваща изричането на намерението (\"развеждам се\") три пъти. Много мюсюлмански държави вече забраниха \"бързия развод\", а и не всички изповядващи исляма го одобряват - формално той дори не е част от шариата, нито от Корана. В последните години обаче са регистрирани дори случаи, в които \"талак\" се осъществява с непряко общуване - включително кратки съобщения. В четвъртък съдът в Люксембург каза, че мъж, роден в Сирия и развел се с жена си в шариатски съд, не се счита за разведен в Германия, където двамата живеят в момента. Сключили брак през 1999 г. в Хомс, те от години живеят в Германия и имат гражданство. През 2013 г. съпругът се развежда в шариатски съд в Латакия, но дори не го прави лично - негов представител казва три пъти \"талак\".  Според Съда на ЕС  това е \"частен развод\", към който държавните власти нямат отношение. Първоначално съпругата приема, но оспорва, след като бившият ѝ брачен партньор иска разводът да бъде признат за валиден в съд Мюнхен. Последният обаче отнася случая до Съда на ЕС с искане за тълкуване на европейското законодателство в областта. Това беше първият случай, в който съдът се произнася по темата. Според магистратите в Люксембург европейските регулации не се прилагат за \"признаването на решение за развод, дадено в трета страна\", нито за едностранно обявяване на развод пред религиозен съд. Случаят тепърва трябва да се реши според германското законодателство, смята съдът. Решението не изчерпва казуса, в който последната дума ще има съдът в Мюнхен. През август върховният съд в Индия (където \"талак\" е най-разпространен)  прекрати временно практиката  за период от шест месеца, в който трябва да се изготви единно законодателство по въпроси като брак и развод. Тогава съдът постанови, че разводите посредством тройното изричане на \"талак\" са \"неислямски\", в нарушение на Корана и на шариата, че те не са част от религиозните практики на страната и противоречат на морала, заложен в конституцията. Според ислямски учени Коранът повелява, че за развод са необходими поне три месеца, в които съпрузите могат да обмислят постъпката си и да се сдобрят.", "date": "2017.12.20", "title": "Ислямският \"бърз развод\" не е законен в ЕС, реши Европейският съд"}
{"url": "http://www.dnevnik.bg/sviat/2017/12/20/3100943_es_obvini_kitai_che_kompartiiata_deformira_ikonomikata/", "text": "Европейският съюз въведе в сряда нови правила за защита от изключително евтин внос и изрично посочи Китай като обект на специално внимание, тъй като държавата изкривява икономиката на страната. Заключението се съдържа в доклад от почти 500 страници, в които думата \"деформация\" се използва 92 пъти, а \"интервенция\" - 95. В него се казва, че политическата власт в Пекин оказва решаващо влияние върху разпределянето на ресурси, включително терени и капитал, и \"в много значителна степен\" оказва влияние върху различни фактори на производството. Докладът е важен и заради това, че ЕС промени подхода към антидъмпинговите казуси, коментира \"Ройтерс\". След две години на дебати и консултации страните членки се споразумяха, че дъмпинг означава да се продава за износ на цени под тези на вътрешния пазар за всички страни от Световната търговска организация. Инструкция за искове от компании Когато обаче става дума за \"значителни пазарни деформации\" - случай, който се очаква да важи за много китайски компании, подходът се променя. Тогава ще се използват международни показатели за изчисляване на \"справедливата цена\" за продукта. Докладите на ЕС, покриващи конкретни сектори или индустрии, имат за цел и да дават ориентация на компаниите в ЕС, които искат да подадат оплакване за съмнителен внос и нелоялни търговски практики. След доклада за Китай се очаква да последва и такъв за Русия. Пекин иска китайската икономика да бъде призната за пазарна, след като вече повече от 15 години страната е член на Световната търговска организация. Докладът на ЕС от сряда казва, че \"социалистическата пазарна икономика\" е нещо различно. Основната причина е, че компартията определя и контролира всички аспекти на икономическия дневен ред, банките са инструмент за реализирането му чрез \"изкривена\" финансова система, в която се дават преференции на националните производители. Китайският бизнес от фаворизираните сектори получава земи на много ниски цени или дори безплатно, ползва евтина енергия и преференциално ниски лихви, а държавата плътно контролира цените на суровините и ограничава правата на работниците. Отделни глави в доклада са посветени на производството на стомана, алуминий, химикали и керамични изделия и в тях се описва как държавната намеса води до свръхпроизводство. Пекин твърди, че работи за решаване на този проблем, но промишлената му политика сочи точно обратното и в нея държавните компании играят водещата роля. Нови санкции срещу Русия ЕС ще поиска разрешение да наложи на Русия санкции в размер на близо 1.4 млрд. евро годишно заради несъобразяването от Москва с правилата на Световната търговска организация за търговия с прасета и свинско месо. Искането ще бъде внесено в СТО на 3 януари и така ще започне нова процедура срещу Русия, която през февруари вече изгуби един подобен случай. Тогава Москва се съгласи да се съобрази с решението и да се поправи до 6 декември. ЕС заяви в сряда, че това не се е случило и затова иска одобрение за сумата на санкциите, равняваща се на общия експорт за Русия, увеличен с по 15% годишно.", "date": "2017.12.20", "title": "EС обвини Китай, че компартията деформира икономиката"}
{"url": "http://www.dnevnik.bg/biznes/2017/12/20/3100828_riskut_ot_zaguba_na_sudebni_dela_e_svalil_cenata_na/", "text": "Възможността Столичната община да загуби двете дела, които по-малките дружества с акции в \"Общинска банка\" водят срещу нея във Върховния административен съд от 2012 г., е свалила цената на банката с 18%. Това се разбра на днешното заседание на комисията по икономика и собственост към Столичния общински съвет. Утре съветът ще гласува дали одобрява единствената подадена оферта за продажбата на мажоритарния дял от 67.66% на общината в банката. През 2011 г. Столичната община си върна контрола над банката, който бе загубила през 2004 г., макар и да имаше мажоритарен дял. Тогава с помощта на Българската народна банка бе променен уставът на \"Общинска банка\", като бе премахната блокиращата квота на 4 дружества, които се свързват с бизнесмена Христо Ковачки. Тогава дружествата обжалваха действията на общината и БНБ пред ВАС, а решение все още няма. Посредник в търга е компанията \"Грант торнтън\", която е определила цена от около 67 млн. лева за 100% от акциите в \"Общинска банка\". Единственият кандидат - регистрираната в Лихтенщайн компания \"Новито опортюнитис\", предложи 46 млн. лева за дела на общината. Сумата е само с 350 хил. лева над началната цена в търга. Именно възможността съдът да отмени промяната в устава и дружествата да си върнат контрола над банката е рискът, оценен на около 15 млн. лева. Без него цената на \"Общинска банка\" би била 82 млн. лева. Възможността да загуби контрола над банката е един от мотивите Столичната община да поиска да продаде акциите си в нея, се разбра от дискусията днес. Вторият е, че е несвойствено за Столичната община да притежава банка, като същевременно не получава дивидент. Нов собственик, стара банка Компанията \"Новито опортюнитис\" е собственост на фонд мениджъра \"КАИАК фонд мениджмънт АГ\". Той управлява активи за 1.6 млрд. швейцарски франка през 70 фонда, се вижда от доклада, който ще бъде гласуван на заседанието утре. От документа се разбира, че за последните 19 г. капиталът на \"КАИАК фонд мениджмънт АГ\" е нараснал значително, като през 2007 г. е бил 200 млн. франка. Ако утре Столичният общински съвет одобри лихтенщайнската компания, за да се стигне до сделка трябва да дадат разрешения и Българската народна банка и Комисията за защита на конкуренцията. В условията е записано, че ако \"Новито опортюнитис\" купи \"Общинска банка\", няма да промени седалището й през следващите 5 години. В това време банката ще запази услугите и плановете за развитие, заложени от Столичната община. Това означава, че най-вероятно \"Общинска банка\" ще продължи да обслужва бюджета на града, който през 2018 г. е в размер на  1.5 млрд. лв. Бързо и без подробности Точно пет месеца отне на Столичния общински съвет да реши да продаде мажоритарния дял на общината в банката, да проведе търг и да одобри единствената оферта. В хода на процедурата нито кметът Йорданка Фандъкова, нито заместникът й по финансите Дончо Барбалов дадоха отговор на журналистическите въпроси как общината планира да похарчи парите от продажбата и коя банка ще управлява бюджета на общината вбъдеще. Попитан от \"Дневник\", Барбалов отговори еднозначно и на двата въпроса с думите: \"Тепърва ще се разглежда какви са възможностите\". Зам.-кметът по финансите е председател на Специализирания общински приватизационен фонд, който ще получи парите от сделката. В управлението на този фонд влизат и другите 4-ма зам.-кметове и 9 общински съветници и изпълнителният директор на Столичната агенция за приватизация, която проведе търга.  Срещу продажбата в декларация се обявиха извънпарламентарните партии \"Демократи за силна България\" и \"Да, \"България\". Те искат процедурата да бъде спряна, защото намират за обезпокоително, че \"очакванията за закупуването на банката от стратегически инвеститор, с опит и репутация в банковия сектор\" не са се оправдали. В позицията им се поставя и въпрос дали \"Новито опортюнитис\" иска да купи банката, за да \"я управлява и развива или просто е посредник на скрития кандидат\". Искане за  отлагане на процедурата за продажба изказаха на няколко пъти от БСП , като само преди седмица това направи в кулоарите на Народното събрание и лидерът на столичните социалисти и общински съветник Калоян Паргов.", "date": "2017.12.20", "title": "Рискът от загуба на съдебни дела е свалил цената на Общинска банка с 18%"}
{"url": "http://www.dnevnik.bg/sport/2017/12/20/3100956_hristo_krusharski_otreche_che_shte_prodava_lokomotiv/", "text": "Собственикът на \"Локомотив\" (Пловдив)  Христо Крушарски  отрече твърденията, че ще продава клуба на италианеца Бенедето Манчини. Крушарски, който пое черно-белите през октомври 2015 г., а преди това беше само в ролята на спонсор, излезе с официално обръщение. \"По повод на тиражираните в медийното пространство твърдения, че \"Локомотив\" ще смени своя собственик и че г-н Бенедето Манчини ще придобие основния пакет акции на клуба, бихме искали да заявим следното: Към настоящия момент, притежаваните от г-н Христо Крушарски акции не се предлагат за продажба и няма да бъдат продавани. Държим да отбележим, че г-н Манчини е надлежно уведомен за позицията на собственика по този въпрос. Всички твърдения в обратната насока, считаме за опити за дестабилизиране на клуба и уронване на престижа му\", гласи съобщението. Все пак от \"Лаута\" уточняват, че са \"отворени за конструктивни предложения за сътрудничество, които могат да доведат до още по – добри спортни резултати\". Италианецът  Бенедето Манчини се появи в България в края на ноември . Тогава той даде пресконференция на стадион \"Локомотив\", обяснявайки, че идва, за да вземе клуба. В същото време черно-белите имаха мач в София срещу \"Витоша\" (Бистрица). \"Със собственика на клуба (Христо Крушарски) преди месец и половина сме разговаряли и той нямаше още намерения да продава, не можеше да даде точен отговор и не знаеше какво да прави. Аз ще направя официално запитване, никой не трябва да прави нещо бързо. Ние искаме да закупим целия клуб. Ако  Крушарски  го продава, добре, ако не го продава, няма проблеми. Никой не го задължава, ние сме тук да предложим една дейност, но той си остава собственик сега\", каза тогава Манчини. Справка в Търговския регистър показва, че Манчини има участие в две фирми в България. Едната е \"Италбул инвестмънтс\" ООД, в която е съдружник с Алесандро Казали, като капиталът ѝ е 100 лева. Другата фирма е \"БГ груп файненшъл проджект\" с капитал от 200 лева и седалище в село Мировяне. В обръщението си Христо Крушарски за пореден път призова италианецът да \"следва утвърените правила за бизнес комуникация, при ясно и точно посочване на намерения, на поети ангажименти и всякакви други условия\". От клуба уточниха, че при промяна на ситуацията ще съобщят своевременно.", "date": "2017.12.20", "title": "Христо Крушарски отрече, че ще продава \"Локомотив\" (Пловдив)"}
{"url": "http://www.dnevnik.bg/sviat/2017/12/20/3100961_napuk_na_evrokomisiiata_polskiiat_prezident_podpisa/", "text": "Броени часове след като Европейската комисия препоръча на страните членки на ЕС да отнемат гласа на Полша при определяне решенията в съюза президентът Анджей Дуда подписа закони за реформиране на правораздавателната система, които бяха една от причините Брюксел да прибегне до безпрецедентна мярка. \"Реших да подпиша тези закони \", заяви той в изявление, предавано по обществената телевизия. Според Еврокомисията именно тези закони поставят под политически контрол на управляващите определянето на състава на съвет, който избира висшите магистрати в страната. Това нарушава фундаментален принцип за върховенството на закона, посочиха от Брюксел. \"Прекосихме Рубикон\", казва пред \"Файненшъл таймс\" високопоставен дипломат от ЕС. Друг високопоставен служител на ЕС обяснява, че остава въпросителна върху това дали задействането на чл. 7 ще има очаквания ефект, тъй като така Ярослав Качински, лидерът на \"Право и справедливост\", ще събере у дома още повече гласове за партията си. \"Но нямаме избор. Трябва да приложим европейските закони. Дадохме им достатъчно време.\" Малко преди да бъде обявено решението, подкрепа за позицията на еврокомисията дойде от Берлин. Германия ще я подкрепи, ако започне процедура срещу Полша заради правните реформи там, заяви правителственият говорител Щефен Зиберт. Франция безспорно също ще подкрепи еврокомисията, особено след като още през лятото президентът Еманюел Макрон остро нападна от България действията на управляващите в Полша и заяви, че с поведението си Варшава не може да участва в решеният на ЕС. Полша е най-големият нетен получател на евросредства и за Макрон и канцлера Ангела Меркел сложният полски казус е особено важен заради завоя на Варшава към национализъм, авторитаризъм и незачитане на еврокомисията. Това е страна, ръководена от силно консервативни евроскептици, които остават популярни и заради щедрите си социални програми, проевропейска публична администрация и население, над половината от което казва, че изобщо не иска всичко това да се случва. Заради празниците не се очаква някаква остра публична реакция в следващите дни в Полша. Но в началото на 2018 г. страната трябва да потърси нов подход, тъй като вече се задава въпроса дали е редно да бъде член на НАТО държава, за която на практика партньорите ѝ заявяват, че не е демокрация.", "date": "2017.12.20", "title": "Напук на Еврокомисията, полският президент подписа спорни закони за правосъдната система"}
{"url": "http://www.dnevnik.bg/sport/2017/12/20/3100957_nikolai_kirov_prepodpisa_s_botev_plovdiv_do_2020_g/", "text": "Старши треньорът на \"Ботев\" (Пловдив) Николай Киров подписа нов договор. 42-годишният специалист удължи контракта си до лятото на 2020 г. Същите договори подписаха останалите треньори в щаба - асистентът Иван Кочев, отговорникът по физическа подготовка Атанас Николов и треньорът на вратарите Тодор Попов. \"Щастливи сме, че получаваме възможност да продължим започнатото и да водим \"Ботев\" и през следващите два сезона. За нас е привилегия и голяма чест да водим голям клуб като \"Ботев\". Осъзнаваме, че това е и голяма отговорност и трябва да оправдаем очакванията към нас, които сами завишихме с работата си до момента\", каза Киров. Киров застана начело на \"Ботев\" през лятото на 2016 г. По това време той ръководеше детско-юношеската школа на \"канарчетата\". Първоначално бившият вратар беше временен вариант за заместник на напусналия Николай Костов, но добрите резултати му осигуриха постоянен договор. През тази година Киров изведе \"Ботев\" до спечелването на Купата и Суперкупата на България. Пловдивчани бяха и най-добре представилият се български отбор в квалификациите на Лига Европа, като стигнаха до третия предварителен кръг. Покрай европейското участие \"Ботев\" направи колеблив старт на настоящия сезон. След това обаче отборът набра инерция, като записа серия от 15 поредни мача без загуба и стигна до полуфиналите за Купата на България. Жълто-черните не познават вкуса на поражението повече от три месеца. \"Откакто започнахме работата си в \"Ботев\", свършихме доста неща. Целта ни оттук насетне ще бъде да надграждаме над постигнатото и да помогнем за развитието както на представителния отбор, така и на клуба като цяло\", каза още Киров. ", "date": "2017.12.20", "title": "Николай Киров преподписа с \"Ботев\" (Пловдив) до 2020 г."}
{"url": "http://www.dnevnik.bg/sviat/2017/12/20/3100852_krizata_v_katalunia_vuzrodi_gordostta_da_budesh_ispanec/", "text": "Не бил гласувал никога досега, нито участвал в демонстрации. Нещата обаче се променили за Франсиско Алфонсо, щом каталунските управници се опитали да го разделят от Испания, събуждайки у него и още мнозина в Каталуня гордостта, че са испанци. \"Преди си траехме, смятахме, че всичко това е несериозно. Но когато станаха тези неща,  референдумът , обявяването на независимост, си дадохме сметка, че трябва да надигнем глас\", обяснява Франсиско, 37-годишен водопроводчик. \"Ако не бяхме излезли на демонстрация, отивахме право в джунглата. Щяха да ни отрежат от Испания, заводите щяха да си заминат, икономиката да се срути\", додава този жител на Санта Колома де Граменет в околностите на Барселона. Години наред сепаратистите бяха на преден план в региона, организираха гигантски демонстрации. Знамената им висяха от балконите, вееха се дори над местните кметства. След  забранения референдум  за самоопределение от 1 октомври и провъзгласяването на независимост на 27-и същия месец обаче опонентите им също взеха да слагат по фасадите испански знамена и минаха в масово шествие през Барселона. \"Никога не бях държала испанско знаме у нас\", признава 63-годишната Мария Хосе Гонсалес, приятелка на Франсиско. \"След първата демонстрация за единна Испания на 8 октомври обаче реших да си намеря едно и да го закача. През първия ден се страхувах, но на втория се почувствах сякаш освободена\", казва тя. Партия \"без комплекси\" Франсиско, Мария Хосе и нейният мъж Хосе Антонио отишли на митинг, организиран от \"Сиудаданос\" - партия, привличаща повечето избиратели, настроени срещу отцепването на областта, в навечерието на регионалните избори на 21 декември. Анкетите предричат масово участие и силна мобилизация на несклонните към сепаратизъм. Основана през 2006 г. с идеята за борба срещу каталунския национализъм, \"Сиудаданос\" днес е единствената партия, оспорваща челните позиции на сепаратистките листи. Симпатизантите ѝ гордо се закичват с партийното лого - сърце, образувано от три знамена: испанското, каталунското и европейското. \"Да гласуваш за \"Сиудаданос\" значи да гласуваш без увъртания, без комплекси - да гласуваш за единство\", заявява Инес Аримадас, която е водач на листата. Родом от Херес де ла Фронтера в южната област Андалусия, Аримадас говори безупречен каталунски и е омъжена за бивш депутат националист. Мнозина виждат в нея олицетворение на пъстрото каталунско общество. \"Тя ме представя най-добре\", обяснява 73-годишната Ана Мария Гонсалес, след като се снима с кандидатката, отбила се във Фигерас. \"Толкова пренебрежение\" Ана Мария е родена в Севиля, но от 20 години живее в тази община от Северна Каталуня. \"Разбирах се добре с всички, но последните месеци не бяха леки\", споделя тя с насълзени очи. Припомня си груби подмятания на нейни съграждани, които я упреквали, че не говори каталунски, \"или защото носела това\", показва тя значката на \"Сиудаданос\" на палтото си. \"И аз съм каталунка като тях - казва жената. - Работя тук, откакто се помня. Ние също сме градили всичко това. Досега си мълчахме, но вече ни втръсна от нападки и обиди.\" Пенсионерката, а и други каталунци в последно време се чувстват изоставени, пренебрегнати от регионалното правителство на Карлес Пучдемон, хвърлило всичките си усилия, за да организира референдум, обявен за противоконституционен. Говорителят на правителството намекна, че хората, които не гласуват, не са граждани, а \"поданици\". Бивша председателка на каталунския парламент заръча на Аримадас да си ходи в Андалусия, а един писател нарече \"заселници\" местните жители, дошли от другаде. \"От толкова пренебрежение наистина боли\", заключава Ана Мария. В центъра на Барселона седемнайсетгодишният Рикардо Брау казва, че го нарекли фашист, защото носел испанско знаме. \"Семейството ми е каталунско, аз съм каталунец, но заедно с това се чувствам испанец и се гордея с това. Писна ми да го крия\", добавя той. Още преди да свърши, го блъска някакъв минувач, на чийто бадж се чете лозунг за освобождаване на задържаните сепаратисти. \"Видяхте ли? Точно това ме вбесява. А после казват, че точно ние не сме били демократи!\" /БТА", "date": "2017.12.20", "title": "Кризата в Каталуня възроди гордостта да бъдеш испанец"}
{"url": "http://www.dnevnik.bg/sport/2017/12/20/3100923_policiiata_v_sloveniia_i_hurvatiia_razbi_mejdunarodna/", "text": "Полицията в Словения и Хърватия е направила съвместна операция за разбиване на международна група за  манипулиране на футболни мачове , съобщиха властите в двете страни. В рамките на акцията са осъществени 11 ареста, след претърсване на 13 къщи, а също така са конфискувани 15 автомобила. На арестуваните са повдигнати обвинения за организирана престъпност, спортна корупция и незаконни залагания. Това е направено след многобройни проверки и сигнали за манипулиране на мачове в професионалните лиги в Сърбия, Чехия и Румъния. Медиите в Словения съобщават, че един от задържаните е 43-годишният Дино Лалич, предполагаем член на престъпната група \"Цигански клан\". Той е бивш професионален футболист, като е играл като вратар за няколко професионални тима в родината си и кипърския АЕК (Ларнака). Лалич вече е осъждан за уреждане на мачове, но е получил по-малка присъда, след като е сътрудничил на полицията. Арестите започват, след като полицията е проследила групата чрез редица нелегални платформи за интернет залагания, които се използват за големи суми в азиатски букмейкъри. Според доклада на  Европол  повечето нелегални залози са за крайните резултати на мачовете. Използвайки незаконните платформи, членовете на групата са прехвърлили големи суми пари чрез виртуални борси, включително Skrill и Paysafe, а след това са прехвърлени в интернет банки и накрая в различни офшорни сметки. \"Групата е разработила схема, според която спечелените пари са инвестирани в други нелегални дейности, като трафик на наркотици\", казват още от Европол. Освен арестите, полицията е конфискувала 35 компютъра и разични устройства, 32 мобилни телефона, 19 650 евро в брой, както и 38 500 фалшиви банкоти от европейската валута. Полицията следи престъпната група от миналия март, а Словения е получила подкрепа от други страни в региона, най-вече Хърватия. Европол подчерта необходимостта от трансгранично сътрудничество за проблем, който се превръща в много сериозна престъпна дейност в последните години. Серджо Д'Орси, специалист от аналитичния отдел на Европол \"Спортна корупция\", сподели: \"Спортната корупция е сериозно престъпление и истински глобален феномен, извършван от организирани престъпни групи, които най-често извършват трансгранична дейност. Това международно разследване показа нивото на сложност, постигнато от някои престъпни мрежи, участващи в спортната корупция, които използват нов начин на действие, за да генерират големи незаконни печалби и да инвестират пари, идващи или отиващи за други тежки престъпления\".", "date": "2017.12.20", "title": "Полицията в Словения и Хърватия разби международна група за уреждане на футболни мачове"}
{"url": "http://www.dnevnik.bg/biznes/2017/12/20/3100968_susobstvenik_v_junion_ivkoni_se_otkaza_da_e_deputat/", "text": "Народният представител от ГЕРБ Ивайло Константинов напуска Народното събрание по собствено желание. Днес парламентът прекрати пълномощията му. Константинов е съсобственик на транспортната фирма \"Юнион Ивкони\" и е член на транспортната комисия в парламента. Пред радио \"Дарик\" досегашният депутат от Кюстендил каза, че решението му е обмислено, по душа е бизнесмен, а работата в парламента не му носела радост. През пролетта Константинов излезе от управлението на \"Юнион Ивкони\", но запази 24.5% собственост в компанията, чийто автобус се обърна на магистрала \"Тракия\" през октомври. След Константинов в листата на ГЕРБ в региона е сегашният областен управител на Кюстендил Виктор Янев. Пред БНР той каза, че се отказва от депутатския пост. Следваща в листата е Радослава Чеканска, която е зам.-областен управител в Кюстендил. ", "date": "2017.12.20", "title": "Съсобственик в \"Юнион Ивкони\" се отказа да е депутат"}
{"url": "http://www.dnevnik.bg/evropa/2017/12/20/3100835_kakvo_e_chl_7_i_kak_toi_shte_navredi_na_polskoto/", "text": "Европейската комисия днес започна безпрецедентна процедура срещу Полша заради опасения за върховенството на закона в страната. Въпреки продължилите почти две години усилия за започване на конструктивен диалог с полските власти Брюксел днес стигна до извода, че има сериозен риск от нарушаване на върховенството на закона в Полша и предложи на Съвета на ЕС да приеме решение според чл. 7 от Договора за Европейския съюз (повече за решението четете  тук ). Какво всъщност е чл. 7, как се задейства и какво следва от това? Върховенството на закона в ЕС През март 2014 г. Европейската комисия прие нова рамка за решаване на системни заплахи за върховенството на закона в някоя от страните в ЕС. Новата рамка на правовата държава допълва процедурите за нарушение на правото на ЕС и т.нар. процедура по член 7 от Договора за ЕС, която в най-строг вид дава възможност за отменяне на правото на глас в случай на \"тежко и постоянно нарушение\" на ценностите на ЕС в държава от ЕС. Рамката позволява на Европейската комисия да влезе в диалог със засегнатата държава от ЕС и да предотврати ескалацията на системните заплахи по отношение на правовата държава. Ако не бъде намерено решение в съответствие с Рамката, член 7 от Договора за ЕС винаги остава последната инстанция за разрешаване на криза и осигуряване на съответствие с ценностите на ЕС. Член 7  С член 7 от Договора за ЕС се цели да се гарантира, че всички държави от ЕС зачитат общите ценности, включително принципите на правовата държава. Механизмът за превенция по член 7, параграф 1 от Договора за ЕС може да се прилага само в случай на \"явен риск за сериозно нарушение\", а механизмът за санкциониране по член 7, параграф 2 от договора, само в случай на \"сериозно и системно незачитане от държава от ЕС\" на ценностите, посочени в член 2. Превантивният механизъм позволява на съвета да отправи предупреждение към засегнатата държава от ЕС преди \"сериозното нарушение\" да стане факт. Механизмът за санкциониране позволява на съвета да изземе някои права, включително правото на глас на тази държава в съвета. В този случай \"сериозното нарушение\" трябва да е продължило известно време. Прилагане От 2009 г. насам комисията бе изправена няколко пъти пред кризисни събития в някои държави от ЕС, които разкриха специфични проблеми на върховенството на закона. Тя обърна внимание на тези събития, като упражни политически натиск, както и чрез започването на процедури за нарушения. Досега не са били прилагани превантивните и санкциониращите механизми по чл. 7. Какво пише По мотивирано предложение на една трета от държавите членки, на Европейския парламент или на Европейската комисия съветът (с мнозинство от четири пети), след като получи одобрение от Европейския парламент, може да констатира наличието на   от държава членка на ценностите, посочени в  член 2 . Преди да направи тази констатация, съветът изслушва въпросната държава членка и може да отправи препоръки към нея, като действа съгласно същата процедура. Съветът редовно проверява дали основанията за такава констатация продължават да са налице. Европейският съвет, като действа с  , по предложение на една трета от държавите членки или на Европейската комисия, след като получи одобрение от Европейския парламент, може да установи  , посочени в член 2 от страна на дадена държава членка, след като я покани да представи своята позиция. Това е малко вероятно да се случи, тъй като  Унгария вече заяви, че ще блокира подобно решение . Когато е направена такава констатация, съветът може с   да вземе решение за спирането на някои права, произтичащи от прилагането на договорите по отношение на въпросната държава членка, включително и на правото на глас на представителя на правителството й в съвета. Като прави това, съветът взема под внимание възможните последици от такова спиране върху правата и задълженията на физическите и юридическите лица. Задълженията на въпросната страна според договорите продължават да бъдат обвързващи за нея. Съветът може впоследствие с   да вземе решение да измени или отмени мерките, ако има промени в ситуацията, която е довела до тяхното налагане.", "date": "2017.12.20", "title": "Какво е чл. 7 и как той ще навреди на полското членство в ЕС"}
{"url": "http://www.dnevnik.bg/zelen/2017/12/20/3100916_v_nachaloto_na_ianuari_opasniiat_trihloretan_shte_bude/", "text": "В началото на януари ще започне транспортирането за Франция на 2700 тона с опасния химикал трихлоретан от бившия завод \"Полимери\" - Девня, съобщи БНР като цитира областния управител на Варна Стоян Пасев Вече са получени разрешения от всички държави, през чиято територия ще преминат цистерните. \"Имаме разрешения и транспортна схема, одобрен график и режим на извозване от Министерството на околната среда и водите, така че надявам се първите дни буквално на януари до 5-ти, 10-ти да започне ефективното изнасяне до завода във Франция. Парите са осигурени, а всички документи са налице, т.е. фирмата е готова да започне утилизация\" каза Пасев. В началото на тази година заради опасността от изтичане на трихлоретан, в Девня беше обявено частично бедствено положение. Причината беше корозирал контейнер, в който се е намирал опасният химикал. Заводът не работи от 2000 г. През лятото правителството отпусна над 14.4 млн. лв. за обезопасяването ", "date": "2017.12.20", "title": "В началото на януари опасният трихлоретан ще бъде превозен от Девня до Франция"}
{"url": "http://www.dnevnik.bg/sviat/2017/12/20/3100853_detskiiat_trud_ostavia_gorchiv_privkus_v_shokoladovata/", "text": "Голяма част от шоколада в света идва от Западна Африка, където все повече деца работят в какаовите плантации. Производителите на шоколад са пределно наясно с проблема за имиджа им, до който това може да доведе, и някои от тях, например Nestle, полагат усилия да се преборят с детския труд във веригите им за доставка. Постигането на резултати обаче остава трудно. Деветгодишната Моахе до неотдавна е разпръсквала хербициди, работейки в какаовата плантация на баща си. Сутрин и през нощта крехкото момиченце е носило ведра с вода, тежащи повече от него, от селския кладенец до къщата си. Моахе бе сред около двата милиона деца, трудещи се в какаовите ферми в Кот д'Ивоар и Гана, които помагат за добива на суровината за шоколадовите лакомства, произвеждани и продавани в богатите развити страни. \"Не знаех, че работата е нещо лошо. За мен е нещо нормално\", казва Моахе с извинителен тон. Невежество, традиция, бедност Там където започва детският труд, детството свършва. Той застрашава здравето на детето и се отразява негативно върху неговото образование. Заради невежеството, съчетано с традиция и бедност, детският труд обаче продължава да бъде обичайна практика в много села в Западна Африка. Около две трети от какаовата продукция в света идват от този регион, който доставя суровина за производители като Hershey, Mars, Nestle, Ferrero и много други. Голяма част от шоколада ще бъде изядена в богати страни през предстоящите коледни празници. Броят на момчетата и момичетата, работещи в какаови плантации в момента се увеличава. В Кот д'Ивоар между 2009 и 2014 година броят им е нараснал с около 50% до 1.2 милиона, сочи изследване на университета Tulane от Ню Орлиънс, проведено по поръчка на американското министерство на труда. В Гана броят на работещите деца през същия период леко се е понижил до 0.9 милиона. По принцип в Кот д'Ивоар детският труд е забранен. Носенето на тежки товари като чували с какаови зърна, разпръскването на токсични химикали като инсектициди или размахване на мачете срещу бурените - всичко това противоречи на закона за защита на децата, на които официално е разрешено да извършват само лек труд. Малки стъпки Една от организациите, борещи се с детския труд на място, е International Cocoa Initiative (ICI). По поръчка на Nestle тя е разработила система, благодарение на която успешно е предотвратила детския труд в Конан Яокро и в още близо 2700 села. В основата на системата са служители като Серж Ален Афиан, които работят директно в селата. 30-годишният фермер, отглеждащ какао, е посетил всяко домакинство в Конан Яокро, за да определи колко хора живеят под един покрив, с какво се занимават и дали всички деца ходят на училище. След това той събира всички данни от разговорите си с местните хора и посещенията в плантациите чрез смартфона си и изпраща информацията на ICI. \"Децата трябва да бъдат защитени и мястото им е в училище\", казва Афиан, допълвайки, че се опитва да обясни на местните хора защо детският труд е толкова неправилен. Чрез неговите усилия и усилията на други хора ICI вече е помогнала на много деца като Моахе, които по-рано са работили във фермите. Освен това са били построени или реновирани около 1400 класни стаи, ICI помага и с училищните такси. За да се предотврати по-малките деца да бъдат извеждани на полето, ICI е организирала и детски градини. Какаото, отгледано в Конан Яокро, отива чрез кооператив в близкия град Н'Дучи към американската компания за търговия със суровини Cargill, която го продава на Nestle. Швейцарският гигант за хранителни продукти по собствените му данни купува около 47 000 тона какаови зърна годишно през системата на ICI, което се равнява на около 11% от световните му покупки на какао всяка година. \"Във веригата ни за доставки не се допуска детски труд\", заявява старшият мениджър на Nestle за влиянието върху социалната и природна среда Ян Уайс. Системата ICI, която е разработена за първи път през 2012 година, сега трябва да бъде разширена, така че да гарантира, че цялата какаова продукция е добита без детски труд. \"Проблемът съществува във веригата ни за доставки и ние приемаме това много сериозно\", допълва Уайс. Трудна битка През 2016 година продажбите на сладки изделия на Nestle са достигнали 8.7 милиарда швейцарски франка (8.8 милиарда долара). В битката срещу детския труд и усилията за построяване на повече училища компанията досега е похарчила около 5.5 милиона франка. Структурни фактори също силно затрудняват битката срещу детския труд в Западна Африка. Повечето фермери, отглеждащи какао, култивират само няколко хектара земя и не могат да си позволят да наемат работници, което им налага да използват детски труд. Производителите на какао освен това са зависими от колебанията на световния пазар. През 2014 година цената на един тон какао достигна около 3200 долара, в момента е едва 1900 долара. Правителствата се намесиха, за да смекчат колебанията, и на фермерите бе гарантирана фиксирана цена от около 1900 долара на тон миналата година. Оттогава обаче сумата намаля до около 1300 долара за тон тази година. \"В момента усилията почти не си струват\", казва фермерът, отглеждащ какао, Атале Андре Яо. Въпреки многото дни, прекарани в изтощителен физически труд, деветгодишната Моахе е опитвала шоколад само веднъж в живота си. \"Наистина е сладко\", казва момиченцето, запитано какъв е вкусът. Тя обаче е имала възможност да го вкуси само веднъж. В крайна сметка почти никой в селото й от 500 души не може да си позволи дори парченце шоколад. /БТА", "date": "2017.12.20", "title": "Детският труд оставя горчив привкус в шоколадовата индустрия"}
{"url": "http://www.dnevnik.bg/sviat/2017/12/20/3100967_rumunskiiat_senat_odobri_chast_ot_spornata_sudebna/", "text": "Сенатът на Румъния одобри в сряда части от спорна съдебна реформа, критикувана от Европейската комисия, САЩ и президента на страната като заплаха за съдебната независимост, предаде \"Ройтерс\". Проектозаконът, приет от законодателния орган, е един от трите, довели до протести из цялата страна и срещнали съпротива от мнозина в съдебната ѝ ситема. Оспорваните от ЕС - и части от съдебната власт - моменти се състоят в ограничаването на независимостта на магистратите и създаването на специално звено, което разследва престъпления, извърени от тях. Това превръща магистратите в единствената професионална категория, към която има отделно прокурорско звено, посветено изцяло на това да разследва дейността им.  По-рано днес заради оспорвана съдебна реформа Европейската комисия обяви, че задейства спрямо Полша процедура, която може да доведе до отнемане на правото на глас на Варшава. Според румънския президент Клаус Йоханис страната му е изложена на риск да се случи същото като в Румъния, ако съдебните промени влязат в сила. \"Ако някой си представя, че няма да има последици, значи пада от Луната,\" каза Йоханис пред репортери, цитиран от \"Ройтерс\". \"Ще има последици, мащабът им зависи от окончателната форма на законите.\" Опозицията планира да ги оспори в Конституционния съд, което може да направи и президентът пред парламента, връщайки части от тях за доразглеждане, но (подобно на България) той има това право само еднократно и ветото му може да бъде преодоляно. Тази седмица стотици магистрати протестираха в мълчание пред съдилища в страната. Антикорупционната прокуратура DNA е изпратила 72-ма депутати на съд от 2006 г. насам и според Йоханис това създава неудобство у управляващите социалисти, които в голяма степен бяха на прицел на решенията на прокурорите. Друг от трите одобрени законопроекта във вторник предвижда думата \"независим\" да бъде извадена от дейността на прокурорите. Очаква се следващата част от реформата да се приеме утре.", "date": "2017.12.20", "title": "Румънският сенат одобри част от спорната съдебна реформа"}
{"url": "http://www.dnevnik.bg/sport/2017/12/20/3100487_siti_se_klasira_za_polufinal_v_kupata_na_ligata_sled/", "text": "Манчестър сити\" се класира за полуфиналите в турнира за Купата на лигата след драматичен успех с дузпи срещу \"Лестър\". \"Гражданите\" спечелиха с 4:3, а в герой се превърна вратарят Клаудио Браво, който спаси два наказателни удара. В редовното време мачът завърши 1:1. \"Гражданите\" отстраняват втори тим в турнира с дузпи. В предишния кръг \"Сити\" победи с 4:1 \"Уулвърхемптън\" след нов драматичен двубой. \"Сити\", който е носител на трофея четири пъти (за последно през 2015-16) преодоля \"лисиците\" като гост. \"Гражданите\", които са в серия от 16 поредни победи във Висшата лига поведоха след гол на Бернардо Силва в 26-ата минута. Португалецът се разписа след много хубаво подаване на Илкай Гюндоган. В края на мача обаче \"Лестър\" изравни чрез дузпа на Джейми Варди. Тимът на Пеп Гуардиола продължава участието си и в четирите турнира, в които започна сезона. \"Гражданите\" водят във Висшата лига с 11 точки пред градския си съперник \"Юнайтед\", класираха се фазата на директните елиминации в Шампионската лига и участват във ФА Къп. \"В момента е много хубаво да си играч на този отбор. Всеки един от нас се чувства важна част, побеждаваме и настроението е наистина отлично. Надявам се да продължаваме така\", каза след мача Бернардо Силва, избран за №1 в срещата. Мениджърът на \"Сити\" Пеп Гуардиола даде почивка девет от футболистите, които започнаха в последния двубой за първенство срещу \"Тотнъм\". Единствено Гюндоган и Еляким Мангала запазиха местата си сред титулярите. Шанс да играят за първия тим пък получиха Тосин Адарабиойо (20 г.), Брахим Диас (18 г.), Фил Фоудън (17 г.) и Александър Зинченко (21 г.). Това не се отрази на състава от Манчестър, който направи силно първо полувреме. За \"лисиците\" най-добрите положения бяха на сметката на бившия играч на \"Сити\" Келечи Ихеначо. След почивката \"Лестър\" потърси изравняването, а на терена се появиха Джейми Варди, Рияд Марез и Демари Грей, които трябваше да усилят нападателната мощ на домакините. За \"Сити\" напрежението се усили след принудителното излизане от терена на Мангала. Централният защитник счупи носа си, а смяната му доведе до рокади, при които Данило застана в сърцето на отбраната, а Кайл Уокър влезе от пейката. \"Лестър\" нямаше чисто голово положение, а съдията Боби Мадли даде продължение от осем минути. Това видимо разгневи Пеп Гуардиола, а в края стана още по-драматично. Буквално в послените секунди Грей спечели дузпа, след като откровено симулира при една ситуация срещу Уокър и спечели наказателен удар. От дузпата Варди стреля силно в долния десен ъгъл, за да изравни резултата и да прати двубоя в продължения. Допълнителните 30 минути започнаха с натиск на \"гражданите\" и буквално секунди след подновяването на играта Габриел Жезуш можеше да вкара. Малко по-късно спорните решения на рефера Боби Мадли продължиха, отсъждайки симулация на Уокър, в ситуация когато беше повален от Драгович в наказателното поле. Все пак до края на продълженията нови голове не паднаха и така всичко се реши след дузпи. Те се изпълниха по системата АББА едва за втори път в английския футбол. За първи път това се случи в мача за \"Къмюнити шийлд\" в началото на сезона между \"Арсенал\" и \"Челси\". По ирония на съдбата Варди, който беше изравнил резултата от дузпа, пропусна изстрела си от 11-те метра, като Браво изби изстрела в ъгъла. След него и Марез беше спрян от вратаря на \"Сити\". Преди двата пропуска на \"лисиците\" безгрешно стреляха Кристиян Фукс, Хари Магуайър и Висенте Ибора. За \"Сити\" точни бяха Гюндоган, Яя Туре, дебютантът Лукас Нмеча и Габриел Жезуш. В другия мач \"Арсенал\" записа втора поредна победа с 1:0. След като през уикенда \"артилеристите\" победиха \"Нюкасъл\" със същия резултат, сега взеха и лондонското дерби. Единственият гол на \"Емиратс\" отбеляза Дани Уелбек три минути преди края на първото полувреме. Нападателят се възползва от груба грешка на защитата на \"чуковете\" и подаване на Матийо Дебюши. Арсен Венгер спази традицията да залага на играчи, които по-рядко получават шанс за изява. Класирането на полуфинал е първо за \"Арсенал\" от 2011 г., когато тимът игра във финала, но изненадващо отстъпи на \"Бирмингам\". В сряда предстоят другите два четвъртфинала между \"Челси\" и \"Борнмът\", и \"Бристол сити\" срещу носителя на трофея \"Манчестър юнайтед\". Жребият за полуфиналите ще се тегли веднага след двубоите.", "date": "2017.12.20", "title": "\"Сити\" се класира за полуфинал в Купата на лигата след драма с дузпи срещу \"Лестър\""}
{"url": "http://www.dnevnik.bg/bulgaria/2017/12/20/3100354_v_prokuraturata_niama_informaciia_za_sreshtite_na/", "text": "В прокуратурата няма налична информация, нито регистър за срещите на главния прокурор. Това се разбира от дело, заведено по Закона за достъп до обществена информация от журналиста Лъчезар Лисицов от бургаския сайт  \"Флагман\". Той е поискал от прокуратурата , дали има регистър, дали се създават докладни записки или други документи от тези срещи, дали бъдещите срещи се вписват в работния график на главния прокурор и дали този график се съхранява и под каква форма. От прокуратурата не отговарят на това заявление, което е мълчалив отказ. Той е обжалван пред Административен съд София град, който се произнася  с решение на 14 ноември . С нето отказът се отменя, а държавното обвинение е задължено да се произнесе мотивирано по искането. В края на ноември решението е обжалвано пред Върховния административен съд, показа проверка на \"Дневник\". От  протокола  от заседанието пред Административния съд, става известно, че юрисконсултът, който представлява заместник-главния прокурор, напрактика дава отговор на заявлението. \"В заявлението се иска информация за срещи на главния прокурор и тяхното провеждане, за което , а следва да се създаде. Заявителят иска да се отговаря на зададени от него въпроси, а не достъп до информация, която може да се предостави чрез някоя от формите, които предвижда закона по чл. 26 от ЗДОИ. Считаме, че не е налице задължение за произнасяне на държавния орган, поради което не е налице и акт, подлежащ на обжалване\", твърди още юристконсултът с инициал Б. Пред сайта \"Флагман\" адвокатът по делото Александър Кашъмов от програма \"Достъп до обществена информация\" коментира \"Беше отменен мълчаливият отказ на зам.-главния прокурор да даде отговор по ЗДОИ за това дали се записват срещите на главния прокурор, къде се записват и се съхранят записите, къде се регистрират. Това смятам, че беше много важно дело и важно решение на съда, тъй като говорим за борба с корупцията. България се готви да приеме и закон...\" Кашъмов напомня и за опитите на държавата да убеди Европейската комисия, че се полагат усилия за борба с корупцията. Но в действителност точно в тези детайли се крият важните изводи за това дали в България са налице реални усилия за предотвратяване и борба с това негативно явление. С кого и при какви обстоятелства се срещат публичните фигури, има ли публичен запис за това, достъпно ли е за обществото, включително и по закона за достъп до информация. , която предотвратява наистина риска от корупция, смята Александър Кашъмов. Темата за срещите на главния прокурор доби актуалност, след като през пролетта стана известно как Сотир Цацаров е отишъл в офиса на бившия член на ръководството на БСП Георги Гергов, където е бил и издателят на в. \"Сега\" Сашо Дончев. За срещата стана известно от  изявление  на Дончев, като той твърдеше, че Цацаров го е питал за позицията му, за съдържанието на вестника и на карикатурите на Христо Комарницки в него, както и дали финансира партия \"Да, България\" и защо го прави, след като има хубав бизнес. Освен това според Дончев Цацаров го е попитал \"нима се съмнявате, че вашите телефони и комуникации са под контрол\". Това са въпроси, на които главният прокурор категорично отказа да отговаря. Не стана и известно защо се е провела срещата и по чия инициатива. Инспекторатът на ВСС започна проверка по случая, но  не откри нищо нередно. Лидерът на БСП Корнелия Нинова поиска и получи оставката на Гергов от ръководството на партията, а в отговор  той заяви,  че и тя е имала срещи с главния прокурор.  Коментарът на Нинова беше , че се е видяла с Цацаров, но това станало в приемното му време и при първоначално записана среща.", "date": "2017.12.20", "title": "В прокуратурата няма информация за срещите на главния прокурор"}
{"url": "http://www.dnevnik.bg/sviat/2017/12/20/3100433_franciia_spasi_porno_na_232_godini_kato_go_obiavi_za/", "text": "Франция спря в последния момент част от търг, на който в сряда в Париж ще бъде предложена за продажба най-богатата частна колекция от ръкописи в света.  Днес ще се направи първият опит за ликвидиране на колекцията от внушителните 130 000 ръкописа, литературни и художествени произведения, събрана от групата \"Аристофил\" (Aristophil). Тя бе основана през 1990 г. и събра средства от близо 18 000 инвеститори в замяна на това, че всеки от тях ще притежава дял от събраните шедьоври. През годините бяха изкупени уникати за стотици милиони евро, но през 2015г. компанията фалира, причинявайки загуби на вложителите. Основателят Жерар Леритие, който днес е на 69 години, бе арестуван и е разследван по подозрения за измама в особено големи размери, които той отхвърля. Спасеното произведение е \"120 дни на Содом\", написано от Маркиз дьо Сад докато излежава присъда в Бастилията. То е смятано за едно от най-ранните и най-провокативни еротични произведения.  За да спаси \"120 дни на Содом\" френската държава го обяви за национално богатство, което не може да бъде продадено на чужденец. Произведението на Дьо Сад от 1785 г. бе наречено от медиите \"порно на 232 години\". То представлява 33 свитъка с обща дължина 12 метра. Те описват историята на четирима аристократи, решили да изпробват всяка сексуална \"перверзия\", за която се сетят. Свитъците са оставени скрити в килията, когато маркизът е преместен от затвора по време на Френската революция. Те са открити и публикувани по-късно, закупени са за 7 милиона евро, а днес се очакваше за тях да бъдат предложени между 4 и 6 милиона евро. Друг от шедьоврите, блокирани от културното министерство на Франция, е Вторият манифест на сюрреализма от Андре Бретон. С него щяха да бъдат предложени негови писма и текстове, изиграли основополагаща роля за това движение в изкуството на ХХ век. За този лот от търга се очакваха до 5.5 млн. евро. Интерес към двата блокирани лота са проявили частни колекционери от САЩ и Европа, обявиха от аукционната къща Aguttes. Сега френската държава ще има 30 месеца за набиране на средства, с които да откупи блокираните произведения. В противен случай те се завръщат на търга. Сред шедьоврите е и оригиналният ръкопис на \"Тримата мускетари\" от Александър Дюма, както и нотни ръкописи на Рихард Щраус. Истинската съкровищница се допълва от лични изчисления на пионера на квантовата теория Ервин Шрьодингер, стихове от перото на Артюр Рембо, вдъхновилите кино хита от преди 20 години \"Титаник\" 40 страници описание от оцелялата в корабокрушението Хелън Чърчил Канди, ръкописи на Оноре дьо Балзак и емоционална кореспонденция между адмирал Хорейшо Нелсън и император Наполеон I. Ликвидирането на колекцията ще стане в следващите 6 години на повече от 20 аукциона. Решението да се разтегли процесът във времето е да се избегне пренасищане на пазара с хиляди изключителни произведения и ръкописи, което би свалило цената им. Преди оттеглянето на уникатите на Маркиз дьо Сад и Андре Бретон се очакваше на днешния търг да бъдат събрани между 12 и 16 милиона евро.", "date": "2017.12.20", "title": "Франция спаси \"порно на 232 години\", като го обяви за национално богатство"}
{"url": "http://www.dnevnik.bg/bulgaria/2017/12/20/3100371_skandalno_protakane_e_spasilo_borislav_sarafov_ot/", "text": "Протяжна размяна на писма между Инспектората на Висшия съдебен съвет /ИВСС/ и Прокурорската колегия /ПК/ на съвета от май до юли 2017 г. и тупане на топката от главния инспектор Теодора Точкова е способствало да изтече 6-месечният срок, в който е можело да бъде образувано дисциплинарно производство срещу Борислав Сарафов, новоизбрания директор на Националната следствена служба с ранг на зам.-главен прокурор. Този е изводът от официалната информация на ИВСС, разпространена снощи в отговор на многобройни запитвания на медиите още преди избора на Сарафов миналата седмица защо не е било образувано дисциплинарно производство срещу него, след като е имало предложение на ИВСС за това до прокурорската колегия на ВСС. От информацията на ИВСС не се разбира кой носи отговорността да не бъде изпълнено предложението на инспекторите. От писмото се разбира, че инспекторатът се е сезирал от публикации в  \"Капитал\",  Медиапул и \"Правен свят\" от 28 февруали 2017 г. за поведението на Сарафов като зам.-главен прокурор на оперативна среща със следователи от Националната следствена служба и местни прокурори в Шумен във връзка с експлозията на влаковата композиция в Хитрино. Там Сарафов отправил към тях обиди, нарекъл е следователя Страхил Каменички \"заешко сърце\" за това, че още не е повдигнал обвинения \"на двама убийци\", визирайки машинистите на влака, преди да е приключило разследването. След срещата следователят Каменички сезира Етичната комисия на прокуратурата и наред с това заведе дело, но то беше прекратено заради имунитета на Сарафов. Въз основа на публикациите Инспекторатът започнал проверка. г. ИВСС взел решение да внесе предложение до ВСС за образуване на дисциплинарно производство срещу Борислав Сарафов за извършени от него нарушения - \"нарушаване независимостта на следовател при извършване на разследване и уронване престижа на съдебната власт\". Същевременно обаче главният инспектор Теодора Точкова класифицирала преписката като \"служебна тайна, с гриф за сигурност \"за служебно ползване\", но някои от материалите са оставени некласифицирани. На 17 май Прокурорската колегия пише на ИВСС, че \"преписката съдържа и документи, които не са маркирани с гриф за сигурност от техния автор, съгласно нормите на ЗЗКИ\" /Закона за защита на класифицираната информация/. Не се предприема нищо до края на юни . Прокурорската колегия връща на Инспектората предложението и материалите към него за декласификация, материалите постъпват в ИВСС на 11 юли. продължава, като е вкарана в сюжета и ДКСИ /Държавната комисия за сигурност на информацията/, на която главният инспектор Точкова пише писмо с искане на \"методически указания\" как да приложи закона, който е ясен: само авторът на документа може да класифицира или декласифицира материалите, тоест самата Точкова. Това гласи и отговорът от ДКСИ.  ИВСС пак изпраща на Прокурорската колегия предложението за дисциплинарно производство срещу Сарафов. Междувременно е започнала лятната ваканция на ВСС и Прокурорската колегия се събира чак на Към тази дата обаче е вече изтекъл шестмесечният срок, в който може да се търси дисциплинарна отговорност от магистрата. По закон срокът тече от узнаването за нарушението - в случая от публикацията в медиите /28 февруари 2017/, и е изтекъл на 28 август. - Защо главният инспектор Теодора Точкова изпраща засекретени материали на орган /Прокурорскатка колегия/, който е натоварен по служба да работи с тези материали? (Материали за евентуално дисциплинарно производство се засекретяват по правило, за да не стигне информацията до проверявания магистрат и да се запази самоличността на подателя на сигнала. В случая нито една от тези хипотези не е налице, защото Инспекторатът се е сезирал от медиите, които са описали случая.) - Защо, при публичността на конкретния случай, Прокурорската колегия пише обратно на ИВСС, че не били засекретени всичките материали, като същевременно иска декласифициране на засекретените? - Защо главният инспектор губи време да пише на ДКСИ да пита кой може да разсекрети материалите, след като това е казано в прав текст в закона? - Защо въобще и двата органа се занимават с проблема дали и как е класифицирана преписката, като членовете на ВСС имат достъп до класифицирана информация на принципа \"необходимост да се знае\"? Освен това Прокурорската колегия не е ли могла да се позове на грифа \"За служебно ползване\" и да си свърши работата? Абсурдният сюжет заслужава внимание като потвърждение на едно протяжно и договорено спасяване на Борислав Сарафов от дисциплинарно дело. Защото дисциплинарното производство би попречило да бъде кандидатиран и избран за шеф на Националната следствена служба. Което, от своя страна, подсказва, че много по-рано от формалното му кандидатиране Сарафов е бил \"избран\" от Прокурорската колегия, в която решенията, както е известно, се вземат съобразно волята на главния прокурор.", "date": "2017.12.20", "title": "Скандално протакане е спасило Борислав Сарафов от дисциплинарно производство"}
{"url": "http://www.dnevnik.bg/sport/2017/12/20/3100155_fifa_moje_da_se_okaje_prinudena_da_spre_izpolzvaneto/", "text": "ФИФА може да се окаже принудена да спре употребата на бързо изчезващия спрей във футбола заради дело, заведено от изобретателя на продукта Хайне Алемане, съобщава \"Ню Йорк таймс\". Тази седмица съдът в Рио де Жанейро е признал патента на продукта на бразилеца в 44 страни. Според Алемане ФИФА е започнала да използва бързо изсъхващата пяна без негово позволение, с което нарушава правата на интелектуалната собственост върху продукта. В резултат на решението на съда ФИФА е получила предупреждение да преустанови използването на спрея или рискува глоба от 15 хиляди долара на мач. \"ФИФА ми открадна идеята. Това не е феърплей\", заяви бразилецът, цитиран от изданието. Според него заради налагането във футбола други компании са започнали да произвеждат и продават продукта. Бързо изсъхващата пяна се използва от съдиите във футбола, като с нея се маркира мястото на отсъдения фаул и отстоянието на стената. Изобретението предизвика вълнения и реакции след използването му на световното първенство през 2014 г. в Бразилия. От ФИФА са отказали отговор по въпроса, докато тече съдебният процес. Според изданието пет месеца преди световното първенство през 2014 г. ФИФА е предложила половин милион долара за правата на продукта на Алемане. След отказ на бразилеца от ФИФА са се насочили към друга фирма в Рио де Жанейро, която е доставила безвъзмездно 300 флакона за шампионата. Алемане, който досега не е получил никакви пари за изобретението си, се е надявал на подкрепа от президента на ФИФА Джани Инфантино. Швейцарецът зае поста в края на февруари през 2016 г. \"Това беше шанс да покаже дали е велик човек или е посредствен като пиратите от миналото\", заяви Алемане, цитиран от \"Ню Йорк таймс\". Алемане се надява да получи признание за изобретението си, което му е отнело 15 години за разработване. Той иска и компенсация от ФИФА в размер на 100 милиона долара.", "date": "2017.12.20", "title": "ФИФА може да се окаже принудена да спре използването на спрея във футбола"}
{"url": "http://www.dnevnik.bg/skorost/avtomobilna_industriia/2017/12/20/3100323_chempiun_zapochva_da_predlaga_komponenti_za/", "text": "Американската компания за автомобилни артикули \"Чемпиън\" (Champion), позната до сега основно със своите свещи и чистачки, излиза на пазара на компоненти за спирачната система – дискове и накладки, както и с пълен набор крушки за фаровете, стоповете, интериорното осветление и т.н. Целта е да се предостави по-пълна услуга. Ръководството на \"Чемпиън\" смята, че добавянето на новите продукти към вече предлаганите, ще позволи с тях да се правят 25% от всички обслужвания по автомобилите. Освен вече споменатите артикули, американската компания произвежда също горивни, маслени, въздушни и за купето филтри, кабели за свещите, и контролни блокове за подгряването на дизеловите автомобили, Накладките \"Чемпиън\" ще се произвеждат в завода в Костелек, Чехия, който има 60 годишни традиции в тази сфера. Въпреки, че американската марка е част от концерна \"Федерал могул\", който притежава и марките \"Феродо\" и \"Юрид\" за подобни продукти, не се очаква да има канибализъм. Крушките за фаровете пък ще са халогенни, ксенонови и с удължен живот. Те ще се правят в Германия. Основната идея е да се използва култовия статус на \"Чемпиън\" за привличане на клиенти и към новите продукти. Плановете са да бъдат инвестирани сериозни средства в маркетинг и реклама. Разработена и стратегия наречена \"Кътът на Чемпион\" (Champion\"s corner), в който на едно място ще са изложени всички продукти на концерна. Що е то сервизен гуру В САЩ вече работи и програмата сервизен гуру, при която на собствениците на сервизи се обясняват предимствата на продуктите на \"Чемпиън\". Следващата страна, в която ще тръгне инициативата е Русия, като всеки месец ще се покрива нова държава. На всеки от продуктите на \"Чемпиън\" има QR код, който може да се сканира с мобилен телефон. Целта е клиентът лесно да се ориентира кой точно тип продукт е подходящ за неговата кола, как става смяната и т.н. Разработен и уеб сайт, на който сервицните работници могат да намерят различна полезна информация. Що се отнася до утвърдените продукти – при горивните свещи все повече навлизат тези, в които се използват ценни метали като иридиум и платина. При подгревните свещи пък все по-търсени са керамичните и тези, които разполагат със сензор за мерене на компресията, за са осигурят оптималното загряване на горивната смес. При чистачките се залага на три семейства като \"Чемпиън Аеровантаж\" (Aerovantage) са във високия сегмент, \"Изивижън\" (Еasy Vision) са в златната среда, а \"Рейни дей\" (Rainy Day) са бюджетните. Собствени заводи в утвърдени локации Като свой коз от \"Чемпиън\" посочват, че си произвеждат нещата в собствени фабрики, което дава възможност за стриктен контрол на качеството. Заводите, пък са в Европа и Северна Америка, което също се цени. От компанията не скриват, че мислят за още по-голяма разширяване на гамата от продукти, като в САЩ например под марката \"Чемпион\" се предлагат и акумулатори.", "date": "2017.12.20", "title": "\"Чемпиън\" започва да предлага компоненти за спирачките и светлините"}
{"url": "http://www.dnevnik.bg/bulgaria/2017/12/20/3088804_ignajden_e_zapochvat_kolednite_praznici/", "text": "Днес е Игнажден - денят, в който православната църква почита паметта на свети Игнатий. Свещеномъченик Игнатий Богоносец бил ученик на свети Йоан Богослов. Той става епископ на Антиохийската църква, където пръв въвежда пеенето на божествените песни на два клира (хора), прието впоследствие и от другите християнски църкви. Паството му го нарича Богоносец, защото той самият казвал, че \"носи Бога в себе си, в душата си\". Осъден е на смърт от римския император Траян заради верските си убеждения. Загива мъченически, разкъсан от лъвове. Според народните вярвания на Игнажден започват коледните празници, защото се смята, че на този ден започват родилните мъки на Божията майка. Характерен за празника е обичаят полазване. По това кой човек пръв влезе в дома сутринта се гадае за здравето, плодородието и имането през годината. Ако се случи първият гост (полазник) да е добър и богат, то и годината ще е плодородна. Не се иска и не се дава нищо назаем. Според народните вярвания днес жените не трябва да похващат никаква домашна работа, за да забременяват и раждат лесно.", "date": "2017.12.20", "title": "Игнажден е, започват коледните празници"}
{"url": "http://www.dnevnik.bg/sviat/2017/12/20/3100251_oligarhiiata_shte_ubie_demokraciiata/", "text": "Какво се случва на общество, в което икономическата власт е концентрирана в ръцете на малцинството? Настоящето може да даде несигурен отговор. Малък глобален елит се радва на огромно благоденствие; масите под него в различна степен са забравени. Миналата седмица изследване за неравенството в света (World Inequality Report) - проект, в който участват над 100 изследователи в повече от 70 страни, установи, че най-богатият 1% от населението е прибрал 27% от световните приходи между 1980 и 2016 г. По-бедната половина от човечеството е получила 12%. Макар че последните 40 години са донесли ползи на най-бедните, големите печеливши са най-богатите. Икономическият възход на Китай извади стотици милиони от бедността, но делът на богатството, притежаван от най-богатия 1%, се е удвоил от 15 на 30%. Подобна е концентрацията на богатство в Индия и Русия, а неравенството, невиждано след британското колониално владичество и епохата на царизма, се появи отново. В изследването се предупреждава, че до 2030 г. едва 250 души може да притежават 1.5% от всички богатства в света. На запад преобладаващата през последните години идеология е приватизация, дерегулация, а напоследък и икономии. Те са превърнати в правила, които служат да се държи под контрол силата на електората. Резултатът е по-високи печалби и дивиденти, по-ниски данъци, а за най-богатите - по-голям дял от националния доход. Безкрайното правене и харчене на богатство се е превърнало в начин на живот. Само че за сметка на почти всички останали:  ерата на глобализацията  е свидетел на стагнация в заплащането на групите с ниски и средни доходи в Северна Америка и Европа. Токсичният отпадък от тези практики, дължащи се колкото на вътрешен избор, толкова и на глобален натиск, трови политиката. Подкрепата за нетрадиционните партии в момента е в най-високата си точка след 30-те години на миналия век. Същевременно Съществуват законни искания на гражданите, на които трябва да бъде отговорено. Но те често се подклаждат от най-лошите измежду нас. Във Великобритания на  Брекзит  антисистемната ненавист се канализира от особен кръг опортюнисти, които с двусмислената си фразеология внушават, че размиването на работническите права ще доведе до \"бум на извънредния труд\". Доналд Тръмп е изразител на гнева на белите работници в САЩ, но подкрепя план за практическо превръщане на страната в данъчен рай за най-богатите 0.1% от населението, които ще се радват на най-ниските данъчни ставки след Позлатения век. Ако реакционни националисти говорят за революция, а в действителност гарантират статуквото на плутокрацията, то същият злополучен елемент може да бъде открит в прогресивния глобализъм. Желанието на  Еманюел Макрон  да обложи с по-високи данъци заплатите, отколкото печалбите на бизнеса във Франция, е лош сигнал, че Няма нищо неизбежно в това колко икономическа свобода се дава на богатите или колко дълго продължава стагнацията на доходите. За нейна чест Европа показва пътя: ако светът я последва, глобалното неравенство ще намалее. Континентът по никакъв начин не е перфектен: трябва да има общоевропейски данъци за най-богатите компании и индивиди, защото те се възползват най-много от безмитната търговия. Гражданите трябва да възродят идеята, че политиката предлага демократична защита, водеща корените си от традицията за равенство. В Обединеното кралство е смущаващо да се види как строителна компания плаща на изпълнителния си директор 110 милиона лири, след като се е възползвала от огромна държавна субсидия и цени на акциите, които са се съвзели след борсовите сривове. Защо министрите не поискат от него да публикува данъчна декларация, за да покаже, че ще плати 45 млн. лири обратно на хазната? Подходът laissez faire твърде дълго подчиняваше демокрацията и създаде Съдията от Върховния съд на САЩ Луис Брандис някога отбеляза правилно: \"Може да имаме демокрация и богатство, концентрирано в ръцете на малцина, но не можем да имаме и двете.\" Политиците трябва да поставят въпроса за по-справедлив ред: да се обявят за по-прогресивни данъци и глобален финансов регистър, за да не може богатството да бъде скривано в данъчни убежища. Държавните разходи за здравеопазване, образование и в социалната сфера са необходими за смислено проявяване на гражданството. Богатите трябва да споделят бремето на общите предизвикателства - не просто да отплават далеч със своите яхти, регистрирани в някой данъчен рай. Бунтарското настроение у избирателите само ще се задълбочава, когато започнат да плащат такси за вредните газове, при положение че богатите дори не плащат данъци. Съвременният живот почива върху крехко съгласие, че властта работи, защото гражданите вярват, че е така. Тази вяра се крепи и върху това, че богатите дават своята лепта. Затова те трябва да го правят. / БТА", "date": "2017.12.20", "title": "Олигархията ще убие демокрацията"}
{"url": "http://www.dnevnik.bg/analizi/2017/12/20/3091963_2017_-_bulgariia_e_po-malko_evropeiska_otpredi_10/", "text": "- С разгръщането на държавна политика за тормоз над критиците на властта – политика, почерпена от книгата \"1984\" в частта \"петминутка на омразата\". Публикуват се списъци и свитъци (писани от анонимни лакеи на властта) на \"врагове на народа\" – нещо, невиждано от диктаторските времена насам. За всички свои провали, особено по линия \"Европейски съюз\", ГЕРБ обвинява ту \"Зелените\", ту – \"Да, България\"; все партии, никога не упражнявали никаква порция от властта.  В бъдеще може би ще гледаме на 2017-та като годината, в която властта се опита да омаскари и заглуши всички свои критици със средствата на Гьобелс от 30-те години и на Путин / Ердоган днес. - \"Председателството\", членувано. - Няколко видими причини:  1. За да ударят Корнелия Нинова и й отслабят позициите вътре в БСП;  2. За да внушат следното равенство: \"Костов/ОДС = крадци = всички днешни наследници на \"синьото\" и те са крадци = да си налягат парцалите, да не вземем да ги арестуваме\".  Второто положение просто осъществява, с инструментите на превзетата власт, пропагандните тези на изданията на Пеевски относно \"слугите на олигархията\" и подобни. С което ГЕРБ постигат обаче следното равенство, което не са планирали да постигнат: \"Пеевски=ГЕРБ\". 3. За да делегитимират частната собственост изобщо; и да пре-легитимират държавната. Така подготвят почвата за лозунга \"Всичко в държавата, нищо извън държавата, нищо против държавата!\", разработен от Бенито Мусолини през 1923 година. Целта, за разлика от Мусолини, е битова:   държавата властващата групировка да присвоява ресурси. В пост-социалистическа страна като България, делегитимирането на частната собственост неизбежно делегитимира и демокрацията като форма на организация на властта. ГЕРБ не знаят това (не четат книги), но го чувстват. Затова по-дългосрочната перспектива (т.е. отвъд експроприацията на собственост) е – подготовката за някакъв вид не-демократично управление. Дали това е възможно в рамките на ЕС и НАТО – предстои да видим. - Постепенно покриват с битово-нацистки лак сегашния модел на властване. Полека превеждат нравите на милиционер-социализма в национал-социализъм. От тази гледна точка ОП печелят, в стратегически план, повече от ГЕРБ, чиито ползи са само тактически: национал-социализмът е по-привлекателен, за типа гласоподаватели, които гласуват за партии като ГЕРБ, отколкото – милиционер-социализмът. - Стоплянето на отношенията с Македония е постижение, макар по-голямата част от него да е на самите македонци, които престанаха да \"се правят на интересни\". Фарсовите визити по арабски емирства и султанства не се броят – имаше такива и миналия път, от които не последва нищо (освен може би някакви лични приходи за някои участници). Слугуването на Русия става все по-видимо. Не желая да коментирам приноса на Борисов за стабилността на Германия (\"Прегърнах Меркел и й дадох кураж да прави правителство\"...). Борисов ме изненадва с това, че страхът, който видимо го гони от около година и половина, като че се усилва. От какво е този страх? Подозирам, че отговорът, когато го научим, ще промени нашата представа за управлението на страната.  - Опозицията е имитациона, което личи от гласуванията по ключови въпроси. Мозинството – т.е. Борисов и Цветанов – задават тона.  - На Пеевски и Борисов, в този порядък. - На различни боричкащи се кланове, над които се рее Нинова, опитваща се да е над клановите боричкания, за да не затъне с някой от замесените в противоборството. БСП може да не е \"на Русия\", но е категорично инструмент, работещ в интерес на Русия. - На Ахмед Доган. - Очевидно човекът не е злонамерен – на няколко пъти заставаше зад правилни позиции, изразявани в обществото. Проспа обаче извънредното законодателство на ГЕРБ, което е глупост от негова страна, защото след края на мандата му това законодателство може да го вкара в ареста за доста време. Изобщо – време е да престане да сънува самолети и да става политик, инак ще го оглозгат, а и гражданството няма да има полза от него. - Не. Реалната власт е, в основни линии, събрана в трима – Борисов, Цацаров, Пеевски. А те не са разделени в основната си политическа философия: че властта е неограничена и служи, за да се усвоява ресурс от обществото. Което е философията на руските, да речем, царе от Иван Грозни насам и обяснява лекотата, с която българската върхушка си общува с кремълската. - Някои индустрии и някои градове в България са европейски. По отношение обаче на основни \"европейски\" репери – независим живот на гражданите, свобода на изказа, закрила на частната собственост, свобода от произвола на властта – България е по-малко европейска отколкото беше преди 10 години и повече \"евразийска\": гражданите са все по-зависими и по-незащитени срещу произвола на властта, свободата на изказа е силно ограничена, частната собственост се превзема непрестанно. ", "date": "2017.12.20", "title": "2017 - България е по-малко европейска отпреди 10 години и повече \"евразийска\""}
{"url": "http://www.dnevnik.bg/bulgaria/2017/12/20/3100431_trubite_za_nerealiziraniia_jujen_potok_veroiatno/", "text": "Тръбите за нереализирания газопровод \"Южен поток\" ще останат на склад в Пристанище Варна най-малко до края на 2019 г. , когато изтича договорът с дружеството \"Южен поток транспорт\". Това каза изпълнителният директор на пристанището Петър Сеферов. Според него наемните такси за тръбите формират значителна част от приходите на варненското пристанище, което очаква печалбата му за тази година да достигне 12 млн. лв. при брутни финансови постъпления и от близо 72 млн. лв. По данни, предоставени от държавната компания в момента \"Южен поток транспорт\" плаща не само за складирането на вече доставените тръби, но и за резервирани площи за евентуални бъдещи доставки. Колко точно харчи руското дружество за съхранението на неизползваните тръби не стана ясно. Но  още през декември 2015 г. бяха оповестени данни , според които само за 5 месеца от обработката и складирането на 65 т. тръби, с които трябваше да бъде изградено морското трасе на газопровода \"Южен поток\", варненското пристанище е спечелило над 2 млн. лв. Това означава, че ако условията по четиригодишния договора за складиране на тръбите , сключен пред 2015г. не са променени, наемните такси за тях формират повече от една трета от печалбата на \"Пристанище Варна\" ЕАД. Според предварителните планове морският газопровод \"Южен поток\" трябваше да се състои състои от четири паралелни линии, разположени по дъното на Черно море. За всяка от тях щяха да бъдат необходими повече от 75 хиляди тръби. Част от тях и в момента се съхраняват на територията на така наречените складови терминали, разположени в пристанищата на Варна и Бургас.", "date": "2017.12.20", "title": "Тръбите за нереализирания \"Южен поток\" вероятно носят около една трета от печалбата на \"Пристанище Варна\""}
{"url": "http://www.dnevnik.bg/sviat/2017/12/20/3100541_frenskite_socialisti_prodavat_centralata_si_v_parij_za/", "text": "Френската социалистическа партия обяви, че е сключила сделка за продажбата на централата си в Париж за 45.5 млн. евро, след като закъса за пари заради тежките поражения на тазгодишните президентски и парламентарни избори, предаде БТА. Сградата на най-старата френска политическа сила се намира в шикозен район на Париж - на улица \"Солферино\", близо до музея \"Орсе\" и централата на Ордена на почетния легион. На отсрещния бряг на р. Сена са разположени градините \"Тюйлери\" и Лувъра. Зданието, където е разположена щабквартирата на социалистите от победата на Франсоа Митеран на президентските избори през 1981 г., ще бъде продадена на компанията а недвижими имоти \"Апсис\". Френската социалистическа партия загуби голяма част от държавната си субсидия, след като взе едва 29 депутатски места на парламентарните избори този юни. Преди това имаше 280 места в 577-местната долна камара. Наред с това през април нейният кандидат за президент отпадна на първия тур на президентските избори и остана пети с едва 6% от гласовете. Според ковчежника на партията Жан-Франсоа Дьоба годишният ѝ бюджет ще бъде намален от 28 на 8 млн. евро, което значи, че до следващите избори социалистите ще разполагат със 100 милиона по-малко, отколкото по време на 5-годишния мандат на Франсоа Оланд. В началото на 2018 г. най-голямата дясна опозиционна партия \"Републиканците\" също ще реши съдбата на централата си. Партията има дългове в размер на 55 млн. евро и някои нейни членове настояват сградата да бъде продадена, за да се покрият част от тях. ", "date": "2017.12.20", "title": "Френските социалисти продават централата си в Париж, за да избегнат финансов крах"}
{"url": "http://www.dnevnik.bg/bulgaria/2017/12/20/3100395_eksperti_vuzraziha_sreshtu_stroitelstvoto_na/", "text": "Сграда с височина 62 м. и поне 18 етажа възнамеряват да построят в центъра на Варна компаниите \"Пропъртис ПС\" и \"Борд\". Проектът е бил представен на заседание на Общинският експертен съвет по устройство на територията вчера. Двата парцела, в които трябва да бъде извършено строителството на са с обща големина 1.39 дка. Те се намират на кръстовището на булевардите \"Сливница\" и \"Княз Борис I\". Едноличен собственик на \"Пропъртис ПС\" е Петя Славова, а на \"Борд\" - холандския гражданин Мартин Хаугаард. Справка в архива на Търговския регистър показва, че той е придобил компанията през 2010 г. от двамата дотогавашни съдружници в нея – Даниел Славов и Емил Петров. Според участници във вчерашното заседание на Експертния съвет по устройство на територията във Варна, с които \"Дневник\" разговаря, приемането на проекта за строителство на над 60 метровата кула е било отложено заради срещу реализацията му в представения вариант. Те са били свързани основно със  сериозните промени които той ще наложи в устройството на района . Спорове е предизвикало и натоварването му с трафик, който съществуващата в момента инфраструктура не би могла да поеме. Експертите, участвали в съвета, са били на мнение, че с проекта се надвишават и показателите за застрояване на квартала според регулационния план, който действа в момента. Заявлението за допускане, проучване и проектиране за изменение на Подробния устройствен план на терените, върху, които трябва да бъде извършено строителството на високата сграда е било разгледано от Експертния съвет по устройство на територията още на 29 ноември т.г. То е било внесено от инвеститорите в общинската администрация само две седмици по-рано – на 14 ноември. В него е записано, че За първи път проектът за строителство на високоетажна сграда на същото място беше дискутиран в Общинският експертен съвет по устройство на територията още през юли 2008 г.   Тогава обсъждане беше отложено с мотива ,че реализацията на сграда с подобни мащаби част от които са паркове и пешеходни зони.  Според изразените тогава критични мнения  тя би наложила изграждането на съответната инфраструктура, паркинги и подходи, които няма как да са ефективни, ако не обслужва поне няколко подобни проекта в съседства. По същия повод тогава Съюза на архитектите публикува становище, според което всички бъдещи сгради в историческата част на Варна - трябва да имат максимална височина от 15 м (кота корниз), като при това се спазват и специфичните изисквания за застрояване на Националния институт за паметниците на културата. По време на заседанието си от 29 ноември т.г. Експертния съвет по устройство на територията е отхвърлил и в същия район. Става дума за хотел, който би трябвало да се появи на мястото на паркинга на Фестивалния и конгресен център във Варна. В общинската администрация преди време беше внесен и още един проект за изграждане на Той трябва да се появи на мястото на паркинга на съществуващия в момента хотел \"Одесос\". Само на метри от мястото, в историческия център на Варна е проектирано и строителството на четвърта висока сграда в същия район.  Поне на 36 м. трябва да се издигне бизнесцентърът, който дружеството \"Лазурен бряг 91\"  смята да построи на терена, в който сега се намира изоставената от години старата градска баня.", "date": "2017.12.20", "title": "Експерти възразиха срещу строителството на 60-метрова сграда в центъра на Варна"}
{"url": "http://www.dnevnik.bg/kultura/2017/12/20/3100034_ot_dnes_sofiia_ima_nova_galeriia_za_suvremenno_izkustvo/", "text": "Ново изложбено пространство в столицата си дава заявка да запълни осезаема липса в столичния културен живот - на голяма и представителна галерия за съвременно изкуство. \"Структура\", ръководена от известния изкуствовед Мария Василева, отвори врати снощи, 19 декември на ул. \"Кузман Шапкарев\" 9 (до пощата) с първата си изложба \"Форми на съвместно съществуване\" - познати извън границите на страната български артисти и техни чуждестранни колеги, обединени от темата за утопията на мултикултурализма. Очакванията към \"Структура\" се дължат на първо място на Василева, бивш главен уредник в Националната и в Софийска градска галерия и един от признатите български специалисти в областта на съвременното изкуство. На второ място е самото пространство - някогашна търговска галерия в сграда от 1936 г., с тавани, високи 6,5 м. тавани и естествена светлина. Преживяло много преустройства, сред които за студио на БНТ и бинго зала, днес то е възстановено с оригиналния си оберлихт, който вдъхновява и името му. Интуицията говори, че подобни места по-често се превръщат в луксозни ресторанти и не се лъже съвсем - партньор на Василева в начинанието е брат й Любомир, който е собственик на заведения като Spaghetti Kitchen и Motto. И двамата обаче са на мнение, че е време София да има такава галерия. Виждам го по-скоро като център за съвременно изкуство, защото галерията винаги се свързва с комерсиалната страна. Аз, разбира се, искам да продавам, но това няма да стане веднага\", отчита изкуствоведът, предвид слабия интерес към този тип изкуство у нас. Мисията на \"Структура\" ще е да създаде публика за него с международна програма, която ще показва и български, и чуждестранни представителни имена. Защото, според Мария Василева, на нашата сцена, а и в България изобщо липсва самочувствие. Втората цел на галерията е \"вносът\" на чуждестранно изкуство да стимулира обратното движение на българското навън. Откриващата изложба \"Форми на съвместно съществуване\" представя признати имена в българското изкуства като Надежда Олег-Ляхова, Боряна Росса, Викенти Комитски, Красимир Терзиев и други заедно с няколко чуждестранни художници, най-известният от които е Марсел Оденбах, един от пионерите на немския видео арт. Той е представен с видеоинсталацията си \"Корабокрушение, и ти не можеш да плуваш\" от 2011 г., в която трима африканци, рискували живота си, за да стигнат до Европа, посещават платното \"Салът на Медуза\" на Жерико в Лувъра. Както френският художник навремето издирва оцелелите от мъчителното и унизително корабокрушение на френските колониалисти, така и Оденбах интервюира тримата мъже за пътя им до Европа. Но изложбата не изследва само политически и обществени проблеми. Съвместното съществуване се отнася и до различните жанрове и техники, които съжителстват в изложбата - рисунка, фотография, живопис, скулптура, неон. Някои от произведенията са направени специално за целта. \"Форми на съвместно съществуване\" продължава до 20 януари. Галерията ще предлага по 5-6 изложби годишно с времетраене от поне месец и половина, със съпътстващи събития, насочени към търсене на нова публика. В програмата предстои изложба на работещата от години в Австрия българка Адриана Чернин, холандско дуо видеоартисти, както и две изложби на австрийско и немско съвременно изкуство, подкрепено от културните институти на двете държави.", "date": "2017.12.20", "title": "От днес София има нова галерия за съвременно изкуство"}
{"url": "http://www.dnevnik.bg/sviat/2017/12/20/3100543_danuchnata_reforma_v_sasht_shte_triabva_da_bude/", "text": "Камарата на представителите на САЩ трябва да гласува утре на трето четене окончателното приемане данъчната реформа, предаде БТА. До това се стигна, след като се разбра, че три разпоредби от законопроекта нарушават правилата на горната камара на американския Конгрес. Проблемът бе открит от независимия сенатор от Върмонт Бърни Сандърс и демократа от Орегън Рон Уайдън. Камарата на представителите прие законопроекта вчера, но се налага да бъде гласуван още един път, като Сенатът ще внесе тази нощ поправки и ще го одобри. След окончателното одобряване на текста, той ще бъде изпратен на президента Доналд Тръмп за подписване. Проектът е смятан за най-значимата данъчна реформа в САЩ за последните 30 години. Предвижда се реформата на стойност 1.5 трилиона долара да осигури големи намалявания на данъците за бизнеса и за заможните и по-скромни намалявания за семействата със средни и ниски доходи, отбелязва Асошиейтед прес. Намаляването на данъците за бизнеса следва да влезе в сила през януари 2018 г., а работниците да започнат да виждат промяната в удържаните им данъци върху заплатата през февруари. Проектът бе одобрен от Камарата на представителите с 227 гласа \"за\" срещу 203 \"против\", като всички демократи и 12 републиканци гласуваха \"против\".", "date": "2017.12.20", "title": "Данъчната реформа в САЩ ще трябва да бъде гласувана за трети път"}
{"url": "http://www.dnevnik.bg/sviat/2017/12/20/3100420_evropeiskiiat_sud_reshava_dali_juber_e_prilojenie_ili/", "text": "Какво е Uber - приложение за мобилни устройства или таксиметрова услуга? А може би е хибрид между двете? Отговор на този въпрос трябва да даде в сряда Съдът на Европейския съюз (ECJ). Ако бъде призната за такси компания, това ще е лоша новина за собственици и акционери, тъй като ръководството твърди, че са само дигитален посредник между шофьори и клиенти. Uber вече работи в няколко страни от ЕС с лиценз за такси превозвач и само в Словакия и Румъния (и донякъде в Полша и Чехия) действа без лицензиране. Съдебното решение няма веднага да промени бизнеса ѝ, но ще даде основание в бъдеще национални регулатори да отправят към американската компания нови изисквания, включително да кандидатства за лиценз и да застрахова дейността си.За да няма дискриминация и прекалени изисквания, законите на ЕС защитават онлайн услугите от прекалени рестрикции и националните правителства трябва предварително да уведомят Еврокомисията за подготвяни регулации. Транспортът, от друга страна, се регулира на национално и местно ниво и новите правила в него не подлежат на надзор от ЕС.Жалбата пред съда е от сдружение на таксиметрови компании в Барселона, а докладчик обяви през май, че Uber би трябвало да се смята за транспортна компания, тъй като върши нещо повече от това просто да свързва търсенето и предлагането на услуга. Мнението му не е задължително, но съдиите обикновино следват позицията на експерта.", "date": "2017.12.20", "title": "Европейският съд решава дали \"Юбер\" е приложение или таксиметрова услуга"}
{"url": "http://www.dnevnik.bg/sport/2017/12/20/3100550_romario_gleda_kum_prezidentskiia_post_v_brazilskiia/", "text": "Бившият нападател на бразилския национален отбор по футбол Ромарио планира да се кандидатира за президент на местната федерация. В основата на идеите му заляга намерение да се пребори с корупционните скандали в организацията. Ромарио, който е сенатор в родината си, обяви плановете си четири дни след отстраняването за 90 дни на президента на бразилската федерация Марко Поло дел Неро. Последният е разследван в Бразилия за неетични действия. Заедно с предшествениците си на поста - Рикардо Тейшейра и Жозе Мария Марин, Дел Неро получи обвинения в САЩ като част от най-големия корупционен скандал в историята на футбола. Ромарио изтъкна, че никой до момента не се е борил толкова силно с проблемите като него. \"Имам квалификацията за тази работа. Моята препоръка е целият ми принос към футбола - на и извън терена\", посочи световният шампион от САЩ 1994. Според него грешната система в бразилския футбол е била \"посята\" от бившия президент на ФИФА Жоао Хавеланж, който почина миналата година. Преди време Ромарио заяви, че ще се кандидатира и за губернатор на Рио де Жанейро, за да поведе реформа в щата, изпаднал в тежка финансова криза.", "date": "2017.12.20", "title": "Ромарио гледа към президентския пост в бразилския футбол, за да се бори с корупцията"}
{"url": "http://www.dnevnik.bg/bulgaria/2017/12/20/3100555_debatut_za_dvoinite_standarti_pri_hranite_shte/", "text": "Дебатът за  двойните стандарти в храните  върви от повече от година и ще продължи поне още толкова, каза днес по БНТ министърът на земеделието на горите Румен Порожанов. Той допълни, че по темата в ЕС са се провели два съвета на министрите и специален форум в Прага, като в момента се работи по единна методология за изследване на храните. Страните-членки на ЕС от Източна Европа искат въпросът да се уреди със закони, като тяхната позиция вече се подкрепяла и от прибалтийските държави. Румен Порожанов каза, че през пролетта форум за двойните стандарти в храните ще има и в София, като тя ще е и във фокуса на поне едно заседание на съвета на министрите по време на българското председателство. В България бяха направени две сравнения на качеството между продукти, купени в България, и същите, купени в Западна Европа. При  първата проверка , която анализира състава, се видяха някои разлики. При  втората , която се занимаваше с етикетите, не бе открит двоен стандарт. В отговор на въпрос, земеделският министър каза, че само този месец в сектора ще влязат между 720 и 750 млн. лева във вид на директни плащания към земеделските производители и подпомагане на животновъдите.", "date": "2017.12.20", "title": "Дебатът за двойните стандарти при храните ще продължи поне още година, прогнозира земеделският министър"}
{"url": "http://www.dnevnik.bg/evropa/2017/12/20/3100556_novi_antidumpingovi_pravila_vlizat_v_sila_ot_dnes_v_es/", "text": "От днес в Европейския съюз влизат нови антидъмпингови правила, съобщи ДПА. Те целят да защитят производителите в блока на 28-те от евтин внос от страни като Китай. Китай е най-големият доставчик на стоки в ЕС, но блокът смята, че някои от изнасяните от азиатската страна стоки незаконно подбиват европейските цени. За да се справи с този проблем, Брюксел наложи антидъмпингови мита на различни китайски продукти, включително в стоманодобивния сектор. Преди година обаче изтече срокът на действие на правилата на Световната търговска организация, свързани с Китай, и на държавите членки на ЕС се наложи да измислят нов метод за изчисляване на \"справедливи\" вносни цени. Отсега нататък, ако Европейската комисия установи \"значително изкривяване на пазара\" между цената, на която се продава вносен продукт и цената му за производство, тя може да определи каква вносна цена би била справедлива, като сравни с други страни с подобно ниво на развитие на държавата износител. Това ще служи за основа да се установи дали с продукта се прави дъмпинг на европейския пазар. Новите европейски правила целят да не позволят на никоя държава изкуствено, чрез намеса на правителството си, да занижава цените на стоките, които изнася за ЕС./БТА", "date": "2017.12.20", "title": "Нови антидъмпингови правила влизат в сила от днес в ЕС"}
{"url": "http://www.dnevnik.bg/na_put/2017/12/20/3099376_polaznica_v_etura/", "text": "Етнографският музей на открито \"Етър\" кани днес за празнуване на Игнажден. Празникът, наричан също Полазница или Полазовден бележи началото на народната Нова година. Преди обед група момчета от Училището за коледари ще представи своите умения. Днешният ден е избран, защото според народната традиция именно на Игнажден коледарите се събират за пръв път да разучават обредните песни. Около 11:30 часа, облечени в народни носии, те ще направят генерална репетиция преди същинското коледуване. Младежите вече са научили характерната за този обичай обредност, а майсторите ще отворят работилниците си за репетицията.  Обредна храна, която е приготвяна в българските семейства на Игнажден, ще бъде представена в Самарджийската къща. Мила Кръстева ще сготви баница с праз лук. Демонстраторката е запомнила как се прави това постно ястие от жените в семейството си и е готова да го сподели с гостите на музея. Начин на приготвяне: В съд с мазнина леко се запържва праз лукът и настърганата глава целина. Отделно се сварява в подсолена вода оризът. Прибавя се към праза. Прибавят се и счуканите или нарязани орехи. Добавя се и захарта. Вземат се по два листа и с малко мазнина по средата и част от получената смес се навиват на руло. Нареждат се между 5 – 6 рула в намазана тавичка. Отгоре се поръсва малко захар. Пече се в умeрена фурна. При влизането си в Самарджийската къща, гостите на \"Етъра\" ще имат възможност да вземат наръч съчки, за да ги поставят, както е по традиция, до запаленото огнище. Такава е ролята на \"полазника\" - първия човек, влязъл в дома този ден, който според характера си може да донесе на семейството берекет, но и лишения. За да е спорна годината, полазникът трябва да внесе трески, съчки или слама, които слага най-често край огнището или зад вратата и сяда върху тях \"да мъти\". Домакините канят гостенина да седне – за да седят и мътят на полога кокошките. Полазникът разравя огъня с шумка от дъбово, крушово или сливово дърво, като нарича \"Колко искрици, толкова пиленца, шиленца, теленца...дечица\", разказват уредниците на музея. За полазник се смята и всеки член от семейството, който на Игнажден излезе навън и се върне с трески или слама вкъщи.  Като място, свързано с традициите, Етнографски музей на открито \"Етър\" очаква своя \"полазник\".", "date": "2017.12.20", "title": "Полазница в \"Етъра\""}
{"url": "http://www.dnevnik.bg/citat_na_deniia/2017/12/20/3100565_citat_na_denia_komisiiata_za_konfiskaciia_nezabavno/", "text": "Това заяви лидерът на \"Движение 21\" Татяна Дончева в сутрешния блок на Би Ти Ви. \"Не може да има държавен орган, който беззаконничи\", добави Дончева, според която \"начинът, по който се третира в момета в държавата е ужасен\". \"Това е абсолютно измислен орган, на който на първо време трябва да му бъде забранено да запорира, да блокира, повече, отколкото ще взема\", коментира тя. Дончева имаше предвид  твърденията на КОНПИ , че е открито разминаване в личните приходи и разходи на бизнесмена и съиздател на \"Дневник\" и \"Капитал\" Иво Прокопиев в размер на 14 млн. лева, заради което ще бъде поискано отнемане на имущество за близо 200 млн. лева. \"Ако искате вие да ми блокирате нещо заради задължения, всеки съд ви пита колко ви дължа\", посочи лидерът на \"Движение 21\" и добави, че КОНПИ принципно действа така. Тя припомни, че има и съдебно решение за  приватизацията на \"Каолин\"  и попита \"може ли нещо да мине три пъти на съд и после да се появява КОНПИ и казва: \"Какво ни интересува съдът\". \"Държавата не може да се управлява по мутренски, тя трябва да се управлява по закон\", каза още Татяна Дончева. Тя критикува Корнелия Нинова за липсата на позиция и заяви, че като лидер на опозицията тя трябва да демонстрира политически възгледи. Допусна, че тонът ѝ е смекчен заради участието ѝ в приватизацията и попита \"защо няма да каже за КОНПИ, за да не я нагази и нея ли\".", "date": "2017.12.20", "title": "Цитат на деня: Комисията за конфискация незабавно трябва да се закрие"}
{"url": "http://www.dnevnik.bg/evropa/2017/12/20/3100558_avstriia_obeshta_da_se_dopita_do_italiia_za_plana_si/", "text": "Новото коалиционно правителство на Австрия продължава плановете си за даване на гражданство на немскоезичното малцинство в Италия, но обещава да се допита до Рим по този проект, предаде \"Ройтерс\", цитирана от БТА. Планът за двойно гражданство за северния италиански регион Алто Адидже бе включен в  обявеното през уикенда коалиционно споразумение  между консервативната Народна партия на канцлера Себастиан Курц и крайнодясната Партия на свободата. Италианските политици  вече осъдиха това намерение  и го нарекоха проява на национализъм. Те заявиха, че това ще застраши деликатния етнически баланс в автономния регион Алто Адидже, известен и като Южен Тирол. Курц заяви, че този план, за който отдавна настоява Партията на свободата, цели единствено да насърчи сътрудничеството между европейските държави. \"Това е нещо, което ние естествено планираме да правим само в тясно сътрудничество с Италия и правителството в Рим\", увери Курц на съвместна пресконференция с лидера на Партията и свободата и вицеканцлер Хайнц-Кристиан Щрахе след първото заседание на правителството им. Алто Адидже е отстъпен от Австрия на Италия след Първата световна война. Въпреки опитите на фашисткия диктатор Бенито Мусолини да засели там хиляди етнически италианци през 20-те години, немскоезичните жители все още са повече от италианците в съотношение около две към едно. Италианците и немскоезичните в региона имат отделни училища и обикновено посещават различни барове и ресторанти. Регионът обаче се радва на широка автономия и щедри субсидии от Рим, което помага за смекчаване на сепаратистките настроения в провинцията. \"В правителствената си програма ние се съобразихме с желанието на южните тиролци, което бе изразено от всички партии в Южен Тирол и от самото провинциално правителство на Южен Тирол\", изтъкна Курц. Щрахе посочи, че Италия вече има подобна инициатива за италианските малцинства в Словения и Хърватия. В сайта на италианското външно министерство са описани условията, при които хора, останали без гражданство, след като някои територии станаха част от Югославия, могат да кандидатстват за италиански паспорт.", "date": "2017.12.20", "title": "Австрия обеща да се допита до Италия за плана си да раздава паспорти в Южен Тирол"}
{"url": "http://www.dnevnik.bg/evropa/2017/12/20/3100560_frenskiiat_parlament_okonchatelno_prie_zakon_za/", "text": "Френският парламент окончателно прие закон за прекратяване на добива на петрол и природен газ в страната от 2040 г., предаде \"Франс прес\", цитирана от БТА. За да конкретизира обещанието на президента Еманюел Макрон \"да извади Франция от изкопаемите горива\" (петрол, газ, въглища), законът предвижда повече да не се издават разрешителни за експлоатиране на петрол и газ, а съществуващите концесии за добив няма да се подновят след 2040 г. \"Пише се краят на изкопаемите горива, а парламентът пише първата му страница\", изрази задоволство министърът на екологичния преход Никола Юло след гласуването. Той добави, че текстът трябва да бъде придружен от заложени цели за намаляване на потреблението на изкопаеми горива. Недоволство у неправителствените организации предизвика приемането на две изключения в закона. Първо, производството ще може да продължи и след 2040 г., ако компанията, притежаваща разрешително, не е покрила разходите си по предварителни проучвания. Второ, ще може да продължи добивът на сяра в Лак, Югозападна Франция.", "date": "2017.12.20", "title": "Френският парламент окончателно прие закон за спиране на добива на петрол и газ от 2040 г."}
{"url": "http://www.dnevnik.bg/kultura/2017/12/20/3099797_otkus_ot_roman_za_imeto_na_ljudmila_mindova/", "text": "Колко години са минали от деня, в който сестра ти ти каза, че напускат България? Че са подали документи за зелени карти и ако ги одобрят, заминават. Първо уроци за опресняване на английския и френския. После цялата онази трескава подготовка и чакането. После окончателният отговор, че получават зелена карта. И накрая – медицинските изследвания. Всички – сестра ти, зет ти и двете деца – трябваше да минат през тези прегледи, за да е потвърдено, че нямат заболявания, заради които не биха имали право да заминат. Обикаляхте клиниките заедно. Как пък все трябваше да е в такива мрачни дни като днешния? - Какво искаш сега? Правим го заради децата. Не искам да живеят в страна, в която се слуша навсякъде чалга, в която се крещи и псува, в която всеки си бута носа в чуждия живот и лелките не спират да зяпат от балконите и прозорците си, за да слухтят какво става навън, коя с кого е излязла, коя с какво се е облякла, аууу, купила си е нова чанта, аууу, боядисала си е косата А в същото време когато някой вика за \"Помощ!\", тогава изведнъж всички пердета се оказват спуснати и никой нито чул, нито разбрал, нито видял. Не искам и аз докато се усетя един ден да стана точно такава – да вися по пейките и да обсъждам хората или да се тюхкам, че всичко е отвратително и нищо не мога да направя. - И аз не искам да живея в такава държава Разбирам те Но от това не ми става по-добре. - Ами тогава се замисли и ти. - Да, да Мисля Така и не си преставала да мислиш за това през всичките тези години. Днес обаче едно, утре друго, вдругиден – трето. Така и не се реши. \"Чакай сега да приключа с това, ооо, чакай сега с онова\" Постоянно си намираше оправдания, а в същото време понякога ставаше наистина нетърпимо. Грубиянщината по улиците, агресията навсякъде, униженията, обидите Защо не замина? Не замина, просто защото не беше възможно всички да заминат. Когато прочете \"Нощ в Лисабон\", разбра защо не замина. Ето как започваше тази велика книга на Ремарк: \" С какво по-различна беше Европа в края на този век, само шейсетина години след събитията, които описва романът на Ремарк? – питаше се. – Да не би сега на човека от Източна Европа да му е по-лесно? Да не би сега хората да не се делят на едни с редовни паспорти и други без? На хора, които имат пари да си платят билета за парахода, и на други, които нямат? Къде е разликата? Хитлер е мъртъв, Сталин е мъртъв Стената падна. Закриха концлагерите. Поне това. И откакто ги закриха, сега вече на свобода всички живеем като в доброволно изградени затвори. Махнаха бодливата тел и сега почти няма балкон и прозорци по първите етажи в градовете, които да не са покрити с яки решетки. Къщите ни са затвори. Всички граждани на тази нещастна държава са под домашен арест. Без военен режим всички се съобразяват с вечерния час. Ако замръкнеш случайно навън, въобще не е сигурно, че ще се прибереш жив. Но и вкъщи не се знае дали ще останеш жив. Колко случаи само на хора, нападнати от крадци в домовете им, както спят Полицаите вдигат ръце и казват \"Оправяйте се! На нас ни забраняват да направим каквото и да било. Използват ни като живи мишени\". Криминалните престъпници бяха пуснати на свобода и използвани ловко от една престъпна власт, която беше открила, че идеално може да ги използва срещу своите граждани. Днес политическите опоненти не са затваряни по лагерите – те стават жертви на нападения по улиците, на грабежи, на уж случайни катастрофи, на битови скандали. Стават жертви и на послушни медии, които по поръчка бълват компромати срещу всеки, който си позволява да противоречи на властта. Да не остане и едно име неопетнено. На всекиго да се измисли порок. Да бъде подигран, оплют, направен за смях Стават жертви и на мизерията – съкращавани от работа, прехвърляни на по-ниски длъжности, подчинявани на далеч по-неграмотни от тях шефове и още по-неграмотни управници, също като през комунизма, с орязвани заплати, когато изобщо имат заплати, с неизплатени осигуровки Ровещи по кофите за боклук \"Да се оправят както могат. Какво искат? Нали искаха демокрация – на им демокрация! Нали искаха свобода – на им свобода!\" Ако сега трябва да се върнеш назад и отново да помагаш на сестра си да претегли куфарите, да преминеш до нея и децата отново през всичко, какво ще направиш? Вероятно същото, освен може би с единствената разлика – няма да мрънкаш чак толкова и да гледаш кисело. Но човек не може да знае какво ще стане в бъдещето и затова се притеснява, затова сърцето му е свито, затова мрънка. Тогава, преди толкова години, не знаеше и друго. Ако го знаеше, може би щеше да направиш всичко възможно да заминеш и ти. Да видиш, че тази държава е убита заедно с всичките й граждани по най-жестокия начин, по който можеш да си представиш. Четеш за това в книгата на бай Азиз Азизоглу със спомени на българските турци, преминали през Белене. Тези хора, които не са знаели за колко време са там, дали костите им няма да изгният, дали няма да бъдат изгорени живи, както се било случило с другите преди тях, през 50-те години, така че дори в средата на 80-те още се виждали следите от пушека, останките от човешка лой Тези хора, които до един са чували нощем плача и виковете, достигащи през преградата на времето до тях, воя на хората, които също са били захвърляни там без съд и присъда Тези хора, които също са имали роднини, майки, бащи, братя, сестри Хора, които са научавали за смъртта на своите близки по най-мъчителен начин, подхвърляли са им телеграмите с тъжните вести като на кучета Тези хора, които в целия този ад и въпреки всичко са успявали да запазят човечността си, да помогнат на онзи, който не издържа, да го вдигнат духом, да плачат с него, а после да го накарат да се разсмее Тези хора, които са правели и невъзможното, за да върнат към живота оня, който е решил да си сложи края, да се обеси – защото не са спирали да вярват, че адът не може да продължава вечно, че не може безкрайно да продължи кошмарът и затова онзи, който е готов да умре за свободата и името си, не трябва да умира като страхливец Тези хора, които на брега на \"хубавия, син Дунав\", на острова, който е можел да бъде не ад, а рай, са обявили гладна стачка до смърт, ако не бъдат освободени, ако не бъде признато правото им на име, на собствено, лично, човешко име Тези хора, които в крайна сметка се бяха оказали прави – защото след гладната им стачка този чудовищен лагер е закрит, лагер, в който само през 50-те години на ХХ век от общо 11 000 души са убити 9 000 и дали числата са повече или по-малко едва ли е най-важното, щом на всички тях им е било отнето правото на име, щом костите им са били пръснати без гроб, щом техните близки са ги чакали с години да се върнат вкъщи и са тичали след всеки подобен силует на улицата, припознавали са се, плачели са без глас, а когато накрая се примирявали със загубата, тогава не им оставало друго, освен да прочетат заупокойна молитва за своите близки само наум и тайно, без свещеник, без равин, без ходжа Какво значение има точната бройка, ако в тази малка държава вероятно почти не е имало семейство без повод за постоянен траур и щом затворените през 80-те години български турци в лагера \"Белене\" са настръхвали дори само при мисълта че са на място, което не спира да кънти от предсмъртни стонове Няма го вече лагерът \"Белене\". Няма го. Сега вече има музей в Белене, почита се паметта на жертвите, създадена е фондация Няма го \"Белене\", но защо тогава гражданите на това крайдунавско градче изгониха с такова ожесточение католическия свещеник Паоло Кортези, който се опита да съживи паметта и на чист български каза \"В Белене умря България, умря справедливостта\"? Нямаше обаче в сърцето на този човек място за мъст. Той не говореше на своето паство като пред мъртъвци. Напротив – усмихваше се, играеше си с децата, учеше български заедно с тях. \"Бъдете като децата!\" В един момент обаче бежанската вълна от близкия Изток заля и България и отец Паоло приюти при себе си сирийско семейство от Дамаск. Най-обикновено семейство – мъж, жена и техните деца. Не ислямски терористи. Не такива, които взривяват влакове, обществени сгради, самолети и оставят след себе си безброй невинни жертви. Не убийци. Най-обикновено семейство, бягащо точно от това – от кланетата, от публичните екзекуции, от убийците. Не бяха се замислили новите възмутени християни и граждани на Белене за това. Не бяха чували за свети преподобни Йоан Дамаскин, който бил родом също от Дамаск, от знатно и богато семейство, и чието рождено име било Мансур ибн Сарджун ат-Таглиби, но се прочул из цял свят не с него, а с приетото християнско. Останал в историята на мъдростта като Йоан от Дамаск, като боговдъхновения, който спасил Църквата от толкова мощната по негово време ерес на иконоборството и заради това включително бил обявен за един отците на Църквата Не се сетиха и за приказките на Шехеразада и за това колко от нейните герои са точно от този чуден град. Ееех, Дамаск, Дамаск... Ееех, Белене, Белене Дали отец Паоло е чувал за страшната история, за която откакто ти прочете, не си на себе си? Чувал е сигурно, няма как да не е. В последно време той прави много повече за запазването на паметта, отколкото всички официални български лица, взети заедно. Което не е и чудно. На власт в България са наследниците на комунизма и те нямат и най-малко желание за комунистическите концлагери да се говори. Гласовете на малцината българи, които си позволят да отворят дума за това, са заглушавани, обгръщани в мълчание или в най-добрия случай пускани като плоча на бързи обороти. Някой да си спомня днес за филма на Малина Томова \"Гори, гори, огънче\" – първият филм, който отвори болната тема за \"възродителния процес\"? Спомнят си приятелите на тази поетеса, чийто огромен талант и сърдечност със сигурност са достойни не само за споменаване във фейсбук по повод датите на раждането и смъртта й. Някой да е чувал за радиопиесата на Силвия Чолева \"Името, твоето име\" – също произведение, което само преди две години напомни за срамния процес на комунистическата българска държава срещу нейните граждани от турски произход? Защо за такива произведения, които са ценни не само с дързостта си да напомнят за срама, а и със своите художествени решения, защо за тях се мълчи? Защото почти трийсет години след падането на Стената българското изкуство продължава да се ослушва за \"ръководната линия на Партията\"? Ама моля ви се, какво изкуство, свързано с Белене? Изкуство срещу фашизма – ОК, цял свят го прави, дъвче и предъвква, повтаря едно и също, банализира, докато от глупост не си издигне на власт нов фашизъм. Срещу комунизма обаче не, не и не, това не минава, на Запад обичат Мао, а ние сега обичаме Запада И какво значение има, че в Белене били смазвани човешки съдби?! Нас това не ни засяга А в Белене са били смазвани и християни, и евреи, и мюсюлмани, и хора от всякаква вяра. И антикомунисти, и разочаровани комунисти. Смазвани са заради самата им вяра. Заради вярата им в живота. Докато не я изгубят напълно, докато не свършат веднъж завинаги. Преди да освободят българските турци от концлагера, надзирателите им ги привиквали един по един, за да си разменят по няколко думи с тях за последно. Черпели ги кафе. Повечето отказвали, но надзирателите били настоятелни. До кафето, вместо сладки, имало и по три хапчета. Три хапчета с три различни цвята – бяло, зелено, червено. Надзирателите подканяли всеки един да изпие хапчетата. - За какво са тези хапчета? – питали. - Витамини, за укрепване - отговаряли. Излизали на свобода политическите опоненти, поемали с пълни гърди първата си глътка на свобода. Да дишаш с пълни гърди – какво блаженство! Само след броени дни обаче един по един тези хора започвали да оклюмват, да им се вие свят, да им призлява, да повръщат, да не могат да стоят на краката си. Бяло-зелено-червено. Бяло-зелено-червено. Бяло-зелено-червено. Нямало тогава все още мобилни телефони, за да се питат един друг какво става, защо се чувстват толкова зле. Свободата ли така зле им понася? Една голяма част от тези хора си отишли. Така и не се разбрало от какво. Умирали все около четирийсетия ден. Прежълтявали, телата им се обезводнявали, изсъхвали и накрая умирали. Някои оцелели. Тези, които после ще разкажат, ще си спомнят, че след кошмарните дни и нощи, когато си мислели, че вече си отиват и мъките им най-накрая ще свършат, изведнъж с последни сили отивали в банята и започвали да повръщат. От устата им с трясък пред тях падало нещо, подобно на твърдо сварено яйце. На всичките. После се успокоявали, заспивали спокойно и на следващия ден изведнъж им светвало пред очите. Когато после сравнявали спомените си, разбрали. Всички те били изпили трите хапчета, сложени до кафето.    Трудно е да се живее в държава, която си е позволила да извърши всичко това. Да е попитала случайно тази държава своите граждани дали са съгласни националните й символи да бъдат използвани за убийство? Да се е замислила поне малко за последствията? За това, че след такова нещо да си българин е срам, дълбок срам и погнуса? Надявали са се да не се разбере? Да остане скрито-покрито? Няма такова нещо. Не е възможно. Впрочем след падането на Стената най-напред хукнаха на Запад точно те – тези, които убиха България. Хукнаха през глава, с прословутите си \"куфарчета\", създадоха си офшорки, станаха западняци. Не отидоха в бившия Съветски съюз. Предадоха се на \"вражеския империализъм\". После оставиха да си тръгнат и другите. Позволиха им. От тях да мине Който успял, успял А тук? Тук навсякъде само следите от тези три хапчета И един държавен герб, опропастен и обърнат като в сатанински ритуал наопаки.", "date": "2017.12.20", "title": "Откъс от \"Роман за името\" на Людмила Миндова"}
{"url": "http://www.dnevnik.bg/evropa/2017/12/20/3100566_junker_zaiavi_che_niama_predrazsuduci_kum_novoto/", "text": "Председателят на Европейската комисия Жан-Клод Юнкер заяви, че няма предразсъдъци към новото австрийско правителство на канцлера консерватор Себастиан Курц, който ще управлява с крайнодясната Австрийска партия на свободата (АПС), предаде \"Франс прес\", цитирана от БТА. \"Изобщо не ми е цел да правя какъвто и да е коментар за току-що сформираното правителство. . . Аз съм против всякакви предразсъдъци\", заяви Юнкер след среща в Брюксел с Курц. \"Правителство зае ясна проевропейска позиция и единствено това е от значение за мен\", каза Юнкер. \"Ще съдим австрийското правителство, както всички други правителства - по делата\", но \"написаното в управленската му програма ни допада почти на 100 процента\", допълни той. \"Ние сме проевропейска страна, ние сме проевропейско правителство\", заяви на свой ред Курц, чиято страна ще бъде ротационен председател на Съвета на ЕС през втората половина на 2018 г. Преди срещата си с Юнкер той разговаря с председателя на Европейския съвет Доналд Туск. \"Според мен той е енергичен, целеустремен и проевропейски лидер\", написа в \"Туитър\" Туск. Тридесет и една годишният Курц стана най-младият правителствен ръководител в света. В неговия кабинет Партията на свободата  получи министерствата  на вътрешните,  външните работи  и отбраната. През февруари 2000 г. АПС, ръководена от Йорг Хайдер, влезе в австрийското правителство в коалиция с консерваторите,  което предизвика разпалени реакции в Европа . Останалите 14 страни в съюза, който тогава имаше 15 членове, решиха да санкционират Виена, като преустановиха всякакви двустранни контакти с правителството, ръководено от канцлера Волфганг Шюсел. Те искаха по този начин да демонстрират неодобрението си към съюз с партия, чиито ценности смятат за несъвместими с тези на ЕС. В крайна сметка европейските страни отмениха санкциите седем месеца по-късно. Историческа отговорност Вчера новото правителство съобщи, че Австрия планира да построи мемориал в бивш нацистки лагер, след като  Израел обяви, че ще ограничи дипломатическите контакти  с кабинета във Виена, съобщи ДПА. Мемориалът за 10 хилядите евреи от Виена, ликвидирани в нацисткия лагер Трасцянец близо до беларуската столица Минск, е \"ясно отношение към историческата отговорност на Австрия и съучастие\" в Холокоста, заяви австрийският канцлер Себастиан Курц след първото заседание на коалиционния кабинет. Партията на свободата е основана от бивши нацисти след Втората световна война, а нейни представители, включително лидерът й и вицеканцлер Хайнц-Кристиан Щрахе, са имали контакти с екстремистки десни групировки, припомня ДПА. До 80-те години на миналия век Австрия гледаше на себе си по-скоро като на жертва на анексирането от нацистка Германия, отколкото като на съучастник. Оттогава правителствата полагат големи усилия да се справят с тъмното наследство от миналото. В  програмата на новото правителство  е предвидено да се предоставя двойно гражданство на потомци на австрийски жертви на националсоциализма. Курц потвърди в телевизионно интервю снощи, че това може да засегне до 200 хиляди души, но добави, че вероятно не всички потомци ще се възползват от тази възможност. Курц разгласи тези инициативи, след като израелското външно министерство заяви, че ще бойкотира министрите от Партията на свободата. Израелският премиер Бенямин Нетаняху нареди \"професионална ревизия на начина, по който Израел ще се държи към новото австрийско правителство\", каза министерството.", "date": "2017.12.20", "title": "Юнкер заяви, че няма предразсъдъци към новото австрийско правителство"}
{"url": "http://www.dnevnik.bg/photos/2017/12/20/3100568_da_otpiesh_ot_obraza_si_-_kafene_v_london_servira/", "text": "Кафенето The Tea Terrace в Лондон е първото място в Европа, където се сервира \"селфичино\". Това е вариант на капучино или горещ шоколад, в който селфи манията и бариста умението са изведени до ново равнище.", "date": "2017.12.20", "title": "Да отпиеш от образа си - кафене в Лондон сервира \"селфичино\""}
{"url": "http://www.dnevnik.bg/politika/2017/12/20/3100570_parlamentut_shte_otmeni_moratoriuma_vurhu_novite/", "text": "От следващата година Националната здравноосигурителна каса (НЗОК) ще плаща нови лекарства за онкоболни и хора с редки заболявания. Мораториумът, с който се спираха средствата за 32 нови молекули, ще бъде отменен със спешна актуализация на бюджета на касата в парламента утре. Около това решение се обединиха всички политически партии по време на заседанието на председателския съвет на Народното събрание тази сутрин. До консенсуса за отмяната на параграф 6, с който се въвежда забраната за изплащане на нови лекарства, се стигна след обрат в позицията на парламентарната група на ГЕРБ. В изявление до медиите във вторник нейният председател Цветан Цветанов заяви, че предлага отпадането на мораториума, за \"да спрат всички спекулации, че онкоболни пациенти ще останат без лечение\". По-рано през деня лидерът на БСП Корнелия Нинова обяви, че е разговаряла с премиера Бойко Борисов за отмяната на спорния параграф и внася законови поправки с тази цел.  Миналата седмица мнозинството в парламента  отхвърли ветото на президента Румен Радев  върху мораториума, а  здравният министър Кирил Ананиев  и  премиерът Бойко Борисов  заявиха, че новите молекули може да се плащат с бюджета на здравното министерство при решение на специална комисия за всеки отделен случай. Имаше и протести на пациентски, фармацевтични и съсловни лекарски организации. От думите на Цветан Цветанов днес се разбра, че основен мотив за обрата в позицията на ГЕРБ е \"заиграването със страховете на хората от страна на друга политическа сила\". Той каза още, че е по-добре да се направи компромис с цел успокояване на онкоболните, и не пожела да коментира дали първоначалната позиция на управляващите за нефинансиране на новите лекарства е била грешка или не. По думите му сега никоя политическа сила не трябва да си приписва отпадането на мораториума като политически дивидент. Лидерът на БСП Корнелия Нинова обяви, че се радва, че има политическа воля за отмяна на мораториума, който определи като \"огромна грешка\" от страна на управляващите. По думите й най-важно било, че резултатът ще удовлетвори онкоболните. Според председателя на ДПС Мустафа Карадайъ партиите в парламента вече са единодушни за отпадане на мораториума за изплащането на новите лекарства за онкоболните, но този случай отново показал, че страната се управлява на принципа \"проба-грешка\".", "date": "2017.12.20", "title": "Парламентът ще отмени мораториума върху новите лекарства за онкоболни"}
{"url": "http://www.dnevnik.bg/bulgaria/2017/12/20/3100587_dete_zagina_pregazeno_ot_djip_v_plovdivsko_selo/", "text": "Дете на 10 години е загинало, след като е било прегазено в пловдивското село Първенец, съобщи агенция \"Фокус\". Инцидентът е станал към 8 часа тази сутрин. Според първоначалната информация джип е блъснал 10-годишното момиче и майка му. Детето е загинало на място, а майката е откарана в болница. Непосредствено след произшествието роднини на загиналото дете са нападнали и били шофьора на джипа – мъж на 56 години. Наложило се е освен екип на Пътна полиция на мястото да бъдат изпратени специализирани полицейски сили. Напрежението е било овладяно, като е установен единият от участвалите в побоя. От Областната дирекция на МВР в Пловдив уточняват, че местопроизшествието е запазено, а обстоятелствата около катастрофата се изясняват.", "date": "2017.12.20", "title": "Дете загина, прегазено от джип, в пловдивско село"}
{"url": "http://www.dnevnik.bg/sport/2017/12/20/3100591_guardiola_predupredi_fenovete_che_siti_niama_da/", "text": "Мениджърът на \"Манчестър сити\" Хосеп Гуардиола заяви, че привържениците на отбора не бива да имат очаквания за спечелване на четири купи през сезона. Думите му дойдоха след  класирането за полуфиналите в Купата на лигата . \"Гражданите\" се наложиха с дузпи срещу \"Лестър\", като важна роля имаше вратарят Клаудио Браво. \"Забравете. Това няма да се случи\", каза Гуардиола на въпрос дали \"Манчестър сити\" може да спечели всички турнири, в които се състезава - Висшата лига, Шампионската лига, Купата на Англия и Купата на лигата. През 2009 г. под негово ръководство \"Барселона\" спечели шест купи. Мениджърът каза, че е доволен от включването на много млади футболисти в мача с \"Лестър\". \"Показаха много добри неща. Важно е как реагираш, а по този въпрос нямам забележки към тях за късния гол в продълженията\", добави Гуардиола. Във Висшата лига  \"Сити\" е в рекордна серия от поредни победи и е убедително начело .", "date": "2017.12.20", "title": "Гуардиола предупреди феновете, че \"Сити\" няма да спечели четири купи"}
{"url": "http://www.dnevnik.bg/evropa/2017/12/20/3100578_krainata_desnica_stana_nezaobikolim_faktor_v_evropa/", "text": "Крайнодесните печелят терен в Европа още от първото десетилетие на века. Редица ключови избори потвърдиха през 2017 г. тази тенденция във Франция, Германия, Австрия и Холандия. Успехите на популистки, евроскептични и антиимигрантски партии ускоряват пренареждането на политическия пейзаж, но пораждат и търкания в самите тези формации. Шок след шок Крайнодесните партии постигнаха редица рекордни резултати, при все че не успяха да запишат нито една победа на национално равнище. \"Днес европейската крайна десница е по-популярна от когато и да било след 1945 г.\", констатира холандският изследовател Кас Муде, асоцииран преподавател в Университета на Джорджия, САЩ. Партията на свободата начело с Герт Вилдерс стана през март втората парламентарна сила в Холандия след либералите - с 20 от общо 150 места, тоест с пет повече отпреди. Във Франция ръководителят на Националния фронт Марин льо Пен се класира тази пролет за втория тур на президентските избори, като успя почти да удвои броя на гласовете, подадени за Жан-Мари льо Пен преди 15 години. Шокиращ бе и резултатът от германските парламентарни избори през септември заради безпрецедентния пробив на партия \"Алтернатива за Германия\" (АзГ), влязла в Бундестага с 12.6 на сто от гласовете срещу 4.7 на сто преди четири години. Постиженията на Марин льо Пен и Герт Вилдерс, които се бяха насочили към крайна победа в съответните страни, може да оставят впечатление за неуспех, но \"чашата всъщност е три четвърти пълна за националистическите сили\", смята френският политолог Патрик Моро. Австрийската партия на свободата (АПС), най-стара в европейското националистическо семейство, приключи изборната джимхана с резултат, близък до собствения й рекорд, 26 на сто на изборите от 15 октомври, и получи  три твърде внушителни министерства  (на вътрешните, на външните работи и на отбраната) в съвместното си правителство с консерваторите. В Италия и Швеция, където предстоят избори през 2018 г., крайнодесните сили дебнат в засада. Каква е почвата \"Всяка страна разказва различна история, но зад успеха на радикалната десница където и да било винаги се прокрадва чувството за несигурност - реална или въображаема - свързана с миграционните потоци, тероризма или икономическите рискове\", отбелязва Мейбъл Березин, преподавателка по социология в американския университет \"Корнел\". Успехът на ултрадесните в процъфтяващи страни като Германия и Австрия потвърждава \"изследванията, показващи от десетилетия, че имиграцията е основен повод за тревогите\" на крайнодесния електорат, обяснява Кас Муде. АзГ и АПС постигнаха успехите си в европейски страни измежду приелите най-много мигранти от 2015 г., което подхрани дебатите за помощите и за капацитета за интегриране на новодошлите. Присъствието на имигранти не е единственият фактор за успеха на крайната десница - тя извлича полза също от натрупаните негативни чувства към партиите и към елита в политиката, икономиката и културата. Преобърнатата шахматна дъска Да реагират с бойкот? С подражание? Стремеж към сътрудничество? Другите политически сили, по-специално в консервативния лагер, подложени на натиск от крайнодесните, трябва да се нагодят към новата ситуация. Решението на младия 31-годишен австрийски консерватор Себастиан Курц да конкурира АПС в подхода към теми като имиграцията, мястото на исляма в обществото и сигурността логично доведе до коалиционно споразумение между двете партии. \"Курц стигна много далеч в идеологическото си сближаване с АПС - стратегия, която може да проработи, стига той да не заличи напълно идентичността на своята партия\", предупреждава австрийският политолог Томас Хофер. В България десноцентристката партия на премиера Бойко Борисов управлява от март съвместно с коалиция от националистически партии. В Унгария нарастващата ксенофобия в изявленията на Виктор Орбан, дошъл от консервативните среди, парадоксално осигурява днес на екстремистката партия \"Йоббик\", смекчила своя тон, възможността да се представи за главната алтернатива на премиера. Във Франция традиционните партии все още изключват възможността за съюзяване с крайната десница, също както е в Германия и Холандия. Френските десни сили обаче току-що  си избраха за лидер един 40-годишен депутат, Лоран Вокие , критикуван, че избира теми, характерни за партията на Марин льо Пен. Кас Муде все пак прогнозира, че традиционните партии, стремящи се да имитират крайната десница, ще постигнат само \"краткосрочни успехи\", защото подценяват антисистемната нагласа на този електорат. След успеха - накъде Вътрешните раздори, през които преминаха Националният фронт и АзГ след изборните си успехи, показват колко е трудно да се оставят задълго настрана дълбоките понякога вътрешни разногласия, свързани с идеологически избор или лични съперничества. През 2017 г. например се разцепи популистката и еврофобска партия \"Финландците\" - съсипа я управлението в коалиция с центристите и консерваторите от 2015 г. \"Позицията на по-малък партньор винаги е най-неудобна\", изтъква Томас Хофер. По думите му \"партии като АПС имат ДНК на опозиция, която трудно се трансформира в поведение на управляващи\".", "date": "2017.12.20", "title": "Крайната десница стана незаобиколим фактор в Европа"}
{"url": "http://www.dnevnik.bg/bulgaria/2017/12/20/3100598_smetkite_na_obshtina_kjustendil_sa_zaporirani_zaradi/", "text": "Сметките на община Кюстендил са запорирани заради иск на фирма, изпълнила ремонта в сградата на местната администрация след наводнение през 2009 г. По думите на кмета Петър Паунов обаче част от извършените ремонтни дейности не са били искани и затова общината не е платила. Според кмета до ситуацията се е стигнало, след като фирмата сама решила да удължи работите, а общината не е платила и са последвали дело и запор. Паунов разказа, че фирмата изпълнител претендира, че свършила допълнителна работа за 500 хил. лв., макар да няма положен подпис и договорни отношения за това. \"Общината е осъдена не на договорно основание, а за неоснователно обогатяване – прецедент, от който може да пострада всеки\", смята Паунов, който определи ситуацията като прецедент. По думите му заради запора има риск близо 600 служители на местната администрация да останат без заплати по празниците. Той се оплака, че само със съобщението за запора общината е натоварена с допълнителни 22 хил. лв. разноски, 6 хиляди от които са за адвокатски хонорари. Кметът на Кюстендил е уведомил Министерския съвет, министъра на правосъдието и Висшия съдебен съвет и заяви, че очаква подкрепа от държавата по най-бързия начин. \"Оттук нататък с този съдебен абсурден прецедент и тази законодателна възможност, която се твърди, че я има, ако не бъде променен законът по най-бързия начин, всеки, който влезе във вашия дом по някакъв начин, позволено или непозволено, може да извърши каквито и да било ремонтни дейности и след това да ви осъди за тях\", смята той.", "date": "2017.12.20", "title": "Сметките на община Кюстендил са запорирани заради непоискан и неплатен ремонт"}
{"url": "http://www.dnevnik.bg/biznes/2017/12/20/3100599_komisiiata_za_konkurenciia_globi_mtel_za_televizionna/", "text": "Комисията за защита на конкуренцията наложи имуществена санкция на \"Мобилтел\" ЕАД от 87 277 лв., които са 0.1 % от нетните приходи от продажби на дружеството за 2016 г. Санкцията за компанията е в качеството й на правоприемник на \"Близу медиа енд броудбенд\" ЕАД. През 2015 г. мобилният оператор придоби кабелния. Производството в комисията е образувано по повод влязло в сила съдебно решение на Върховния административен съд. С него се отменя решение на антимонополната комисия от 2014 г. и е върнато за преразглеждане. В резултат комисията прави подробен анализ на действията на \"Близу\", свързани с предлагане в края на 2012 г. на пакетна услуга (телевизия и интернет) заедно с бонус пакет \"HD супер спорт\". Както е установено в първоначалното и в настоящото производство пред комисията, услугата (пакет телевизия и интернет) се рекламира и предлага с бонус-пакет спортни програми \"HD Super Sport\" (5 спортни и 2 други програми) с промоционални цени за срока на договора (12/18-месечен). Комисията установява, че по-малко от 6 месеца след предлагане на промоционалната услуга повечето спортни канали в бонус пакета \"HD Супер Спорт\" са спрени, а потребителите не са информирани за това. Но в същото време през май 2013 г. \"Близу\" започва да предлага нов пакет \"HD селект\" със същите спортни програми, но срещу допълнително заплащане. По този начин клиентите на \"Близу\", които са привлечени от предложението да ползват пакета \"HD супер спорт\" безплатно, трябва да платят допълнително, за да продължат да гледат същите спортни канали в пакета \"HD селект\". Комисията установява, че това противоречи на добросъвестната търговска практика и привличането на абонати по този начин уврежда интересите на конкурентите на \"Близу\" и самите потребители.", "date": "2017.12.20", "title": "Комисията за конкуренция глоби \"Мтел\" за телевизионна услуга на \"Близу\""}
{"url": "http://www.dnevnik.bg/sviat/2017/12/20/3100604_rusiia_e_izgubila_116_mlrd_rubli_zaradi_hakerski_ataki/", "text": "През 2017 г. руските компании са изгубили от кибератаки близо 116 милиарда рубли (1.6 млрд. евро), пише РБК, като цитира данни на Националната агенция за финансови изследвания (НАФИ). Почти всяка пета фирма в Русия признава, че хакери са ѝ нанесли щети. Бизнесът обаче все още подценява тази заплаха, посочват експерти. Атакуван е бил главно едрият бизнес в Русия – 62% от запитаните. Използвани са били най-вече вируси, с каквито са били заразявани работните компютри на служителите с цел  изнудване за пари  (20%), разбиване на електронна поща (12%) и опити за проникване в сайта на компанията (10%). Финансови щети са понесли 22% от жертвите на  кибератаки  в страната, в големите компании - до 39%. Средната стойност на загубите от киберзаплахи в големите предприятия е била над 850 000 рубли, в микропредприятията - 30 000 рубли. Почти всички запитани (99%) знаят какво представляват информационните заплахи, но руските бизнесмени все още подценяват последиците - 60% смятат, че рисковете за техния бизнес са минимални. Според оценка на Станислав Кузнецов от управата на руската банка \"Сбербанк\" годишните  щети от киберпрестъпността  за цялата икономика на Русия са 600 до 650 милиарда рубли, а в световен мащаб - 1 трилион долара. По думите на Антон Фишман, висш служител от фирмата \"Груп-Ай Би\", руските компании харчат за дигитална сигурност средно 4 до 8% от бюджета си за информационни технологии, което е недостатъчно. Вестникът припомня няколко от големите глобални инциденти в сферата на информационната сигурност през 2017 г. През май вирусът изнудвач  WannaCry , който криптира файлове и иска откуп за разкодирането им, атакува компютри в над 150 страни. В Русия пострадаха системите на мобилни оператори, вътрешното министерство и ред други ведомства. В края на юни друг криптиращ вирус -  Petya , нападна електронни системи в редица европейски страни, Русия и САЩ.", "date": "2017.12.20", "title": "Русия е изгубила 116 млрд. рубли заради хакерски атаки тази година"}
{"url": "http://www.dnevnik.bg/sport/2017/12/20/3100606_sled_chetiri_godini_izvun_korta_marion_bartoli_se/", "text": "Шампионката от \"Уимбълдън\" през 2013 г. Марион Бартоли заяви, че се завръща в професионалния тенис. Информацията за решението ѝ идва също толкова изненадващо, колкото беше и оттеглянето ѝ преди повече от четири години. \"Щастлива съм да обявя завръщането си в професионалния тенис следващата година. Очаквам да ви видя отново на мачовете си и да споделя невероятни емоции с вас\", заяви Бартоли в обръщение към почитателите си. През юли 2013 г. французойката постигна най-големия успех в кариерата си и  триумфира на \"Уимбълдън\" след убедителна победа срещу Сабине Лисицки . Месец по-късно неочаквано  тя обяви, че тялото ѝ не издържа на натоварването и спира с тениса . \"Тялото ми наистина започна да се разпада и успявах да продължавам напред единствено с цената на много болки. Така беше и на \"Уимбълдън\". Боли ме навсякъде 45 минути от всеки час. Занимавам се с това твърде дълго. Ако искам да запазя тялото си, не мога да го правя повече\", каза тя през лятото на 2013 г. По-късно в интервю обяви, че страда от вирус и че се бои за живота си. Заради здравословните си проблеми тя отслабна с 30 килограма. \"Ще бъде голямо предизвикателство. Все още ми предстои дълга подготовка, но се надявам да съм готова за март за турнира в Маями\", каза 33-годишната Бартоли. \"Наистина очаквам да се завърна на корта пред вас и да усетя подкрепата ви. Особено в Париж на \"Ролан Гарос\", в моята родина, но също за \"Фед къп\" и на \"Уимбълдън\". Нямам търпение\", добави тя. Най-предното класиране на Бартоли в световната ранглиста е седмото място от 2012 г. Французойката спечели осем титли от WTA, като в кариерата си има още един финал от \"Уимбълдън\" през 2007 г. и полуфинал на \"Ролан Гарос\" от 2011 г.", "date": "2017.12.20", "title": "След четири години извън корта Марион Бартоли се завръща в тениса"}
{"url": "http://www.dnevnik.bg/tehnologii/2017/12/20/3100608_sled_postoianno_nabljudenie_astronomi_ustanoviha_che/", "text": "Загадъчният космически обект Омуму, който има форма на пура, бе поставен под постоянно наблюдение от редица астрономи. След изследване на събраните материали учени от университета \"Куинс\" в Белфаст са установили, че той е покрит с богата на въглерод кора, като обвивката му достига около половин метър. Все още обаче остава загадка дали Омуму е комета или астероид.  При откриването на обекта на 19 октомври  беше потвърдено, че той идва от друга звездна система. Учените го обявиха за комета, но в хода на проследяването му не беше отчетена кометна активност. Впоследствие обектът беше класифициран като астероид. Кометите са съставени от лед, органични материали и скали, докато астероидите съдържат основно скали или метал. След обстойното наблюдение на Омуму е установено, че външната му обвивка е богата на въглерод. Предполага се, че тя предпазва ледената вътрешност на космическото тяло от изпаряване под въздействието на слънчевите лъчи. Според астрономите външната кора може да се е образувала в продължение на милиони, дори милиарди години. Тя придава тъмночервен цвят на обекта. \"Омуму е като бавно въртящ се небостъргач, чиято вътрешност е съставена от лед. Когато богатият на въглерод лед е подложен на космическата радиация, той създава подобна обвивка\", обясни астрономът от университета в Белфаст Мишел Банистър. Въглеродната кора обяснява и защо от Омуму не се издигаха облаци от газ и прах, когато беше в орбитата на Меркурий и премина в близост до Слънцето. Точно заради това учените са на мнение, че под повърхността на въглеродния слой се крие ледена обвивка. Омуму впечатлява с необичайната си форма, като дължината му от около 400 метра е 10 пъти по-голяма от ширината. Той се движи със скорост 38.3 км в секунда спрямо Слънцето. Вече е прекосил орбитата на Марс, като през май 2018 г. ще мине през орбитата на Юпитер, а през януари 2019 г. - и през тази на Сатурн. Изследователите не са се отказали да научат още неща за космическия обект, като за целта огромният телескоп Green Bank в Западна Вирджиния е постоянно насочен към него. Следи се още и за радиосигнал, тъй като едно от първоначалните предположения беше, че това е космически кораб. Според астрономи Омуму пристига от ярката звезда Вега в северното съзвездие Лира, ще се отдалечи в посока към съзвездието Пегас и вероятно никога повече няма да се върне. Ориентацията за това откъде е дошъл е приблизителна, защото Вега дори не е била близо до мястото, през което Омуму е преминал преди около 300 000 години. Това е първият наблюдаван обект, за който учените потвърдиха, че идва от друга звезда и не принадлежи на Слънчевата система.", "date": "2017.12.20", "title": "След постоянно наблюдение астрономи установиха, че космическият обект Омуму е покрит с богата на въглерод кора"}
{"url": "http://www.dnevnik.bg/biznes/2017/12/20/3100602_do_kraia_na_ianuari_stopanite_dokazvat_dobivi_za_da/", "text": "От 2 до 31 януари 2018 година земеделските стопани, кандидатствали по схемите за обвързано подпомагане за плодове, зеленчуци и за зеленчуци - оранжерийно производство, трябва да докажат минимални добиви и реализация на произведената продукция. За целта те трябва да подадат декларация по образец и да предоставят документи в Държавен фонд \"Земеделие\", съобщават оттам. Утвърденият  електронен опис  е достъпен за изтегляне от сайта на институцията. Към приложения файл е изготвена и  инструкция  за неговото попълване. Попълненият опис по образец се подава до 31 януари 2018 г. на електронен и на хартиен носител, придружени от заверени копия на описаните документи. Те се подават в областните дирекции на фонда по постоянен адрес на кандидата - физическо лице или по адрес на управление на фирмата, ако бенефициентът е юридическо лице или едноличен търговец. При попълване на приложения файл не се обединяват редове, не се добавят работни страници и по никакъв начин не се променя формата на зададената таблица. В декларацията може да се отбелязва площ, на която се отглежда съответната култура, само до размера на заявената за подпомагане в кампания 2017 площ по схемите за плодове, зеленчуци и зеленчуци - оранжерийно производство. Помощта се определя на хектар при отчитане на изискването за минимален добив, съгласно приложение №5 на Наредба 3 от 17.02.2015 г. Не подлежат на подпомагане кандидати по схемите за обвързана подкрепа за плодове и зеленчуци, които не са предоставили в определените срокове декларация и опис по утвърдения образец за произведена и реализирана продукция през годината на кандидатстване.", "date": "2017.12.20", "title": "До края на януари стопаните доказват добиви, за да получат субсидии"}
{"url": "http://www.dnevnik.bg/na_put/2017/12/20/3100593_melaniia_trump_tlasna_napred_turizma_v_sloveniia/", "text": "Словения, родината на американската първа дама  Мелания Тръмп , очаква приходите ѝ от чуждестранни туристи да скочат с 9% през 2017 г и с поне 5% през 2018 г. Това съобщи икономическия министър Здравко Почивалсек, цитиран от агенция \"Ройтерс\". 2017 г. ще бъде четвъртата поред рекордна година за словенския бизнес. Приходите от идващи от чужбина почиващи достигнаха 2.3 млрд. евро миналата година. Причините са възхода в туристическия бизнес в цяла Европа и успешното промотиране на Словения като безопасна държава. Според властите  произходът на Мелания Тръмп  също е изиграл роля. В първите 10 месеца на 2017 г. е регистрирано увеличение на туристите със 17% в сравнение с предишната година, а първите девет месеца броят на американците е скочил с 23.4%. \"Международните журналисти ни обръщаха много внимание заради  американската първа дама  и успяхме да представим Словения като привлекателна, зелена страна\", казва Мая Пак, която оглавява Словенската туристическа организация. Близо 60% от територията на Словения е покрита с гори. Има както планински курорти, така и такива на море. Почивалсек казва, че държавата планира постепенно да приватизира цялата туристическа инфраструктура. Сега около 40% от хотелите в Словения са държавни.", "date": "2017.12.20", "title": "Мелания Тръмп тласна напред туризма в Словения"}
{"url": "http://www.dnevnik.bg/sviat/2017/12/20/3100607_noviiat_sblusuk_na_civilizaciite/", "text": "\"Най-мрачният час\" - филм, в който се подчертават куражът и желязната воля на Уинстън Чърчил през първите седмици на Втората световна война - привлича зрители и жъне похвали след излизането му по екраните в Северна Америка. Той показва на новите поколения, че този човек - осмиван и маргинализиран през 30-те години на миналия век от собствената си партия, е вдъхновяващ лидер през тези мрачни дни и след това. И все пак почитаният британски премиер от времето на войната е бил също империалист и расист. Не може да се каже, че Чърчил не е бил в крак със своето време. През първата половина на ХХ век е широко прието, че човечеството е съставено от слоеве, които може да бъдат степенувани по качество. Смяташе се, че този възглед, най-грубото невярно тълкувание на  Чарлз Дарвин , е отмрял, поне на Запад, или най-малкото е характерен за крайностите на политическия и интелектуалния живот. Това обаче не е така. През 1937 г. пред кралска комисия Чърчил изразява мнение, че нищо чак толкова лошо не е причинено на \"червените индианци в Америка или на чернокожите в Австралия\". Имайки предвид белите, той добавя: \"Не приемам, че на тези хора е причинено зло от факта, че по-силна, по-висша раса, по-житейски мъдра раса, да кажем така, е дошла и е заела мястото им.\" Според един от биографите му, Джон Чармли, Чърчил е вярвал, че белите протестанти са най-висши, следвани от белите римокатолици, а индианците са по-висши от африканците. В своята прочута реч \"Това беше техният звезден час\", произнесена през юни 1940 г., когато за Великобритания е най-мрачният час - тогава британската армия е в капан при Дюнкерк, а нацисткото нахлуване във Великобритания изглежда предстоящо - той подчертава, че християнската цивилизация и империята са безценни институции, които трябва да бъдат спасени. За империалистическа Британия отказът от империята след Втората световна война бе признание, поне от лейбъристкото правителство, което замени консерваторите на Чърчил, че една държава, отделяща огромни средства за създаване на социална държава, не може повече да си позволи имперско управление. Социалната демокрация измести имперската слава; неохотно последната постепенно се трансформира в Общност на нациите (първо Британска общност - бел. ред.). Увереността в  расовото превъзходство  и правото на владичество, оправдавано с по-висшата цивилизация, потъна и сякаш се удави през следващите години, когато Цивилизацията като белег на различия обаче никога не си отиде. През 1992 г. професорът от Харвард Самюъл Хънтингтън написа статия в списание \"Форин афеърс\", чиято същност се свеждаше до няколко кратки изречения: \"Главните конфликти в глобалната политика ще стават между народи и групи от различни цивилизации.  Сблъсъкът на цивилизациите  ще доминира глобалната политика. Разломните линии между цивилизациите ще са военните фронтове на бъдещето.\" С това той внесе нова перспектива вътре в политиката и в дебатите между нациите. Това означаваше, че те, често без да осъзнават, са ограничени не само от национални граници, но и от споделяните културни и политически връзки отвъд тези граници. След края на студената война според Хънтингтън Западът е престанал да доминира. Незападни цивилизации, състоящи се от милиони, дори милиарди хора, \"се присъединиха към Запада като движещи сили и творци на историята\". Някои групи са сравнително малки като английски говорещите Кариби. Други са по-големи.  Славянският свят  със столица Москва наброява десетки милиони.  Ислямската цивилизация  има арабски, тюркски и малайски подклонове. Западната цивилизация се състои от две големи части, разделени от хиляди километри, но свързани културно - Северна Америка и Европа. Идеята веднага бе отхвърлена, особено от либералите, чието виждане е за един по-размесен свят от народи, борещи се за свободна, демократична политика. Идеята на Хънтингън беше консервативна, но не бе дефинирана въз основа на расата, нито почиваше върху йерархия на цивилизациите. Те са различни, никоя не е над другите, нито под тях. Сега обаче старото значение, или известна част от него, се завръща под форма, която либералите не могат да преживеят. В друга статия във \"Форин афеърс\" този месец Роджър Брубейкър, социолог в Калифорнийския университет в Лос Анджелис, открива нова идеология - цивилизационализъм - развита от крайнодесни, антиимигрантски партии, главно в Европа. Според Брубейкър това е войнствена идеология за \"паневропейска цивилизационна общност\", заплашена от и готова да заплаши друга цивилизационна общност - исляма. По този начин тя \"поставя големи заплахи пред  либералната демокрация\" . Във все по-светска Европа цивилизационализмът набляга на  християнските корени и символи . Той не е фашистки, макар че се откриват следи от фашизъм в много от партиите. Вместо него много партии заемат либерални позиции като равенство между половете и подкрепа за еднополовите отношения. Повечето изоставиха антисемитизма, който ги характеризираше - особено старият френски \" Национален фронт \" - като направиха завой на 180 градуса и станаха семитофилски, ентусиазирани за държавата Израел, защитаващи евреите в собствените си страни. Брубейкър бегло споменава Доналд Тръмп, но цивилизационалната класификация на социолога описва много от позициите, споделяни от Тръмп - понякога с неодобрението на републиканското ръководство. Идеологията на Тръмп - ако  нещо толкова непоследователно  може да се нарече идеология - е също антимюсюлманска и подкрепяща т.нар. алтернативна десница. Той упорства с най-различни въплъщения на забрана за пътуване, предназначена за граждани на конкретни страни с преобладаващо мюсюлманско население, и най-накрая победи, след като Върховният съд на САЩ позволи последната версия да влезе в сила. През август първоначалният му отговор на неонацистките демонстрации в Шарлотсвил, щата Вирджиния, бе, че има някои \"много добри хора\" сред носещите факли. По-рано този месец той ретуитна за милионите си последователи непроверени видеоклипове на крайнодясната група \"Великобритания на първо място\", показващи нападения от, както се твърдеше, мюсюлмани срещу бели индивиди - достатъчно неразумен ход, за да бъде порицан публично от британската премиерка Тереза Мей. Тръмп като че ли клони към своя версия на цивилизационализъм с исляма като главна мишена. Неговата идеология трудно може да се определи. Самият той е смесица от собствени, по всичко личи, готови клишета, съчетани с изхвърляния в коментари или туитове, насочени към крайните течения в десницата. За разлика от лидерите на европейските крайнодесни националисти той няма последователна платформа и е сменял партийната си принадлежност пет пъти след 1987 г. В сегашния си облик обаче той, изглежда, вижда себе си и бяла Америка като част от една християноцентрична \"цивилизация\". /БТА", "date": "2017.12.20", "title": "Новият сблъсък на цивилизациите"}
{"url": "http://www.dnevnik.bg/biznes/2017/12/20/3100617_razhodite_za_trud_v_industriiata_rastat_nai-mnogo_za/", "text": "По предварителни данни на Националния статистически институт през третото тримесечие на 2017 г. общите разходи на работодателите за един отработен час от наетите от тях нарастват с 10.7% спрямо третото тримесечие на 2016 година. Увеличението в индустрията е с 11.5%, в услугите - с 10.8%, и в строителството - със 7%. По икономически дейности през третото тримесечие на 2017 г. най-висок ръст на общите разходи за труд спрямо същия период на предходната година е регистриран в икономическите сектори \"Административни и спомагателни дейности\" - с 14.8%, \"Други дейности\" - с 14.4%, и \"Образование\" - с 13.7%.  Най-нисък ръст на общите разходи за труд е регистриран в икономическите сектори \"Култура, спорт и развлечения\" - с 2.9%, \"Производство и разпределение на електрическа и топлинна енергия и на газообразни горива\" - с 6.3%, и \"Строителство\" - със 7%.  През третото тримесечие на 2017 г. спрямо третото тримесечие на 2016 г. разходите за възнаграждение за един отработен час се увеличават с 10.6%, а другите разходи (извън тези за възнаграждения) - с 11.1%. По икономически сектори изменението на разходите за възнаграждения спрямо същия период на предходната година варира от 3.1% за \"Култура, спорт и развлечения\" до 14.5% за \"Други дейности\".", "date": "2017.12.20", "title": "Разходите за труд в индустрията растат най-много за година"}
{"url": "http://www.dnevnik.bg/evropa/2017/12/20/3100623_juber_e_transportna_usluga_i_durjavite_mogat_da_ia/", "text": "Услугата за резервиране на автомобили с шофьор \"Юбер\" (Uber) е в сферата на транспорта и следователно страните от Европейския съюз могат да регулират условията за предоставянето й, реши Съдът на ЕС, цитиран от Би Би Си и \"Ройтерс\". Мнението на съда в Люксембург беше поискано от испански съдия, сезиран през 2014 година от професионална асоциация на таксиметрови шофьори в Барселона, обявили се за жертва на \"нелоялна конкуренция\" от страна на \"Юбер\",  тъй като услугата може да бъде освободена  от лицензи и разрешителни, необходими на таксиметровите компании. \"Юбер\" от своя страна уверяваше, че трябва да се съобразява единствено с правилата за свободно предоставяне на услуги, свързани с новите информационни технологии. Решението на Съда на ЕС може да засегне всички подобни услуги в страните от ЕС, отбелязва \"Асошиейтед прес\". Според \"Юбер\" решението няма да промени много начина, по който действа в Европа, посочва Би Би Си. По думите на говорител на компанията \"това решение няма да промени нещата в повечето страни от ЕС, където вече действаше според транспортното законодателство\". \"Както нашият нов изпълнителен директор каза, добре е да се регулират услуги като \"Юбър\" и ние ще продължаваме диалога с градовете в Европа\", допълни говорителят. Решението все пак може да окаже влияние върху начина, по който фирмата действа в бъдеще и как се свързва с националните правителства, отбелязва Би Би Си. Съдът заяви, че както следва от законодателството в ЕС, държавите членки трябва да регулират условията, според които се предоставят подобни услуги, в съгласие с общите правила на договора за функциониране в ЕС. Съдебното решение няма веднага да промени бизнеса ѝ, но ще даде основание в бъдеще национални регулатори да отправят към американската компания нови изисквания, включително да кандидатства за лиценз и да застрахова дейността си.", "date": "2017.12.20", "title": "\"Юбер\" е транспортна услуга и държавите могат да я регулират, реши Съдът на ЕС"}
{"url": "http://www.dnevnik.bg/kultura/2017/12/20/3100625_chamkoriia_na_iavor_gurdev_trugva_sledkoledno_v_199_s/", "text": "Четвъртият роман на Милен Русков \"Чамкория\" едва излезе на пазара, но първата постановка по него е вече факт. Едноименният моноспектакъл със Захари Бахаров и под режисурата на Явор Гърдев ще има своята премиера на 26 и 27 декември в \"Театър 199\", като билети все още има за втората дата. \"Чамкория\" е разказът на Бай Славе, софийски таксиметров шофьор, за бурните времена на 20-те и 30-те години, от първо лице и на стилизиран от Русков жаргон на епохата. Романът излезе в два тома от над 700 страници (наскоро писателят  пусна и съкратено издание ), а спектакълът ще е 130 минути с антракт - истински актьорски маратон. Пред БНТ актьорът и режисьорът разказаха, че като първа стъпка към драматизацията Захари Бахаров е изчел целия роман на глас. Трудността в подготовката на текста е била се лишат от някои заслужаващи си моменти в монолозите. Въпреки това те смятат, че театралната \"Чамкория\" следва своята вътрешна рамка, запазвайки всички аспекти от характера на героя и политическите противоречия на епохата. Това твърде вероятно няма да е първата постановка по романа - в разговор с \"Дневник\" Милен Русков посочи, че е отстъпил единствено правата за моноспектакъл. Преди да се превърне във филм, предишният му роман \"Възвишение\" бе адаптиран и в изключително успешно театрално представление под режисурата на Иван Добчев. Билетите за \"Чамкория\", на цени от 12 до 25 лева, са вече изкупени за първите четири представления от 26 до 29 декември, с изключение на втората премиера на 27-и. След това спектакълът ще се играе на 15, 16 и 17 януари. Началният час е 19.30 ч.", "date": "2017.12.20", "title": "\"Чамкория\" на Явор Гърдев тръгва следколедно в \"199\" с почти изкупени билети"}
{"url": "http://www.dnevnik.bg/politika/2017/12/20/3100636_zakonut_za_koncesiite_niama_da_vaji_za_plajove_oshte/", "text": "Новият закон за концесиите няма да се прилага при отдаването на морските плажовете през следващата година, реши парламентът. Отлагането на действието на закона беше направено в преходните и заключителните разпоредби при промяна на Закона за ограничаване на административното регулиране и административния контрол върху стопанската дейност. Предложението за това е на председателя на правната комисия Данаил Кирилов (ГЕРБ). Крум Зарков (БСП) каза, че въпреки, че екс леге действието на новия закон се отлага за 1 година, реалното отлагане на закона за концесиите за плажовете е за 20 години. Това е максимално допустимият срок за концесии според закона за черноморското крайбрежие, по който ще продължат да се отдават плажовете и следващата година. За отлагането на комисия са настоявали от Министерството на туризма, а вицепремиерът Валери Симеонов е бил против. Има 5 концесии в съдебна фаза и е редно да се запази старият режим, мотивира се в пленарна зала Данаил Кирилов. Според него имало само десетина плажа за концесиониране, което е незначителна част от 300, колкото са всичките плажове. \"Това е, грубо казано, за да няма скандали по изтичащите концесии, а да може да се открият процедури\", каза пред \"Дневник\" Кирилов. Той добави, че по стария закон не могат да се правят големи концесии от \"трансграничен интерес\". Каквито и да са преходните разпоредби, се прилага общият ред на Закона за концесиите, обясни той. Христиан Митев от \"Обединени патриоти\", който се обяви против отлагането, смята, че през следващата една година да бъдат концесионирани апетитните плажове за максимално разрешения сега срок при много по-непрозрачни и леки условия, отколкото са заложени в Закона за концесиите, който влиза в сила от 1 януари. Според него нищо не е пречело новият закон да не важи за процедурите в съдебна фаза. Влизането в сила на Закона за концесиите от 1 януари е една от причините кабинетът да бърза с промяната на концесията на ски зона Банско, което е  планирано за последното заседание  на правителството за годината.", "date": "2017.12.20", "title": "Законът за концесиите няма да важи за плажове още една година"}
{"url": "http://www.dnevnik.bg/sviat/2017/12/20/3091625_predi_100_godini_e_osnovan_kgb_-_nai-brutalnata/", "text": "При Хрушчов започва съкращаване на апарата на спецслужбите, които са проникнали в сектори, където изобщо нямат работа за защита на националната сигурност, но имат интереси. Както казвали тогава, \"шпионите са малко, чекистите са много\". Постигнатото не е много - прекратен е бруталният терор и страхът не е смразяващ, но империята на КГБ достига пълен разцвет през 70-те и началото на 80 те години на ХХ век. Чекисти - действащи или от резерва - има във всяко министерство, институция, предприятие, научно или учебно заведение, докато партията се опитва да контролира всеобхватната тайна структура и да не допуска нейни офицери по върховете. Властта на неодворяните Когато СССР се разпада, мнозина от КГБ се заемат с бизнес и преуспяват заради лични връзки, информация, корпоративни контакти и лични качества. По това време ген. Виктор Черкесов, зам.-директор на Федералната служба за сигурност (контраразузнаването, наследило КГБ), пише статия, в която предупреждава \"чекистката корпорация\", че трябва да има определени правила - \"който открие признанието си в бизнеса, нека се премести там, защото не може едновременно да бъдеш и търговец, и воин\". Това откровение не допада на корпорацията и ген. Черкесов е принуден да напусне. С изчезването на компартията отпада и системата за контрол над спецслужбите, но не и самочувствието им, че са нещо изключително. Николай Патрушев, бивш ръководител на ФСБ, казваше, че хората му са \"неодворяни\". В най-новия брой на московския \"Новая газета\" проф. Андрей Зубов коментира: \"Днешният режим в Русия се смята за продължител на комунистическия СССР. Принципите му на власт са същите - да управляваш обществото за собствена, а не за негова изгода. Земята ни е затисната от бетонни блокове, както пишеше Солженицин в \"Как да оправим Русия\", и те именно са бандитското съзнание, смятащо себе си за висша ценност, а другите - само като средство или пречка за постигането ѝ. Заради реализирането на този бандитски принцип през 1917-1918 г. вождовете на болшевиките потъпкват всички човешки закони и заповеди, отнемат собствеността на хората, унищожават политическата и гражданската свобода, свободната информация е превърната в пропаганда и е създаден чудовищният апарат за насилие и сплашване ВЧК - НКВД - КГБ, който и до днес управлява Русия.\"", "date": "2017.12.20", "title": "Преди 100 години е основан КГБ - най-бруталната машина за политически терор"}
{"url": "http://www.dnevnik.bg/razvlechenie/2017/12/20/3100646_djipsi_punkarite_ot_gogol_bordello_idvat_v_sofiia_prez/", "text": "Джипси пънк бандата \"Гогол Бордело\" (Gogol Bordello) ще направят концерт в София догодина, съобщиха организаторите от Loud Concerts. Датата е 30 май, а мястото - зала 4 на \"Интер експо център\". \"Бордело\" изгряха на световния небосклон през 2006 г. с хита Start Wearing Purple от албума Gypsy Punks: Underdog World Strike. И преди, и след това обаче рокоркестърът на украинеца от ромски произход Юджийн Хюц работи неуморно и наелектризира публиката с всяка своя сценична изява и с музиката си, комбинация от пънк, рок и циганска традиция, от електрически китари, акордеон и цигулки. Групата има цели осем членове. Основани са през 1999 г. в Ню Йорк, като \"Гогол\" идва от името на руския писател, а \"бордело\" - от бордей; в оригинал трябвало да се наричат \"Хюц и Бела Бартоците\", но после фронтменът осъзнал, че \"никой в Щатите не знае кой по дяволите е Бела Барток\". До ден днешен групата има 7 албума, последният от които е от тази година - Seekers and Finders. Билетите за концерта им през май в София са в продажба от днес, 20 декември, в мрежата на Eventim на цена от 45 лева. В деня на концерта ще бъде 55 лв.", "date": "2017.12.20", "title": "Джипси пънкарите от Gogol Bordello идват в София през май"}
{"url": "http://www.dnevnik.bg/evropa/zemedelie/2017/12/20/3100644_750_mln_lv_subsidii_shte_budat_plateni_na_fermerite_do/", "text": "Около 750 млн. лв ще бъде сумата, която земеделските производители ще получат авансово като субсидии за кампания '2017 до края на тази година, съобщи в днешния си брой  \"Капитал Daily\".  Средствата се разпределят по схеми за единно плащане на площ, помощ за отстъпка от акциза на горивата и финансиране на животновъдния сектор. Част от сумите вече са преведени на стопаните, а останалите се очаква да бъдат изплатени до 22 декември, когато е последният ден, в който ще могат да се правят операции през системата за електронни бюджетни разплащания СЕБРА през тази година, става ясно от публикацията. Според информацията около 550 млн. лв от общата сума ще отиде за базово плащане на площ като се очаква единичната ставка за всеки отделен производител да бъде 19.40 лв за декар. В сутрешния блок на БНТ земеделският министър Румен Порожанов потвърди сумата, допълвайки, че днес предстои оторизация на директните плащания и очакванията са около 550 млн. лв да бъдат обработени от Фонд \"Земеделие\" и да бъдат предоставени по сметките на земеделските производители през следващите дни. Около 123 млн. лв ще бъдат преведени на животновъдите като тези средства са по осем различни схеми от т.нар. обвързана подкрепа. \"Капитал Daily\" съобщава, че финансирането ще бъде разпределено между стопани, отглеждащи крави, биволи, овце и кози, включително под селекционен контрол, както и такива, работещи на територията на планинските райони. Част от парите за животновъдите са преведени през последните седмици като през миналата 14 хил. стопани са получили 45 млн. лв. По третата схема- за отстъпка от акциза върху горивата, ползвани за земеделска техника, има направен превод във вторник към земеделските производители. По схемата сега се изплащат близо 73 млн. лв при 84 млн. лв общо финансиране, а получателите на помощта са над 8200. В момента акцизът върху газьола е 646 лв. за 1000 литра, като отстъпката, която получават фермерите, е 0.40 лв. за литър. Годишно директните субсидии за фермерите са над 1.4 млрд. лв., като основната част от средствата идват от ЕС. Подпомагането е разпределено между схеми за базово плащане на площ, надбавки за млади и малки фермери, подпомагане за животновъдство, производство на плодове, зеленчуци, тютюн и др. Освен базовото плащане на площ другото най-голямо перо в тези разплащания са т.нар. зелени субсидии, които се превеждат на фермерите, които покриват определени екологични изисквания. Годишно това подпомагане е за около 450 млн. лв.", "date": "2017.12.20", "title": "750 млн. лв субсидии ще бъдат платени на фермерите до Коледа"}
{"url": "http://www.dnevnik.bg/evropa/2017/12/20/3100648_frenskiiat_premier_poe_otgovornostta_za_polzvaneto_na/", "text": "Френският премиер Едуар Филип заяви, че поема пълната отговорност за ползването на частен полет за 350 000 евро от Токио до Париж на връщане от официално посещение, в отговор на критики, че разхищава държавни средства, предаде \"Франс прес\", цитирана от БТА. \"Напълно разбирам изненадата и въпросите, които си задават французите, но поемам пълната отговорност за това решение\", каза Филип по радио Ер Те Ел. Снощи АФП научи, че канцеларията на премиера е наела частен полет за 350 000 евро, за да се прибере той по-бързо от Нова Каледония и да не ползва държавен самолет, който бил сметнат за твърде неудобен. В нощта на 5 срещу 6 декември при техническа спирка в Токио на самолет А340 на френските ВВС, който го връщал с няколко министри и още около 60 души в Париж, премиерът и голяма част от пътниците се прехвърлили в друг А340 със седалки първа класа. Този самолет кацнал в Париж два часа преди държавния, който пристигнал почти празен. Новината предизвика остри реакции от някои представители на опозицията. Европейският депутат и бивш заместник-председател на крайнодесния Национален фронт Флориан Филипо написа в \"Туитър\": \"350 000 евро, близо 300 минимални работни заплати, профукани за полет Токио - Париж, за да се избегне \"твърде неудобно\" пътуване на премиера Едуар Филип. Човек си мисли, че сънува, обаче не - това е печалната и недопустима действителност!\" Едуар Филип се аргументира, че е трябвало да се върне в Париж навреме за участие в Съвет по въпросите на отбраната и преди президентът Еманюел Макрон да е заминал за Алжир. \"Знаехме, че няма редовен пътнически полет в необходимия час, а трябваше да се върнем преди заминаването на президента в сряда сутринта\", се защити Филип. Според канцеларията на френския премиер по правило в отсъствието на президента той трябва да се намира в Париж, въпреки че има множество изключения, отбелязва АФП.", "date": "2017.12.20", "title": "Френският премиер пое отговорността за ползването на частен полет за 350 000 евро"}
{"url": "http://www.dnevnik.bg/bulgaria/2017/12/20/3100657_firmata_koiato_iskashe_da_stroi_boini_korabi_za/", "text": "Единствената фирма, която се яви в конкурса за построяване на два многофункционални патрулни кораба за нуждите на армията, е депозирала писмо в Министерството на отбраната, с което се отказва от по-нататъшни преговори за подписване на договор, съобщи днес министърът на отбраната Красимир Каракачанов. Варненската \"Делфин\" беше одобрена през ноември от междуведомствена работна група, в която влизаха представители на министерствата на отбраната, икономиката и финансите. Отказът идва в деня, в който правителството щеше да гласува да се сключи договор за изпълнението на поръчката. За целите на проекта предишният парламент отпусна до 820 млн. лв., които целево трябва да бъдат похарчени в рамките на 5 години. Като основен мотив за оттегляне \"Делфин\" сочи реално намалената с 20% стойност на проекта за инвестиционен разход заради въведения от 1 януари 2017 г. ДДС върху всички военни сделки, съобщиха от Министерството на отбраната. Така отпуснатата сума от 820 млн. лв. реално се намалява със 164 млн. лв. \"Именно това решение беше и основната причина няколко чуждестранни компании, заявили интерес към проекта, да се оттеглят и да не участват в процедурата\", се казва в съобщението на МО. Красимир Каракачанов каза пред министрите, че за тази година ще бъдат съкратени разходите и по друг армейски проект - ремонта и поддръжката на 15-те самолета Миг-29, с които България разполага. Причината е  обжалване на поръчката от украинска фирма . \"Става дума за 82 млн. лв. 19 бяха гласувани на миналото заседание, за което благодаря на Министерския съвет, за днес бяха предвидени още 22 млн. лв., които отпадат\", коментира министърът. Парите ще бъдат върнати в държавния бюджет.", "date": "2017.12.20", "title": "Фирмата, която искаше да строи бойни кораби за армията, се е отказала"}
{"url": "http://www.dnevnik.bg/biznes/2017/12/20/3100634_prez_2017_g_horata_sa_kupuvali_po-skupi_stoki_na/", "text": "През 2017 г. средната цена на най-търсените стоки, купувани на изплащане, се повиши и доведе до ръст от 10% на средния размер на молбите за финансиране. Това показва новото издание на класацията \"Топ 10 на изплащане\" от \"БНП Париба лични финанси\", България. Тя подрежда най-търсените модели сред 10-те най-търсени типа продукти според постъпилите молби за потребителски кредит за покупка на стоки на изплащане от финансовата институция. Оттам посочват, че класацията може да се смята за показателна за пазара в България, тъй като компанията е сред лидерите в сектора на потребителско кредитиране с пазарен дял от над 1/3 и предлага най-голямото портфолио от специализирани потребителски кредити. Компанията има над 1.5 милиона клиенти. Доходите растат и се изплащат по-скъпи стоки С възстановяването на икономиката растат жизненият стандарт и доходите и хората могат да си позволят покупката на по-скъпи стоки от по-висок клас. Това се доказва от факта, че 5 от 10-те най-търсени продукта в класацията са с по-висока средна цена в сравнение с 2016 г., а някои от тях са много по-висок клас, допълват авторите на класацията. Например през 2016 г. хората търсеха среден клас смартфони, а победителят за тази година е премиум устройство, което е над два пъти по-скъпо. През тази година модели със сходни характеристики също са по-скъпи в сравнение с 2016 г. Например през 2016 г. среден клас телевизор струва средно 700 - 750 лева. Година по-късно модел с почти същите параметри е на цена 800 - 850 лева. Същото се отнася и за климатиците. Най-търсеният модел, купуван на изплащане през 2016 г., струва средно 950 - 1000 лева. Победителят за 2017 г. е с почти същите характеристики, но е по-скъп с около 100 лева. Такава тенденция се наблюдава и при обзавеждането за спалня и диваните. \"Топ 10 на изплащане\" е базирана на над 330 хил. стоки, за които клиентите кандидатстват за покупка на изплащане през 2017 година. Около 53% от тях са за 10-те най-търсени стоки. През 2017 г. смартфоните заеха лидерската позиция в рейтинга. За пръв път те задминаха телевизора в лятното издание на \"Топ 10 на изплащане\", а първото място в годишната класация доказва още веднъж, че смартфонът е най-важното устройство за българите, казва от институцията. През 2017 г. 16% от молбите за покупка на изплащане са за мобилни телефони. Най-търсеният модел смартфон за 2017 г. е повече от два пъти по-скъп от победителя през 2016 г. Хората най-често кандидатстват за финансиране на покупката на премиум клас устройства на средна цена 1250 - 1300 лева. Това е топ моделът на един от глобалните лидери, чийто бранд е символ на висок жизнен стандарт. Победителят е с характеристики: дисплей 4.7 инча, 32GB вградена памет, резолюция 750х1 334, Retina HD Touchscreen, 12МРх  камера и операционна система iOS 10. Телевизорите са на второ място и също са по-скъпи. Победителят за 2017 г. е на средна цена 800 - 850 лева, което е с около 250 лева повече в сравнение с 2016 г. Хората най-често са кандидатствали за 43 инча телевизори с резолюция Ultra HD и свързаност към интернет. Ръст на средните цени е отчетен и в категориите \"Перални машини\", \"Климатици\" и \"Обзавеждане за спалня\". Едно от обясненията за този тренд е, че хората търсят по-висок клас устройства. Другото е, че се наблюдава ръст на цените на стоките. Растат цените на стоките и на средната стойност на молбите През последната година модели със сходни характеристики са по-скъпи в сравнение с 2016 г. Например през 2016 г. среден клас телевизор струва 700 - 750 лева. Година по-късно модел с почти същите характеристики е на цена 800 - 850 лева. Същото се отнася и за климатиците. Победителят за 2016 г. струва средно 950 - 1000 лева. Най-търсеният модел през 2017 г. е с почти същите характеристики, но е по-скъп с около 100 лева. При обзавеждането за спалня също се наблюдава ръст на цените. През 2017 г. най-популярният модел е с 200 лева по-скъп в сравнение с 2016 г. През изминалата година средната цена на съотносими дивани нараства със 150 лева в сравнение с 2016 г. Ръстът на средните цени е довел и до ръст на средната стойност на молбите за финансиране на покупката на стоки на изплащане. През 2017 г. тя нараства с 10% и достигна 770 лева. Година по-рано е 700 лева. Но с възстановяването на икономиката растат приходите и стандартът на живот и хората могат да си позволят покупката на по-скъпи стоки, заключават от компанията. Въпреки ръста на стойността на молбите средният период за изплащане на покупка остава непроменен – около 12 месеца, което показва, че българите могат да си позволят и плащането на по-високи месечни вноски.", "date": "2017.12.20", "title": "През 2017 г. хората са купували по-скъпи стоки на изплащане, сочи изследване"}
{"url": "http://www.dnevnik.bg/bulgaria/2017/12/20/3100685_podgotvete_se_za_postoianni_policeiski_proverki_pokrai/", "text": "За да се предотвратят тежките пътни инциденти, по всички пътища в цялата страна ще има засилено полицейско присъствие, както и около всички големи търговски центрове. Това обяви вътрешният министър Валентин Радев по време на пресконференция в Министерския съвет, посветена на мерките, които са предприети за сигурността на гражданите по време на коледните и новогодишните празници. Участие в пресконференцията взеха още министрите на транспорта и регионалното развитие Ивайло Московски и Николай Нанков, както и столичният кмет Йорданка Фандъкова. Тя уточни, че е получила уверение от полицията, че ще има постоянни патрули, които ще следят засиленото движение на автомобили от и за София покрай празниците. Полицейско присъствие ще има и в районите на всички големи търговски комплекси. Радев каза още, че навсякъде по магистралите ще се движат патрули с пуснати светлини. Превантивно ще се спират тези шофьори, които са превишили скоростта. Целта е да се правят максимално много проверки, за да не се допусне граждани, употребили алкохол или наркотични вещества, да управляват превозни средства. Предвидени са и сериозни мерки за сигурност по време на новогодишния концерт на столичния площад \"Александър Батенберг\". Там се очаква да има голям брой полицаи, които да следят за нередности. От своя страна Николай Нанков допълни, че от петък започва продажбата на новите винетни стикери, като ще има такива и за три месеца. Всички винетки ще важат от датата на закупуването им.", "date": "2017.12.20", "title": "Подгответе се за постоянни полицейски проверки покрай празниците, предупреди вътрешният министър"}
{"url": "http://www.dnevnik.bg/detski_dnevnik/2017/12/20/3100699_poveche_uchenici_poluchavat_pravo_da_vzemat_stipendii/", "text": "Разширява се кръгът от ученици, които имат право да получават стипендии, осигурявани със средства от държавния бюджет, след като на заседанието си днес правителството одобри условията и реда за получаване на стипендии от учениците след завършено основно образование, което съгласно Закона за предучилищното и училищното образование е след 7 клас. Това съобщиха от пресцентъра на кабинета. Освен учениците, обучаващи се в дневна и индивидуална форма на обучение, стипендии ще могат да получават и   (дуална система на обучение). Също така учениците, обучаващи се в  , ще имат равна възможност с учениците от държавните и общинските училища да получават стипендии. Средствата за тях ще бъдат предоставяни чрез бюджетите на общините. Децата със  , които са завършили VII клас с удостоверение и са продължили обучението си в класовете от първи гимназиален етап, също могат да получават стипендии. Възможността   се запазва, като се дава право и на търсещи или получили международна закрила в страната или получили право на дългосрочно или продължително пребиваване също да получават стипендии. Учениците  , които получават стипендия поради тези обстоятелства, ще имат право да бъдат стимулирани и при висок успех. В случай на класиране и за тази стипендия те ще имат право да получават и 50% от стойността ѝ. Предвид целогодишното пребиваване (включително и през периода на ваканциите) и откъсването им от семейната среда за учениците,  , е предвидено да получават за лични нужди по 33 лв. месечно на ученик по аналогия с джобните разходи, които се полагат на децата, настанени в специализираните институции за деца. Запазва се принципът на децентрализация на предоставяните от държавата средства за стипендии, при който училищата имат възможност сами да насочват средства за реализиране на своите стратегии за развитие, с акцент върху училищните политики за подпомагане на достъпа до образование, превенция на преждевременно напускане на училище и осигуряване на подкрепа и стимулиране на учениците с високи образователни постижения. В тази връзка е актуализирана и горната граница на , като по този начин училищата ще могат да определят месечните стипендии в диапазона от 21 лв. до 60 лева. За осигуряване на стипендии на учениците от VIII клас на общинските училища през 2017 г. правителството одобри допълнителни трансфери по бюджетите на общините в размер на 1 280 020 лева.", "date": "2017.12.20", "title": "Повече ученици получават право да вземат стипендии"}
{"url": "http://www.dnevnik.bg/bulgaria/2017/12/20/3100694_kabinetut_otpuska_novi_14_mln_lv_za_preodoliavane_na/", "text": "Допълнителни 1.4 млн. лв. отпуска правителството на общините Бургас и Камено за преодоляване на последиците от  наводненията от 25 октомври . Предложението е на Междуведомствената комисия за възстановяване и подпомагане към МС, като средствата ще бъдат осигурени от резерва за непредвидени и неотложни разходи по Закона за държавния бюджет на България за 2017 година. По бюджета на община Бургас ще бъдат преведени 800 000 лв., а за Камено са 600 000 лв. Средствата са предназначени за частично разплащане на извършените дейности по възстановяване на сгради и инфраструктурни обекти, разчистване на пътна мрежа, речни легла и дерета от наноси, както и други неотложни разходи.", "date": "2017.12.20", "title": "Кабинетът отпуска нови 1.4 млн. лв. за преодоляване на последиците от наводненията в Бургаско"}
{"url": "http://www.dnevnik.bg/sport/2017/12/20/3100693_cvetana_pironkova_e_bremenna_i_shte_propusne/", "text": "Тенисистката Цветана Пиронкова е бременна, съобщава сайтът  Tennis24.bg , като се позовава на свой източник. Според информацията пловдивчанката ще пропусне следващия сезон. Пиронкова не е играла от 6 юли, когато срещна Каролин Вознячки във втория кръг на \"Уимбълдън\". Тогава тя загуби с 3:6, 4:6 от датчанката. На 19 септември - няколко дни след 30-ия си рожден ден,  Пиронкова заяви, че няма да играе повече през сезона заради травма в лявото рамо . \"За съжаление моят тенис сезон приключи рано, но, погледнато от добрата страна, се насладих на повече време у дома със семейството и приятелите ми\", написа Пиронкова в \"Инстаграм\". Отсъствието ѝ доведе до спад в световната ранглиста, като Виктория Томова стана първа ракета на България. Пиронкова има една титла в турнирите на WTA, а най-значимото ѝ постижение в Големия шлем е достигането до полуфиналите на \"Уимбълдън\" през 2010 г.", "date": "2017.12.20", "title": "Цветана Пиронкова е бременна и ще пропусне следващия сезон, твърди Tennis24.bg"}
{"url": "http://www.dnevnik.bg/biznes/2017/12/20/3100658_sled_tehnicheska_greshka_peevski_udvoiava_dialovete_si/", "text": "Депутатът от ДПС Делян Пеевски обявява пред Народното събрание, че в предишна негова декларация е станала техническа грешка. Сега я поправя и декларира собственост от 20 хил. дяла в компанията Intrust Ltd. В документа от май тази година заявеният дял в декларацията за предотвратяване и установяване на конфликт на интереси са записани 10 хил. дяла. Декларацията носи дата от 12 декември, не е известно кога се появява на сайта на Народното събрание. Въпросната компания е регистрирана в Обединените арабски емирства. Чрез нея Пеевски е  собственик на вестникарската империя, състояща се от вестниците \"Монитор\", \"Телеграф\" и др., както и контролира \"Техномаркет\", преди да я прехвърли в друга дубайска фирма. Пеевски за пръв път обяви собствеността си в тази фирма през 2015 г. Компанията обаче е едноличен собственик на капитала на \"НСН Инвестмънт\" ООД от юни 2016 г. Тогава Пеевски прехвърля дела си в последната фирма,  предоставен му преди това от майка му Ирена Кръстева , припомня електронното издание  \"Клуб З\" . То посочва, че междувременно са настъпили и други промени, като в \"НСН Инвестмънт\" са се влели общо 4 фирми. Сред тях са \"Нова българска медийна група холдинг\" и \"Балканска медийна компания\" - издавали досега вестниците \"Телеграф\", \"Монитор\" и \"Политика\". Справка в Търговския регистър показва, че компаниите са заличени. Във фирмата, която е 100% собственост на регистрираната в ОАЕ Intrust Ltd, са се влели още \"Табако Инвестмънт\", която е придобита от \"НСН Инвестмънт\" през 2015 г. от друга компания в ОАЕ, и \"Десентиа България\", чийто предишен собственик е едноименна фирма, регистрирана на Сейшелите, става ясно още от Търговския регистър.", "date": "2017.12.20", "title": "След \"техническа грешка\" Пеевски удвоява дяловете си в Intrust Ltd."}
{"url": "http://www.dnevnik.bg/bulgaria/2017/12/20/3100697_shefut_na_agenciiata_za_elektronno_upravlenie_stava/", "text": "Председателят на Държавната агенция \"Електронно управление\" Росен Желязков ще е новият ръководител на Комисията за регулиране на съобщенията. Това реши правителството на днешното си редовно заседание. Той ще заеме поста на 15 януари 2018 г., когато изтича вторият мандат на досегашния председател на комисията Веселин Божков. От Министерския съвет не уточняват дали Желязков ще продължи да изпълнява длъжността си на председател на агенцията за електронно управление.", "date": "2017.12.20", "title": "Шефът на агенцията за електронно управление става председател на Комисията за регулиране на съобщенията"}
{"url": "http://www.dnevnik.bg/biznes/turizam/2017/12/20/3100706_valeri_simeonov_gerb_i_dps_pak_ni_izvurtiaha/", "text": "Пак ни извъртяха! Депутати от ГЕРБ и ДПС промениха току-що приетия  Закон за концесиите  по най-подлия начин - чрез преходни и заключителни разпоредби на Закона за ограничаване на административното регулиране и административния контрол върху стопанската дейност. Това написа във \"Фейсбук\" вицепремиерът и един от лидерите на \"Патриотичен фронт\" Валери Симеонов. Той допълва, че така концесиите на плажовете ще се определят от министъра на туризма, а не по общия ред, определен от закона за концесиите. \"Това означава, че ще продължи по най-непрозрачен начин раздаването за по 20 години (а може и повече) на приближени фирми и групировки\", пояснява Симеонов. Според него това е поредният саботаж на опитите за въвеждане на нормално управление и реална конкуренция. \"Благодаря на колегите от \"Обединени патриоти\", които се противопоставиха на предложението в пленарна зала. За съжаление такива са правилата на демокрацията - ДПС+ГЕРБ - 100 \"за\" срещу 43 \"против\", допълва Симеонов. Вицепремиерът изброява и на кого са най-апетитните плажове по морето към момента: Слънчев бряг-север - Маджо Слънчев бряг-юг - ВИС Несебър-юг - ВИС Поморие-централен - братя Маргини Бургас-север - братя Маргини Созопол Харманите - ВИС Созопол-централен - подготвен за братя Маргини Сараите на Доган - плаж Отманли - ДПС \"На печелившите - Весела Коледа и честити нови 20 години концесии!\", завършва поста си във \"Фейсбук\" Симеонов. В рамките на седмица това е второ негово недоволство, свързано с коалиционния партньор в управлението. На 1 4 декември той се оплака , че премиерът е компрометирал и саботирал негово предложение за промяна на концесията в Банско. Тогава той обяви, че развитието на случая в бъдеще ще определи отношението му към оставането в управлението.", "date": "2017.12.20", "title": "Валери Симеонов: ГЕРБ и ДПС пак ни извъртяха"}
{"url": "http://www.dnevnik.bg/sport/2017/12/20/3100700_ruskiiat_paraolimpiiski_komitet_ostava_nakazan_no_se/", "text": "Международният параолимпийски комитет (IPC) обяви, че наказанието на Руския параолимпийски комитет остава в сила. През януари обаче ще бъде взето окончателното решение дали руски спортисти ще могат да участват в параолимпийските игри в Пьончан 2018. Засега остава и временното нареждане руските спортисти с увреждания да се състезават под неутрален флаг в зимните състезания в алпийските ски, биатлона, сноуборда и ски бягането. Миналата година IPC забрани на Русия да участва в летните параолимпийски игри в Рио де Жанейро заради разкритията за системна употреба на допинг и прикриване на положителни проби от страна на държавата. Наскоро  МОК остави Русия извън Пьончан 2018 , но позволи на чистите руски състезатели да участват в игрите под неутрален флаг. Президентът на Русия  Владимир Путин съзря въздействие от американските служби върху разследването , довело до наказанието. Световната антидопингова агенция  отхвърли твърденията му и заяви, че е независима организация .", "date": "2017.12.20", "title": "Руският параолимпийски комитет остава наказан, но се чака решение за Пьончан 2018"}
{"url": "http://www.dnevnik.bg/bulgaria/2017/12/20/3100716_dostavchicite_na_socialni_uslugi_shte_se_registrirat_s/", "text": "Доставчиците на социални услуги ще се регистрират с по-малко документи в Агенцията за социално подпомагане. Това предвижда проект за промени в Закона за социално подпомагане, които бяха одобрени от правителството на заседанието днес, съобщиха от пресслужбата на кабинета. Премахва се изискването при вписване в регистъра на доставчиците на социални услуги да се прилагат оригинал или заверено копие на удостоверение за актуално състояние или регистрация, издадени от компетентния съд, както и заверено копие на карта за идентификация по регистър БУЛСТАТ. Агенцията за социално подпомагане ще осигурява необходимата информация по служебен път, като извършва справка в електронната база данни на Търговския регистър, Регистъра на юридическите лица с нестопанска цел и на регистър БУЛСТАТ. Със законопроекта се предлагат изменения и в Закона за закрила на детето. Те предвиждат да се премахне изискването доставчиците на социални услуги за деца при издаване на лиценз да представят копие от картата за идентификация по регистър БУЛСТАТ и удостоверение за актуално състояние. Отпада и изискването да се представя свидетелство за съдимост и декларация, че кандидатът не е обявен в несъстоятелност, не е в производство за обявяване в несъстоятелност и не е в ликвидация. За юридическите лица ще отпадне необходимостта да предоставят свидетелства за съдимост на членовете на управителните им органи. Държавната агенция за закрила на детето по служебен път ще извършва необходимите справки. Само чуждестранните граждани ще представят съответните документи.", "date": "2017.12.20", "title": "Доставчиците на социални услуги ще се регистрират с по-малко документи"}
{"url": "http://www.dnevnik.bg/bulgaria/2017/12/20/3100713_partiiata_na_valeri_simeonov_i_sds_shte_deliat/", "text": "Партията на Валери Симеонов \"Национален фронт за спасение на България\" (НФСБ) ще използва за своя централа сградата на СДС на столичната ул. \"Г. С. Раковски\" 134. С решение от днес Министерският съвет предостави под наем част от сградата за нуждите на централното ръководство на партията. НФСБ (част от коалиционния партньор \"Обединени патриоти\") ще използва третия и четвъртия етаж на сградата. Към момента първият и вторият етаж от сградата се използват от СДС. До нанасянето на партията на Симеонов на \"Раковски\" 134 се стигна след краха на СДС (в коалиция \"Реформаторски блок\") на парламентарния вот тази година. Според Закона за политическите партии право на държавни помещения имат формациите, получили над 1% на парламентарни избори, ако са се явявали самостоятелно, и над 4%, ако са били в коалиция. През юни областният управител на София-град Николай Пехливанов (\"Атака\")  поиска СДС, ДСБ, АБВ и \"Движение 21\" да напуснат държавните сгради , които използват за централи. Месец по-късно от областната управа съобщиха, че ще изпратят на АБВ, \"Движение 21\" и СДС заповеди за принудително изземване на държавните имоти, докато ДСБ няма да получи такава, защото е изпратила възражение, по което предстои проверка. Партията на Валери Симеонов  веднъж вече искаше да се настани на \"Раковски\" 134 – през 2013 г. , но тогава областната управа отказа с мотив, че договорът за наем със СДС е до 2015 г.", "date": "2017.12.20", "title": "Партията на Валери Симеонов и СДС ще делят сградата на \"Раковски\" 134"}
{"url": "http://www.dnevnik.bg/biznes/2017/12/20/3100705_kolko_zele_bob_i_svinsko_ima_na_trapezata_ne_samo_na/", "text": "По повод предстоящите празници, когато на трапезата първо за Бъдни вечер, а след това и за Коледа присъстват традиционни за двата празника храни, Националният статистически институт представя какви количества от тях се консумират и през други периоди. В графиката се виждат количествата от продуктите, потребени в съответните тримесечия през 2016 г.", "date": "2017.12.20", "title": "Колко зеле, боб и свинско има на трапезата не само на Коледа (графика)"}
{"url": "http://www.dnevnik.bg/bulgaria/2017/12/20/3100715_pravitelstvoto_otpusna_390_hil_lv_za_podgotovkata_za/", "text": "На днешното си редовно заседание Министерският съвет реши да отпусне допълнителни 390 хил. лв., с които ще се финансира предварителното проучване за конструктивното обследване на столичната катедрала \"Св. Александър Невски\". Ремонтът на храма предизвика скандал по време на гласуването на бюджета за 2018 г. Тогава парламентът  отхвърли предложение на БСП  да се предвидят пари за реконструкцията на катедралата. След това кабинетът реши да отпусне близо 1 млн. лв. за ремонта на Зографския манастир в Атон. Малко след това премиерът  Бойко Борисов се срещна с патриарх Неофит,  с когото обсъдиха бъдещия ремонт. Министър-председателят поиска от министрите да му бъдат предоставени варианти за ремонта на патриаршеската катедрала. Днес кабинетът реши още по бюджета на Министерския съвет да бъдат преведени още 4.4 млн. лв., като основна част от тях ще отидат за покриване на дължимите към общините данък сгради и такса битови отпадъци за 2017 г. Освен това на Българската национална телевизия ще бъдат предоставени 14.2 млн. лв., които са необходими за плащания, свързани с разпространението на телевизионни програми чрез електронна съобщителна мрежа за наземно цифрово радиоразпръскване. Общо 22 общини ще си разпределят 20.6 млн. лв. за ремонт и рехабилитация на улична и ВиК мрежи, общински пътища и изпълнение на различни обекти от местно значение. Това са общините Съединение, Тервел, Куклен, Димитровград, Симеоновград, Харманли, Симитли, Долни Чифлик, Дългопол, Севлиево, Трявна, Шабла, Стамболийски, Търговище, Доспат, Бяла, Луковит, Брезник, Пазарджик, Кюстендил, Раковски и Дупница.", "date": "2017.12.20", "title": "Правителството отпусна 390 хил. лв. за подготовката за ремонта на \"Св. Александър Невски\""}
{"url": "http://www.dnevnik.bg/kultura/2017/12/20/3086724_otkus_ot_klubut_na_izcheznalite_vidove_na_djefri_mur/", "text": "Джефри Мур е роден в Монреал и получава образованието си в Университета в Торонто, Сорбоната и Университета в Отава. В момента е преводач на свободна практика и преподавател по превод в Университета в Монреал. Работи за музеи, театри, танцови трупи и филмови фестивали по цял свят. Първият му роман, Prisoner in a Red-Rose Chain, е писан в продължение на няколко години в Канада, Шотландия, Англия, Унгария и Бали. Удостоен с Commonwealth Writers Prize, 2000. Творците на памет (2004) е публикуван в 15 страни по света и получава висока оценка както от критиката, така и от читателите. Романът е удостоен с наградата на Асоциацията на канадските писатели (2005) и е сред финалистите, номинирани за наградите Sunburst (2005), Rogers’ Writers Trust (2004), Hugh MacLennan (2004), WordsWorthy (2004) и пр. Българският превод на книгата на Невена Дишлиева-Кръстева е носител на Специалната награда за превод на фондация \"Елизабет Костова\" на името на Кръстан Дянков (2014). Мур е автор и на романа Клубът на изчезналите видове (2010), \"едновременно разказ за търсенето на идентичност в лишения от устои постмодерен свят, размисъл върху оцеляването на най-приспособените в една култура, чиято жертва са беззащитните, и взривоопасен приключенски роман за бракониерството и жестокото отношение към животните.\" (Quill & Quire). Живее в Монреал и Вал Морин, Квебек. Превод от английски Милена Попова Оформление Люба Халева \"Фантастичен роман, изключително литературно постижение, което не се вписва в един-единствен жанр – едновременно изтънчено и брутално.\" \"Творба, която не само интригува, но и образова.\" \"Мур вплита нишки на съспенс в цялата книга. Това е роман, от който те побиват тръпки и започваш да се съмняваш в доброто у човека.\" \"Образи, които се запечатват в съзнанието Вълнуващ и вледеняващ разказ за бягащ от правосъдието наркоман, опит за убийство, изкупление и бракониерска банда, която избива и измъчва животни в провинциален Квебек Лорентианските планини, такива, каквито ги представя Мур, са изцяло плод на неговото въображение, но той гради една по-добра, по-достоверна, изпълнена с надежда и вълнуваща действителност.\" Околният пейзаж сияеше с цветове сякаш не от този свят, непринадлежащи на природата: очертанията на дърветата бяха неоново жълти, пътят – никотиново оранжев, колата – в свръхестественото зелено от филмите на ужасите. Завър тях ринга и изострих фокуса на млечнобелите изображения. Наистина нещо примигваше, но не беше полицейска лампа. Беше нещо много по-зловещо: голямо космато животно, от чиито лапи... капеше нещо... Може би бяха откъснати? Светлината излизаше от устата му, в която бе втъкнат предмет, подобен на електрическа крушка. Колата, която се оказа пикап с високо шаси, прожектор- ни лампи на покрива и подсилена решетка, форсира право към входа на църквата. В последния момент обаче сви по тесен път, който я заобикаляше, отдалечавайки се от мен, към другия край на гробището. После внезапно удари спирачки и задницата ѝ се завъртя, а двигателят се задави или изключи. Четири-пет секунди тишина и след това тряс, рязък звук като от трошене на стъкло. Щом чух този звук, знаех, че никога няма да го забравя. Пикапът запали отново и грамадните му гуми засвистяха върху черния лед, плюейки камъни и кал. С гръм и трясък той потегли обратно по пътя, сред мътните кълбета ледена мъгла, и се изгуби. Стоях неподвижен, объркан, питайки се каква бе моята роля във всичко това. Каквото и да бяха изхвърлили, не беше моя работа. Прибрах телескопа в кутията, като внимателно си гледах в краката докато се връщах към своя микробус фолксваген, открадната таратайка, която невинаги палеше. Забоботи от първия път. Подкарах с угасени фарове до края на алеята пред църквата. Поне минута седях там с ръце, вкопчени във волана, гледах чистачките и слушах как металът стърже по стъклото. Дъждът се стичаше по предното стъкло и се вкоравяваше. Преместих плъзгача на размразителя на най-силната степен. Загледах се в ръцете си, които сякаш бяха чужди. Измъкнах изпод седалката бутилка шестнайсетгодишно \"Талискър\" и допих каквото беше останало. Поредното залитане, поредното кривване от пътя. Направих обратен завой и поех обратно към гробището, като чух как дъното задра при удара в алеята под лош ъгъл. При образувалия се на завоя коловоз включих на дълги: от едната страна сред мъглата се издигаха папури като огромни хотдози, набучени на шишове; от другата – десетина надгробни плочи, килнати настрани и проядени като ред развалени зъби. Черните коренища и ластари около тях бяха посребрени. Върнах назад и рязко завъртях волана. Ето го. Нещо потънало в заснежената канавка: бледокафява маса. Слязох, за да го разгледам отблизо. Беше увито в тъкан, подобна на зебло, и овързано с червен канап – като коледен подарък. Дрога? Пари? Не смятах да го развързвам, за да разбера повече – докато не чух нещо, въздишка или полугласен стон. Животински или човешки, не се разбираше. Смъкнах се по стръмния бряг на канавката с пламнала глава и разтуптяно сърце. Под снега имаше кора от лед, трошлива като маслена бисквита, и аз хлътнах до коленете. Оказа се не канавка, а клоака. Но краката ми изтръпнаха съвсем леко, когато обувките ми се напълниха с ледена вода. Измъкнах ги от черната тиня и с труд направих няколко крачки, разбивайки с крака леда, от който се носеше остра смрад на гнилоч – на торфена кал, блатни треви и животински фъ кии. Учуди ме колко е тежка тинята, какво усилие се иска, за да местиш краката си, все едно ходиш с пранги. Не бях газил в кал от детската градина насам. Хванах червения канап с една ръка и го задърпах с все сила, която не беше голяма; залитнах, а вързопът почти не помръдна. Изглежда потъваше в лепкавото блато, сред тръс тиките и гнилоча, и аз потъвах с него. Имах чувство, че някаква ръка тегли обувките ми надолу. Запънах единия си крак във вкаменен дънер, наподобяващ крокодил от епохата на гущерите, затеглих с две ръце и усетих как вързопът помръдва. Инч по инч го извлякох сред пльокащите мехури до по-сухо място. Теглех и дърпах канапа като бавноразвиващо се дете, като човек, който не е чувал за възли. Дори го захапах, все едно се опитвах да срежа стомана с ножици. Върху лицето ми се сипеше студен дъжд, смесваше се с потта ми, пареше ми на очите. Не можеше да няма по-лесен начин... С премрежени очи видях нещо розово да се подава от една цепнатина в чувала. Палец? Лакът? Сграбчих здраво зеблото и го раздрах от горе до долу. След като си избърсах очите с вледенен юмрук, видях нещо, от което дъхът ми секна, нещо, което малцина ще видят. В течение на три-четири удара на сърцето времето спря; увиснах в силовото поле на ужаса, от който костите ми се вкамениха, а мускулите ми омекнаха. Внезапно по вените ми потече някакво тайнствено естествено вещество, нещо, което ми подейства като дефибрилатор. Вдигнах вързопа, все едно беше възглавница, и го понесох към микробуса, а заледеният чакъл хрущеше пронизително под краката ми. Фаровете осветяваха платното с хладна флуоресцентна светлина, от която червените петна по него лъщяха като черни. Капки изпускаха пара, падайки върху снега. Пред мен се размърда сянка и аз замръзнах. Движеше се бавно, като насън, към тресавището. Пълзеше. После спря и се втренчи в светлината – не в светлината от фаровете, а в тази на пълната луна – с очи, бляскави като смарагди. Завъртя глава насам-натам, простена тихо и после продължи да се влачи беззвучно, вдигайки във въздуха дългата си опашка. Затворих очи. Вторичните образи – пак ли се започваше? Отворих очи и съществото и луната ги нямаше. С ускоряващ се пулс и все по-муден мозък отворих непохватно задната врата на микробуса и стоварих вътре под- гизналия вързоп. Недей да цапаш с кръв тапицерията, и без това достатъчно си се накиснал. Включих лампата на тавана, при което пръстите ми оплескаха всичко, до което се докоснах, включително и един спален чувал, който още не бях използвал. Добре, къде е полицейският участък? Полицията ли? Какво щях да им кажа? Че съм намерил обляно в кръв дете – впрочем, господин полицай, аз влязох нелегално в страната, бягам от обвинение в отвличане на дете. И разни други неща. Точно така, алкохол подушвате. В полицията ще трябва да дам официални показания, с име и адрес. Риболов в мочурище в Квебек – как го измислих това? Благодарение на дългогодишен опит в правенето на грешки – думи на баща ми. Ами болница? Чух още един приглушен стон. – Всичко ще се оправи – излъгах.– Само се дръж... – Гласът ми трепереше, и сам го чувах. – Ще те закарам в... – Сред заплетените кичури съзрях лицето на детето – бяло и мокро като мляко, с ужас в очите, какъвто дотогава бях виждал само насън. Вледеняващият дъжд тегнеше над всичко, изтърканите ми гуми едва извлачиха микробуса през първия хълм. И напълно забуксуваха на втория, въпреки двете атаки на първа скорост и една на задна. Заседнал под наклон насред пътя, аз запримигвах с аварийните, макар на мили околовръст да нямаше никого. Преброих до десет и видях как фаровете ту показват, ту скриват изкривена зелена табела HÔPITAL 8 KM, с насочена нагоре към небето стрелка. Криволичейки се върнах на задна в подножието на хълма и спрях на чакълен кръстопът с друга табела: CHEMIN SAISONNIER (Сезонен път (фр.). Б. пр.). Свих вдясно и карах безразсъдно може би три-четири мили – прекосих железопътна линия, по която не беше минавал влак от Втората световна война насам, минах по мост от дървени трупи, на който пишеше UTILISEZ À VOS RISQUES ET PÉRILS(Използвайте на собствен риск (фр.). Б. пр.) – и поех към хижата, която бях взел под наем. Чистачките стържеха пред очите ми, заслепяващ скреж покриваше задното стъкло и прозорците, гумите поднасяха. Капакът, пристегнат с въже за бънджи, подскачаше на всяка дупка. Лампите в хижата не светеха, както и тези в една къщичка на петдесетина метра оттам. Завъртях ключа и моторът продължи да се дави и да кашля още половин минута. Оставих светнати дългите, насочени към стълбите пред входа. Вече на ръце с детето, чиято глава се люшкаше като на кукла, се сетих, че трябваше най-напред да отключа. Под- прял неудобно тялото на стената, пъхнах ключа, превъртях го и отворих вратата с крак. Запрепъвах се в тъмното към продъненото легло, макар да знаех, че е глупаво, че единствените ми чаршафи ще подгизнат в червено. Стоварих там тялото, като едва не го изтърсих на пода. Ако още не беше умрял, сега вече е.", "date": "2017.12.20", "title": "Откъс от \"Клубът на изчезналите видове\" на Джефри Мур"}
{"url": "http://www.dnevnik.bg/zelen/2017/12/20/3100708_v_doklad_za_pirin_pred_junesko_ekoministerstvoto/", "text": "Министерството на околната среда пропуска важни факти и дава невярна информация за Пирин пред ЮНЕСКО, това посочват от коалицията на природозащитните организации \"За да остане природа в България\" в съобщение до медиите, като цитират  годишния доклад за състоянието на обекта на световното природно наследство Пирин, изготвен и изпратен от МОСВ  през декември 2017 г. От екокоалицията ще уведомят ЮНЕСКО днес за неверните твърдения и пропуските в доклада на МОСВ. \"Дневник\" изпрати запитване до екоминистерството за причините за пропусната информация и неточностите в отчета за Пирин на ведомството. В официалният документ, изпратен през декември 2017 г., се пропуска информация за предложената промяна в сегашния план за управление, с която се отменя забраната за ново строителство в туристическата зона на националния парк, съвпадаща с т.нар. буферна зона към обекта на ЮНЕСКО. Премълчана е и предложената промяна в концесионния договор, която залага новата площ да навлиза в зоната за ограничаване на човешкото въздействие и в обекта на световното природно наследство (както показа визуализацията на GIS експерти по описаните точки в предложението на МОСВ). \"С промяната чрез десетократно разширяване на концесията на ски зона Банско от 99,5 ха до 1077 ха ще бъдат узаконени редица нарушения, вместо виновните за тях да бъдат наказани\", пишат еколозите. В същия отчет пред ЮНЕСКО министерство на екологията твърди, че всички забележки към проекта за план на управление 2014 - 2023 г. са поправени от възложителя според изискването на министерството. Природозащитниците припомнят, че в  свое експертно становище министерството  поиска редакция на проекта в редица точки, а  авторите на плана, вместо да извършат корекциите, отхвърлиха осем от тях, засягащи ключови въпроси  като зонирането и режимите. Това неизпълнение на препоръките е прието на политическо ниво в министерството и води до планирани зони за строителство с 12,5 пъти повече от сега допустимите, коментират еколозите. Те припомнят, че последствиeто от предложената промяна на сегашния план за управление на националния парк би било увеличаване с 4,6 пъти на територията с разрешено строителство в националния парк. Това означава изсичане на вековни черномурови, смърчови, елови и букови гори с площ над 8000 декара, погубване на легендарната дива красота на НП \"Пирин\" и противоречи на ангажиментите, поети към ЮНЕСКО, да се оцени сегашното въздействие на ски зоната върху обекта на ЮНЕСКО. До 22 декември тече обществено обсъждане на предложението за промяна на плана и всеки може да изпрати свое становище, напомнят от коалицията. Предложеното разширяване и условия на концесията на ски зона Банско я правят най-евтината в България, по изчисление на природозащитната коалиция държавата дава земята на Пирин срещу 5,8 ст. на квадратен метър за една година. За сравнение - концесиите на най-скъпите плажове по Черноморието са в пъти по-високи. Например тази на \"Слънчев бряг-север\" е 9,30 лв. кв/м, \"Свети Влас-болницата\" - 3,22 лв. кв/м, а \"Росенец-север\" - 97 ст. кв/м. По същество това би представлявало огромна непозволено държавна помощ. Природозащитниците все още нямат отговор на въпросите, изпратени преди десет дни до вицепремиера Валери Симеонов, във връзка с опитите за промени на в концесионния договор на ски зона Банско.", "date": "2017.12.20", "title": "В доклад за Пирин пред ЮНЕСКО екоминистерството пропуска важни факти, съобщават еколози"}
{"url": "http://www.dnevnik.bg/evropa/2017/12/20/3100721_ministerskiiat_suvet_odobri_kalendara_za_bulgarskoto/", "text": "Министерският съвет одобри финален календар на събитията на българското председателство на Съвета на Европейския съюз през 2018 г., които ще се проведат в страната. Актуализацията на календара се налага както заради постъпилите множество предложения за провеждане на допълнителни събития, включително такива на високо ниво, свързани с основните приоритети на председателството, така и поради наличието на събития с неуточнени периоди на провеждане. В предлагания актуализиран календар са предвидени 299 събития основно в София, но също и във Варна, Бургас, Пловдив, Велико Търново, Габрово, Русе и др. България ще бъде домакин на една среща на върха с участието на държавните и правителствени ръководители на държавите - членки на ЕС, и страните от Западните Балкани.  Ще се проведат 12 неформални заседания на Съвета на ЕС и над 20 срещи на високо ниво, както и пет срещи от парламентарното измерение. На експертно ниво е предвидено да се проведат над 170 срещи и заседания, а под егидата на председателството са планирани още около 85 събития. Към 15 декември 2017 г. са изпълнени всичките 57 мерки в Плана за подготовката на председателството. Това се казва в отчета на министъра за българското председателство 2018 Лиляна Павлова, който беше приет единодушно на заседанието на Министерския съвет днес.  \"На практика подготовка за предстоящото първо Българско председателство на Съвета на ЕС приключи и вече сме готови за същинската работа\", коментира министър Лиляна Павлова.  \"Периодът на председателството ще е наситен с тежки, сложни и голям брой досиета, които трябва да бъдат изведени успешно, имайки предвид края на мандата на институции на ЕС, а в същото време на дневен ред стоят големи предизвикателства\", отбеляза още министърът за българското председателство. Затова според нея е важно българските институции и институциите на ЕС да работят като една – в пълен консенсус, търсене на баланс и компромиси във всеки диалог.", "date": "2017.12.20", "title": "Министерският съвет одобри календара за българското европредседателство"}
{"url": "http://www.dnevnik.bg/bulgaria/2017/12/20/3100717_sled_osem_godini_razsledvaneto_sreshtu_krasyo_cherniia/", "text": "Засекретеното дело за укриване на данъци срещу станалия известен преди години \"брокер\" в съдебната власт Красимир Георгиев (Красьо Черния) е прекратено от прокуратурата тази пролет \"поради липса на престъпно деяние\", информира \" Медиапул \", позовавайки се на своя информация, потвърдена от неговия адвокат Христо Ботев. Красимир Георгиев стана публично известен през 2009 г., когато Иван Колев от тогавашния Висш съдебен съвет (ВСС) обяви, че \"някакъв Красо от Плевен\" обикаля из България и \"носи един списък\" с имената на между 8 и 13 членове на съвета, с чиито гласове разполага. Участник в изборите за шефове в съдебната власт разказал на Колев, че гласовете на хората във ВСС вървят за около 200 хил. евро. Прокуратурата започна проверка още на следващия ден. Впоследствие Красьо (или Красо) се оказа 27-годишният тогава Красимир Георгиев от Плевен. В медиите изтече информация, че той притежава \"тефтерче\" с 1040 телефонни контакта, сред които на десетки магистрати, политици, полицаи, както и много собственици на фирми в цялата страна. Това даде повод на тогавашния правосъден министър Маргарита Попова да говори за \"брокерство\" в съдебната система, същият етикет бе използван от редица политици и множество медии. Прокуратурата обяви, че общо 35 магистрати са засечени с контакти с Красьо или фигурират в неговото \"тефтерче\". Към онзи момент общо 14 от тях са кандидати за шефове в съдебната система, а петима са действащи шефове. Заради контактите с Георгиев оставки от ВСС подават двама негови членове, които впоследствие излязоха и от съдебната система. Държавното обвинение засече контакти на Красьо с трима тогавашни депутати от ДПС – зам.-председателите на ДПС Касим Дал и Лютви Местан, както и Ердоган Ахмедов. Кирил Добрев от БСП също бе в списъка с два входящи есемеса. Красьо се познава с бившия финансов министър Милен Велчев (НДСВ), а по-късно се разбира, че дори помага в предизборната кампания на НДСВ в Плевен през 2005 г., когато Велчев води листата на партията. Държавното обвинение така и не успя да установи или поне не съобщи за какво са си говорили с Красьо всички тези влиятелни хора. В съда срещу Георгиев бяха внесени две дела. Първото - за лъжесвидетелстване. То се основава на твърдението на Георгиев пред прокурор Първолета Никова, че \"няма познанства с лица от съдебната система\". Софийският районен съд осъди Георгиев на две години условно за лъжесвидетелстване, но Софийският градски съд го оправда. Основният гаф по делото е, че главният свидетел на обвинението е прокурор Първолета Никова, която всъщност е образувала делото. В окончателното решение на Върховния касационен съд се казва, че прокуратурата не разполага в началото на процеса с каквито и да е конкретни данни, за да направи извод за извършено корупционно престъпление. Второто дело е за укриване на данъци след поръчана от прокуратурата данъчна ревизия на Красимир Георгиев. Държавното обвинение предостави справка на ВСС за резултатите от нея. Установи се, че Георгиев е декларирал следните доходи: за 2004 г. – 1048 лева; за 2005 г. – 569 лева; за 2007 г. – 1841 лева; за 2008 г. – 33 200 лева. През 2009 година избухна скандалът. \"Въпреки липсата на легитимни средства Красимир Георгиев поддържа висок стандарт на живот. Само стойността на иззетия от него мобилен телефон \"Верту\" възлиза на няколко хиляди лева, а автомобилът му е управляван от шофьор\", пише в доклада на комисията във ВСС. Красимир Георгиев е изправен пред съда за укриване на данъци в размер на 94 492 лв. Делото обаче е засекретено от Софийския градски съд. На първа инстанция той е оправдан. После Софийският апелативен съд отменя оправдателната присъда и връща делото на прокуратурата за процесуални нарушения. През 2013 г. то пак е внесено в Софийския градски съд, който пак го връща на прокуратурата. Аргументът е, че прокуратурата не е изпълнила указанията на въззивния съд. След това делото не е внасяно повече в София. Дело срещу Красьо не е внасяно и в Плевен, където са регистрирани фирмите му. В крайна сметка адвокат Христо Ботев съобщи, че делото е било прекратено от прокуратурата през пролетта на тази година – близо осем години след началото му. Не за пръв път шумно обявени разследвания приключват тихомълком и без наказани. Междувременно през 2015 г. Красьо Черния осъди прокуратурата да му плати 4000 лева за претърпени неимуществени вреди. Повече четете  тук . ", "date": "2017.12.20", "title": "След осем години разследването срещу Красьо Черния е прекратено"}
{"url": "http://www.dnevnik.bg/zdrave/2017/12/20/3100729_kabinetut_odobri_uvelichenieto_v_broia_na_procedurite/", "text": "От три на четири се увеличава броят на процедурите, които осигурява Центърът за асистирана репродукция, и допълнително ще се финансират четири процедури по ембриотрансфер на замразени ембриони, каквито досега не се покриваха от фонда. Промените, които  бяха обещани от кабинета през пролетта , вече са записани в постановлението за създаване на центъра и бяха одобрени окончателно днес на заседанието на Министерския съвет. Влизат в сила от началото на 2018 г. На практика по този начин ще бъде удвоен броят на опитите (ембриотрансферите) и ще се увеличи шансът за забременяване на жените, посочват от правителствената пресслужба. Одобрени и вписани в правилника са също и нови правила, с които Центъра за асистирана репродукция да упражнява по-ефективен контрол върху клиниките, с които работи. Центърът вече ще може да осъществява самостоятелни проверки на договорните си партньори, а директорът на фонда ще може освен да прекратява договор с лечебно заведение, също и да налага финансови санкции при констатирано нарушение. Друга новост в правилника на центъра е и че в състава на комисията, която одобрява жените, кандидатствали за ин витро процедури с държавно финансиране, ще се включи специалист по образна диагностика.", "date": "2017.12.20", "title": "Кабинетът одобри увеличението в броя на процедурите за асистирана репродукция"}
{"url": "http://www.dnevnik.bg/sviat/2017/12/20/3100709_evrosujuzut_iska_velikobritaniia_da_prikljuchi_prehoda/", "text": "Европейският съюз не би искал преходният период в отношенията с Великобритания, след като тя напусне блока, да продължи след края на 2020 г., показват одобрени в сряда преговорни директиви на Европейската комисия. Целта бе съобщена и от главния преговарящ от името на комисията  Мишел Барние . \"Преходните договорености трябва да са в сила от датата, в която влиза Споразумението за напускане, и да не продължат след 31 декември 2020 г.,\" показва публикуваният текст. Срокът, желан от ЕС, съвпада с края на сегашната седемгодишна бюджетна рамка. Към тази дата ще са изминали близо 19 месеца от напускането на съюза, което би трябвало да се случи в края на март 2019 г., ако Лондон не се опита да промени графика след  поражение при решаващ вот  в парламента. Информацията за края на 2020 г. беше дългоочаквана, но едва сега за пръв път комисията потвърждава, че преговарящите от името на Брюксел ще работят за тази цел. Досега британският премиер Тереза Мей   от две години. Четирите страници препоръки съвпадат с указанията, издадени от европейските лидери на среща на върха този петък. Те ще са основата на разговорите, които Барние се надява да започне идния месец, след като Европейският съвет одобри   да премине към   - изясняване какви ще са отношенията след Брекзит. \n     Преговорните напътствия включват схващането, че Великобритания на практика   по време на преходния период и ще е обвързана с всички техни правила, включително новоприеманите, но  . ЕС също така ще предложи на Великобритания присъствие - но   - на срещи, решенията на които може да се отразят на Обединеното кралство - и ще изготви специален режим, за да може Лондон да има роля в определянето на годишните риболовни квоти. Барние каза още по време на пресконференцията си, цитиран от \"Гардиън\", че споразуменията за свободна търговия, сключени от ЕС,   по време на преходния период, и Лондон ще трябва да договори възможността те да се прилагат между април 2019 и декември 2020 г., ако желае това. \"В правен смисъл Великобритания вече няма да се покрива от нашите международни споразумения. Тя ще се оттегли от приблизително 750 споразумения, които подписахме като Европейския съюз и които днес обхващат и Великобритания,\" каза Барние. \"Така че на 30 март 2019 г. за тях няма да важат двустранните споразумения, които ЕС сключи с трети страни. Пример е СЕТА (споразумението за свободна търговия с Канада - бел. ред.). Така че Великобритания трябва да започне да се подготвя - т.е. да се увери, че има административния капацитет да води тези преговори, да сключи тези споразумения.\" Комисията също така изтъква, че Испания   върху възможността условията за преходния период да се отнасят  . Макар в случая да се изисква квалифицирано мнозинство, Брюксел ще иска процедурата на гласуването да е консенсусна, обясни Барние.", "date": "2017.12.20", "title": "Евросъюзът иска Великобритания да приключи прехода след Брекзит през 2020 г."}
{"url": "http://www.dnevnik.bg/evropa/2017/12/20/3100739_s_bezprecedentna_procedura_sreshtu_polsha/", "text": "Въпреки продължилите почти две години усилия за започване на конструктивен диалог с полските власти Европейската комисия днес стигна до извода, че има сериозен риск от нарушаване на върховенството на закона в Полша, предаде пресслужбата на институцията. Затова Еврокомисията предлага на Съвета на ЕС да приеме решение според чл. 7 от Договора за Европейския съюз. Приетата днес препоръка допълва предишните три препоръки от  юли 2017г . и  юли  и   декември  2016 г. и се отнася до липсата на независим и легитимен конституционен контрол в Полша. Задействането на чл. 7 на практика би замразило членството на страната в ЕС и би я лишило от право на глас в институциите му. Ходът е безпрецедентен и процедурата се задейства за пръв път в историята на ЕС. Зам.-председателят на Комисията Франс Тимерманс отбеляза, че тя остава открита за разговор с полските власти, когато преценят за уместно. Той уточни, че предложението се налага заради постоянно неспазване от страна на Полша на правилата в ЕС, особено с приетите промени в законодателството, свързано с дейността на съдебната власт. \"Като пазителка на договора комисията носи строга отговорност да действа... Ако прилагането на върховенството на закона бъде оставено изцяло на отделните държави членки, тогава целият ЕС ще страда\", каза Тимерманс, цитиран от \"Ройтерс\". Еврокомисията пояснява, че е в състояние да оттегли предложението си. Днес тя е решила на последното си за годината заседание да предаде Полша на Съда на ЕС заради нарушения за общностното право. Политически контрол върху съдебната система Съдебните реформи в Полша означават, че съдебната система в страната е под политическия контрол на управляващото мнозинство, се посочва в съобщението. При липсата на независимост в съдебната система, се повдигат сериозни въпроси за ефективното прилагане на законодателството на ЕС. Брюксел е определил ясни стъпки, които полските власти могат да направят, за да поправят сегашната ситуация. Ако Варшава приложи препоръчаните действия, Еврокомисията е готова в консултация с Европейския парламент и Съвета да преосмисли днешното си предложение. Сега полските власти разполагат с три месеца, за да информират Брюксел за взетите мерки във връзка с препоръките. За период от две години полските власти приеха повече от 13 закона, засягащи цялата структура на съдебната система в страната. Общият модел е, че изпълнителната и законодателната власт систематично получават възможност да се намесват в състава, правомощията, управлението и функционирането на съдебната система, пише в съобщението. Следващата стъпка в процеса е правителствата на ЕС в Съвета да изслушат Полша и да поискат тя да отговори на опасенията им. Според чл. 7 Съветът трябва първо да чуе полската позиция и да получи одобрението на Европарламента (с мнозинство от две трети), преди да приеме решение с мнозинство от четири пети (или 22 държави членки), определящо, че има явен риск от сериозно нарушаване на върховенството на закона. Това означава, че ако 22 страни в Съвета на ЕС и Европарламентът не останат доволни, процесът минава на следващ етап и може да включва санкции, например лишаване от право на гласуване в ЕС. Не е изключена и възможността за прекъсване на финансовите трансфери към Полша, която към момента е най-големият бенефициент на еврофондове, посочва \"Ройтерс\". Санкциите може да се наложат с подкрепата на мнозинството държави членки, представляващи мнозинството граждани на ЕС. Но за да се стигне до този етап, правителствата на ЕС трябва първо единодушно да се съгласят, че това, което е било само риск от сериозно нарушаване на правовия ред, се е превърнало в реалност. Малко вероятно е това да се случи, защото Унгария вече заяви, че няма да подкрепи подобни действия срещу Полша.", "date": "2017.12.20", "title": "С безпрецедентна процедура срещу Полша Еврокомисията може да я остави без глас в ЕС"}
{"url": "http://www.dnevnik.bg/biznes/2017/12/20/3100744_v_kraia_na_godinata_durjavata_otpusna_1_mlrd_lv_za/", "text": "На предпоследното си заседание за тази година правителството одобри допълнителни разходи от 1 млрд. лв. по бюджета на Министерството на регионалното развитие и благоустройството за 2017 г. Те са за саниране на жилищни сгради. В съобщението от правителствената пресслужба се уточнява, че средствата са до размера на одобрените за изпълнение проекти за финансиране чрез Българската банка за развитие. Припомня се, че \"вторият милиард за финансиране\" на програмата е одобрен с решение на 43-ото Народното събрание на 18 януари 2017 г. Чрез изпълнението на Програмата за първи път в България има ясна политическа воля за мащабно финансиране на мерките за енергийна ефективност в жилищния сграден фонд, тъй като този сегмент изостана значително по нива на енергийна ефективност в сравнение със сградите за обществено обслужване. Такъв мотив е записан в решението на министрите.", "date": "2017.12.20", "title": "В края на годината държавата отпусна 1 млрд. лв. за саниране"}
{"url": "http://www.dnevnik.bg/bulgaria/2017/12/20/3100756_s_promeni_v_zakona_se_razshiriavat_pravomoshtiiata_na/", "text": "Омбудсманът ще може да разглежда жалби на гражданите срещу действия и бездействия от страна на частния сектор. Това ще стане след включването на изрична разпоредба в Закона за омбудсмана, в който днес правителството одобри и предлага на Народното събрание да приеме промени. Това съобщиха от пресцентъра на министерския съвет. В момента правомощията на омбудсмана се разпростират само върху държавните и общинските органи и върху хората, които предоставят обществени услуги. На омбудсмана се възлага също така да наблюдава и насърчава ефективното прилагане на подписани и ратифицирани международни актове в областта на правата на човека. За да се постигне по-голяма прозрачност при избора на омбудсман, се предлага номинации да може да правят и юридически лица с нестопанска цел в обществена полза, а избирането на обществения защитник от Народното събрание да става с явно гласуване. В допълнение към изискванията за заемане на длъжността се добавя изискване за предишен опит в областта на правата на човека.", "date": "2017.12.20", "title": "С промени в закона се разширяват правомощията на омбудсмана"}
{"url": "http://www.dnevnik.bg/analizi/2017/12/20/3100745_kakvo_vidiah_v_isliamskoto_uchilishte_v_momchilgrad/", "text": "В необичайно слънчевия и топъл декемврийски ден звънецът за голямото междучасие отприщва на талази учениците към двора. Ако не знаеш, че си в такова специално училище, няма дори да помислиш, че това са някакви по-различни деца. А те и не са. Виждам момчета с модерни прически, момичета с хиджаб, но и девойки в тесни клинове и впити тениски. Тук-таме срещам и недоверие: забрадените не позволяват да ги снимам. А ми се иска: облечени са като лалета с дългите си поли и тесните сака. Покрай мен минават две очарователни момичета, хванати за ръце - едното е забулено и в костюм, подчертаващ фината талия, другото носи тесни джинси и тиранти върху гръндж-ризата. Двата свята се държат ръка за ръка, но не бива да ги снимам: единият от тези два свята не ми позволява. \"Храмът е вътре в нас\" Унка Белчова от Велинград се е записала в училището по съвет на родителите си. Баща ѝ работи като шофьор в международния транспорт, майката - като управител на персонала в хотел. Толкова ѝ харесва тук, че направо не ѝ се иска да завършва. Желае да следва кинезитерапия в Националната спортна академия в София. \"Нямаме духовници в рода, но сме религиозни хора. Вярата ни помага, самата религия ни улеснява, принципите ѝ ни правят по-силни\", казва момичето. И признава, че избягва шумните места и не ходи по дискотеки, защото не я привличат особено. \"Изглеждам европейски, за разлика от други момичета. Не ходя с кърпа - нашата религия не ни задължава да се покриваме, храмът е вътре в нас\", разказва ми с усмивка момичето. Али Амуров от Велинград е от семейство на мюсюлмани, които изкарват прехраната си с търговия. Смята да продължи по пътя на духовенството - иска да следва в ислямски университет в Турция, след което да се върне в България като свещенослужител. Хасан Михрин от Гоце Делчев и Юсеин Муса Кехайов от Велинград искат да се изучат за кинезитерапевти. А Омар Джихат Хатаб, също от Велинград, ми разказва, че мечтае да стане преподавател по физкултура или треньор по волейбол. \"Не всичко в интернет е истина\" - хубав надпис за врата на библиотека. В нея няма служител на заплата, ученици доброволци изпълняват тази функция. А в залата за обучение по информационни технологии в този ден срещам няколко момичета, които се учат на графичен медиен дизайн. Половината от тях носят хиджаб. Първоначално са смълчани, защото шаблонни въпроси като \"имате ли гадже\" явно ги смущават. Ами нямам, казва едното момиче и дискретно поглежда към монитора на своята съученичка, който в момента е изпъстрен с емотикони - сърчица. Тези тихи момичета са навсякъде - пред компютрите, на благотворителната акция за кръводаряване, в кампанията за набиране на средства за сираци, по улиците на града, където отдавна вече никой не се обръща изумен от вида им. Какво се изучава в това училище? Какво училище е ислямската гимназия в Момчилград? Изцяло изпълняваме програмите на българското Министерство на образованието и науката, тук много често на проверки пристигат инспектори от министерството, обяснява директорът Ахмед Бозов. Изучават се всички общообразователни предмети, които се преподават и в светските училища. Обучението се води на български език, учи се и английски. Арабският е дисциплина в първия гимназиален етап - 9-и и 10-и клас, но според поправките в закона за образованието той става задължителен предмет и вече ще се изучава от 9-и до 12-и клас. В задължителните дисциплини влизат и религиозните предмети - Коран и Керим, основи на ислямската религия, Сийер (Житие на Пратеника), история на религиите. \"Трите небесни божествени религии - християнство, юдаизъм и ислям - се изучават в 11-и клас, а в 12-и вниманието се насочва и към източните религии. Всички преподаватели са от България - по общообразователните предмети ги набираме от Кърджалийска област, а по останалите идват от цялата страна\", разказва директорът Ахмед Бозов. Той самият е преподавател по история на религиите. Училището е частно, разкрито е в съзвучие със Закона за вероизповеданията. Според този закон държавата финансира Главното мюфтийство, но не и пряко училището. Тоест субсидията се получава от мюфтийството, а после се разпределя по учебните заведения. Към тези учебни заведения българската държава има един-единствен ангажимент - да контролира учебния процес. Издръжката на един ученик струва около 15-16 лева на ден, семействата не плащат нищо. Финансирането идва от спонсори, като в различните периоди такива спонсори са например турската фондация \"Диянет\" и софийската \"Балкани\". В момента в училището учат общо 141 момчета и момичета от Кърджали, Смолян, Пловдив, Пазарджик, Благоевград и София. Много от завършилите тук следват по-късно медицина, фармация или инженерни науки в различни български университети. Клеймото \"инкубатор за ислямски терористи\" \"Ние не обучаваме терористи, както се опитват да ни обрисуват. Това са деца, които обичат родината си. Нека разровят всички архиви и да видят дали завършилите тук общо 630 деца някога са попадали в криминалните хроники като крадци, убийци или заплаха за националната сигурност\", казва училищният директор Ахмед Бозов. Концепцията за джихада не се изучава в това училище, добавя Бозов и дава собствено тълкувание на понятието, натоварено с толкова мрачна енергия. \"Джихад означава да спасиш един човек, а не да го убиеш. Религиите винаги учат на добро, те са спасението от лошия път\", обяснява учителят. Не кради, не лъжи, не убивай, обичай ближния - това са ценностите и в исляма, и в християнството. А онези, които убиват в името на Аллах, са лъжци и терористи. И е недопустимо да се твърди, че главорезите от \"Ислямска държава\" представляват исляма - те не са представители на 1 милиард и 500 милиона мюсюлмани, категоричен е Бозов. Добре, а какъв ислям се изповядва в България? На този въпрос Ахмед Бозов отговаря така: няма дефиниция за умерен, краен или радикален, за \"топъл\" или \"студен\" ислям. \"Как да определим един човек, който пет пъти дневно ходи в джамията - краен или умерен е той? Какъв е един християнин, който всеки ден пали свещ в черквата? Или богомолецът в синагогата - той какъв е? Ислямът, който се изповядва в България, няма нищо общо с този в страна като Саудитска Арабия например. Там едва сега разрешават на жените да шофират, а момичетата от нашето училище отдавна карат курсове, някои вече взеха книжки\", разказва директорът. Дали ще покриват косите си с хиджаб - това е въпрос на личен избор, казва още Бозов. Според него училището има единствено ангажимента да каже, че това съществува в тази религия. Без да се налага върху свободната воля на ученичките. Защото принудата не дава плод, заключава училищният директор.", "date": "2017.12.20", "title": "Какво видях в ислямското училище в Момчилград"}
{"url": "http://www.dnevnik.bg/bulgaria/2017/12/20/3100758_kabinetut_otpusna_dopulnitelni_5_mln_lv_za_borba_s/", "text": "Кабинетът одобри отпускането на допълнителни 5 млн. лв. за борба с птичия грип и африканската чума по свинете. На днешното си редовно заседание Министерският съвет реши да преведе сумата по бюджета на земеделското министерство. Парите ще се използват за ликвидиране на установени огнища на болестта птичи грип, както и за обезщетяване на собствениците на животни. Освен това ще се правят и тестове за диагностика на заболяването африканска чума по свинете, като 200 хил. лева ще отидат за купуване на тестове за ранно откриване на вируса. Правителството оправда отпускането на допълнителната сума с усложнената в Европа обстановка по отношение на двете заболявания. Възможността за проникване на африканската чума по свинете на българска територия става все по-голяма и това налага спешните мерки. С 4.8 млн. лв. ще се ограничат и ликвидират откритите нови огнища на болестта \"инфлуенца по птиците\" (птичи грип), както и за обезщетяване на собствениците на умъртвени животни.", "date": "2017.12.20", "title": "Кабинетът отпусна допълнителни 5 млн. лв. за борба с птичия грип и чумата по свинете"}
{"url": "http://www.dnevnik.bg/biznes/2017/12/20/3100760_minimalnata_zaplata_stava_510_leva_ot_2018_godina/", "text": "От 1 януари 2018 г. минималната работна заплата ще бъде 510 лв. На заседанието си днес правителството реши размерът на минималното възнаграждение да се увеличи с 10.9% в сравнение с настоящата година. От догодина минималната работна часова заплата ще бъде 3.07 лв. Решението се мотивира с това, че по-високият размер ще мотивира търсещите работа и ще допринесе за намаляване на риска от бедност сред работещите. Наскоро представителите на работодателските организации се обявиха против административното увеличаване на минималното възнаграждение, като изтъкнаха, че след него разликата между минималната и средната заплата  в някои региони на страната ще стане минимална . От правителствената информационна служба посочват, че за повишаването на минималната заплата способстват икономическият растеж, устойчивите темпове на брутния вътрешен продукт през последните години, увеличаването на броя на заетите и ръстът на средната работна заплата в страната.", "date": "2017.12.20", "title": "Минималната заплата става 510 лева от 2018 година"}
{"url": "http://www.dnevnik.bg/analizi/2017/12/20/3100724_mekata_diktatura_teoriia_i_praktika/", "text": "Меката диктатура е полу-демокрация. Този режим представлява изключителен теоретичен, а у нас вече и практически интерес. Демокрацията е модел, в който управляващите се съобразяват с волята на народа, но при едно много важно условие:  . Меката диктатура се налага тогава, когато властта овладее всички инструменти за формиране на народната воля с изключение на изборите. Тези инструменти включват: - партии и движения; - медии; - граждански организации; - бизнесасоциации; - профсъюзи; Когато властта овладее или обезсмисли и изборите, диктатурата става твърда. При меката диктатура \"формирането на народната воля\" става не с преки забрани и изпращане в трудови лагери, а по заобиколен път. Чрез подмяна, сплашване, инфилтриране на ръководството на организации, прекупуване, лишаване от ресурси, кооптиране, фалшифициране на опозицията. Ключова за реализацията на тази схема е липсата на независима съдебна власт и регулатори. Тя става със създаването на политически формации, които са уж опозиционни, а всъщност целят единствено да отнемат гласове от възможната опозиция и след това да подкрепят властта. Такива формации у нас са много: \"България без цензура\", \"Воля\", \"Атака\". Основното за тях е радикалното опозиционно говорене преди избори и \"нормализацията\" и подкрепата за управлението след тях. \"Патриотичният\" спектър е естественото котило на подобни формации. То се реализира с данъчни и прокурорски проверки или със запор на имоти. Подготовката му минава през цялостно очерняне в проправителствените медии, придружено с подкрепящи изказвания на политици срещу приватизацията, НПО-тата и пр. Най-добре е да се навърже гигантска конспирация, при която НПО-тата и опозицията чрез приватизацията и Сорос искат да унищожат нацията. Хитлер успял да събере такава световна конспирация само в една книга. Проправителствените медии у нас издават многотомници с набелязаните лица. Инфилтрирането се получава, когато член на една партия е номинално неин представител, а е лично лоялен повече на министър-председателя от друга партия, защото, да речем, му бил приятел. Приятелството може да бъде сменено и с друга, не толкова благородна мотивация. То се получава, когато уж тръгваш да уволняваш Бойко Борисов, а после действаш като негово момче за поръчки. В Русия на НПО-тата им е забранено чуждестранно финансиране. Орбан и Сидеров харесват това. По-общият аргумент е, че НПО-тата \"не бива да се занимават с политическа дейност\". Като във всяка манипулация в него има и зрънце истина, а именно, че НПО-тата не могат да участват   чрез  за управляващи органи. Но този аргумент става репресивен, когато се разшири прекомерно, за да забрани на НПО-тата да говорят по политически теми, да изразяват позиции, да излизат с доклади и всички други неща, които те правят в една демокрация. Най-общо казано, опонентите на демокрацията искат НПО-тата да спрат да говорят и да оставят това на \"професионалните политици\". Наскоро тази дълбоко неконституционна мисъл беше споделена у нас от бивш конституционен съдия. (Милостив е Господ, че все още пази Конституцията от нейните пазачи!). След като се ограничат ресурсите на гражданския сектор и като му се забрани да се меси в политиката, следващата стъпка е лишаването на извънпарламентарните партии от финансиране чрез спиране на субсидията и тормоз на потенциалните им частни донори. Тази технология се реализира, когато основните парламентарни партии се дърлят за това на коя лидерът е по-корумпиран, а са съгласни по всички съдържателни политически въпроси: КТБ, антикорупционна и съдебна реформа, \"Белене\", ревизия на приватизацията, некупуване на нови самолети, санкциите срещу Русия и т.н. Има ли меката диктатура нужда от фюрер? Всяка концентрация на власт води и до естествена персонификация и превъзнасяне на \"изключителните\" качества на определен лидер, дори когато такива отсъстват. Меката диктатура се характеризира с опортюнизма на цяла група заинтересовани играчи да направят \"своя\" кандидат едноличен лидер и така да се разправят с конкуренцията. Ако тези играчи имат медийна империя, тя се \"лепва\" за водача и започва да го славослови до Бога. Останалите политици не стават за чеп за зеле, а той е поне канелка. А всъщност е нещо много по-голямо. И т.н. Хитлер идва на власт, без да има мнозинство, с аргумента, че \"така са ги подредили хората\" и понеже правителство е необходимо, неговото е единственото възможно. Той идва на власт и с подкрепата на големия бизнес, който вижда в негово лице някакво решение срещу нестабилността и заплахата от комунистите. Точно този опортюнизъм е характерен за всеки хибриден режим, за всеки преход от демокрация към нещо друго. Чрез взаимодействие и надхитряне между потенциален лидер и неговия антураж ерозира разделението на властите, а с това си отива и демокрацията. Не е задължително този преход да завърши с твърда, тоталитарна диктатура или с авторитарен режим като в съвременна Русия. Възможно е меката диктатура да е устойчиво състояние, при което играта между лидер и антураж продължава безсрочно. Лидерът поглежда в огледалото и вижда в него много лица. Или пък едно и също. А лицето е убедено и има основания да мисли, че то дърпа конците. Меката диктатура има като цяло демократична идеология. Тя намигва на фашизма, но се крепи на избори и манипулация на общественото мнение. Защо да забраняваш изборите, ако можеш да контролираш резултата им? Защо да не се съобразяваш с народната воля, когато ти казваш на народа какво да воли чрез медии, партии, движения и т.н.? Пример: хората смятат (с основание), че в управлението е имало и има несправедливости. Властта фокусира недоволството върху приватизацията от преди 20 години. Това е удобно, защото отговорни за този период са други. Нахъсват се медиите, започва лов на приватизатори. Идва Кристалната нощ и стъклата на офисите им са изпочупени. Може да гледате на това като на демократичен народен гняв. Може да гледате на него и като на преход към диктатура, защото става дума за извънсъдебни, политически методи за разправа с опонентите. В този смисъл меката диктатура няма нужда от автократична или тоталитарна идеология. Тя може да се реализира и с ресурса на демокрацията в нейната \"корумпирана\" по Аристотел форма –   или властта на тълпата. Играта тук е по-сложна и се крепи на съюзничество между демократични и антидемократични елементи. Създават се коалиции с не-точно-демократи, които обаче \"като цяло\" и \"все пак\" са демократични. Границата при този синтез – който може да е \"консервативен\", \"патриотичен\", \"австрийски\" или \"унгарски\" – е много тънка. Наклонът е хлъзгав, като между \"нормално\" демократичното и \"ненормалното\" непрекъснато се случват приплъзвания. Затова помагат и някои стандартни демократични самозаблуди от рода на следните: – Чуждестранните фашисти са по-опасни от родните фашисти. – Приемливо е враговете на нацията да бъдат обозначавани (със звезда или като чуждестранен агент), стига да не им се ограничават правата по друг начин. – Приемливо е опонентите да са очерняни всякак, стига да не им се взема собствеността. – Приемливо е да им се вземе собствеността, стига да не се вкарват в затвора или лагери. – Приемливо е да се вкарат в лагери, стига да не се убиват. – Приемливо е да се убиват, стига държавата и народът да не носят пряка отговорност за това. – Това у нас не може да се случи. Другото име на меката диктатура е  . Контролът над медии, независими регулатори и съдебна власт е механизмът за корумпирано овладяване на значим обществен ресурс, както в казуса КТБ. Меката диктатура се характеризира с опитите на определени икономически кръгове да добият привилегирован, ексклузивен, почти монополен статут в държавата. Преходът от мека към твърда диктатура се случва, когато лидерът се разправи с икономическите субекти зад себе си и напълно ги подчини. Както Путин направи това, започвайки с Ходорковски. При меката диктатура играта на политическото водачество е различна – то по-скоро е балансьор и като такъв може да се съюзи с един, за да унищожи друг. Така или иначе, при меката диктатура все още няма пълен диктат върху икономиката и определени незаети от нея ниши може да останат както в индустрията, така и в медиите. Колкото повече те се свиват, толкова опасността от твърда диктатура нараства. Меката диктатура е секси и се харесва от хората. Тя няма грозното лице на фашизма и се гнуси от него. Същевременно обаче тя задоволява фантазмите за силна власт и твърда ръка и затова се реализира обикновено чрез генерали или генералоподобни. Някои от утопиите на демократите подпомагат меката диктатура. Например утопията, че обществото може да мине напълно без власт и авторитет, като се самоуправлява пряко – чрез референдуми, граждански форуми или фейсбук. На фона на такива абсурдни идеали, меката диктатура блести с ефективност. Поради мимикрията си меката диктатура поставя трудни дилеми пред своите опоненти. Тези, които се тревожат от ясните негативни тенденции, могат да бъдат нападнати като \"алармисти\" и да бъдат неутрализирани с твърдения, че всичко е просто неизбежен и необходим театър, че демокрацията е точно такава игра и демагогия, че народът иска подобни мерки. Тези пък, които виждат меката диктатура като полу-демокрация, могат да бъдат обвинени, че \"нормализират\" фашизма, комунизма и т.н. Така меката диктатура всъщност разбива своята опозиция. Какво става, когато либералните демокрации останат без демократи и либерали? Това е въпросът, който поставя съвременна Източна Европа. Този въпрос е изключително остър в Унгария и Полша, а все повече се възпалява и у нас. Разделението на властите може още и да съществува на книга, но конците на всички да се дърпат от едно място. Съдебната власт може да е независима формално, но да намига с едно око на определени, близки до властта хора, за които непрестанно да се пишат оправдателни актове (като \"обвинителния\" акт за КТБ). Меката диктатура е посоката, в която Източна Европа се е запътила. Някои почти са стигнали, други са по-предпазливи. Ние бяхме от по-предпазливите, но напоследък се затичахме, зер да не останем по-назад. А като свърши заветното председателство на Съвета на ЕС, или пък ако – не дай Боже – вече няма какво да се председателства, можем и да хукнем да бягаме. И дори може да подминем меката диктатура.", "date": "2017.12.20", "title": "Меката диктатура: теория и практика"}
{"url": "http://www.dnevnik.bg/bulgaria/2017/12/20/3100731_vtorata_sudebna_instanciia_opravda_sin_na_sudiia_po/", "text": "Софийският апелативен съд оправда Марк Стайков по дело за марихуана, удар и ухапване на полицаи. Тричленният съдебен състав с председател Маргаритка Шербанова и членове Александър Желязков и Петър Гунчев отмени 2-годишна условна присъда и парична глоба, наложени на Стайков от  Софийския градски съд в началото на годината.  Решението не е окончателно и подлежи на жалба или протест пред Върховния касационен съд (ВКС) Апелативните съдии решиха, че синът на съдията от ВКС Евгений Стайков е невиновен по обвиненията за отглеждане на забранени растения от рода на конопа, за притежание на високорискови наркотични вещества, както и за причиняване на леки телесни повреди на двама полицаи. Втората съдебна инстанция отхвърли предявения иск за обезщетение за претърпени неимуществени вреди от единия полицай в размер на 5000 лв. Все още мотивите на магистратите не са известни. Единият от полицаите, пострадали според прокуратурата от Стайков, е Александър Станев от 7-о РПУ в София.  Той работи в звеното срещу дрогата и през октомври бе арестуван именно за разпространение на наркотици и изнудване . Свидетел по делото срещу Стайков беше другият арестуван при тази акция полицай - Еджевит Осман. Отхвърленият от съда граждански иск по делото бе предявен от трети полицай, който е действащ и към момента.", "date": "2017.12.20", "title": "Втората съдебна инстанция оправда син на съдия по дело за марихуана, удар и ухапване на полицаи"}
{"url": "http://www.dnevnik.bg/sport/2017/12/20/3100719_italianec_poiska_da_pravi_kompleks_za_ski_severni/", "text": "Италианецът Паоло Бертана е представил пред спортния министър Красен Кралев намерение за изграждането на комплекс за ски северни дисциплини и биатлон в Боровец и Самоков. От министерството (ММС) определиха проекта за амбициозен и уточниха, че идеята е да се реновират обекти, собственост на община Самоков и \"Национална спортна база\" ЕАД. Желанието на Бертана било на мястото на съществуващите шанци за ски скокове, писта за ски бягане и прилежащия стадион за биатлон да бъдат изградени нови по най-съвременните технологии и изисквания. За целта той ще търси финансиране с проект по европейските инвестиционни фондове от транша 2014 - 2020, се казва в съобщението на спортното министерство. Според Кралев всеки, който има намерение да инвестира в спортна инфраструктура, е добре дошъл.  Бертана е представен като съдружник с Райчо Тодоров в \"Геолайн\" ООД. Фирма с това име не се появява при търсене в Търговския регистър. \"Проектант от нашия екип е лицензиран от Международната федерация по ски да издава сертификати, както за писти, така и за ски шанци. Ние сме изпълнител на част от съоръженията, които се използваха по време на зимните олимпийски игри в Италия през 2006 г., както и на още множество обекти на най-високо ниво, така че имаме опита и възможностите да осъществим намеренията си\", заяви Бертана. Кралев смята, че изграждането на такива съоръжения ще допринесе допълнително за развитието на зимните спортове в България. \"Ние имаме отлични зимни курорти, които са приемали множество стартове в алпийските ски и биатлона, но за съжаление не разполагаме с шанца за ски скокове. Въпреки това в лицето на Владимир Зографски имаме състезател, който стана световен шампион за юноши, и се надяваме той да реализира пълния си потенциал и при мъжете\", заяви министърът Според него евентуално партньорство с италианеца може да се улесни при приемането на Закона за физическото възпитание и спорта и Закона за концесиите догодина. Заместник-кметът на Самоков Люба Кленова, която също присъства на срещата, заявила, че проектът има принципна подкрепа от общината. Ако комплексът бъде изграден, той ще се използва както за подготовка на подрастващи и елитни спортисти, така и за провеждане на състезания от най-висок ранг по ски скокове, ски бягане и биатлон, допълват от министерството.", "date": "2017.12.20", "title": "Италианец поиска да прави комплекс за ски северни дисциплини и биатлон в Боровец и Самоков"}
{"url": "http://www.dnevnik.bg/biznes/2017/12/20/3100768_komisiiata_za_konkurenciia_razsledva_bulgartransgaz_za/", "text": "Комисията за защита на конкуренцията е започнала производство срещу държавната компания \"Булгартрансгаз\". Това се вижда от интернет страницата на комисията с дата 14 декември. Производството е по жалба на \"Овергаз\" и е за злоупотреба с монополно или господстващо положение. Тъй като жалбите до комисията не са публични, тяхното съдържание се разбира едва когато комисията се произнесе. По информация на \"Капитал\" обаче \"Овергаз инк\" е сезирало комисията за възникнала в началото на тази година ситуация. Тя е свързана с включването на студен резерв на \"Топлофикация - Русе\" заради ниските температури. Заради липсата на съответните уведомления по веригата между няколко дружества \"Овергаз\" е претърпяла загуби за 2 млн. лева. Конкретният казус от началото на тази година има много общо с въведения през есента входно-изходен тарифен модел и с балансирането. \"Ако на 7 януари бяхме разбрали, че на 6 януари някой ни разпределя 33 пъти повече газ, отколкото сме заявили и отколкото сме в състояние да получим, по всяка вероятност щяхме да намерим начин да предприемем коригиращи действия. Постфактум е невъзможно\", каза преди седмица изпълнителният директор на \"Овергаз мрежи\" Светослав Иванов по време на дискусия за входно-изходен тарифен модел за заплащане на достъпа и преноса на природния газ.", "date": "2017.12.20", "title": "Комисията за конкуренция разследва \"Булгартрансгаз\" за злоупотреба с монопол"}
{"url": "http://www.dnevnik.bg/sviat/2017/12/20/3100764_chehiia_otmeni_izbora_na_policai_ot_vremeto_na/", "text": "Чешкият парламент отмени решението си да повери надзора полицейските сили на страната на бивш член на специално полицейско звено от времето на комунизма, което се опита през 1989 г. да потуши мирните протести, довели до края на комунистическото управление в Чехословакия, предаде \"Ройтерс\", цитирана от БТА. Вчера Зденек Ондрачек, който е депутат от Комунистическата партия на Чехия и Моравия, бе избран за председател на парламентарната комисия за обща инспекция на силите за сигурност. След това обаче председателстващият заседанието на долната камара на парламента Радек Вондрачек обяви гласуването за невалидно, тъй като Зденек Ондрачек получи 95 гласа, но не е ясно дали е събрал необходимото мнозинство, защото се получи объркване колко от 200-те депутати са взели участие в гласуването. През 1989 г. звеното, което оглавява, използва бухалки, водни оръдия и полицейски кучета срещу демонстрантите, чиито протести доведоха до Нежната революция в Чехословакия. В \"Ютюб\" вече има публикувано интервю от същата година, в което той защитава действията си и тези на колегите си.  Безпрецедентното назначаване на Ондрачек начело на парламентарната комисия, която следи работата на силите за сигурност, изглежда, бе част от комплексните маневри на бизнесмена милиардер Андрей Бабиш и на неговата партия АНО да получат подкрепа за  своето правителство на малцинството  и от комунистите. Решението той да оглави Генералната инспекция на силите за сигурност към парламента трябваше да е протегната ръка към комунистите и да доведе до първия случай от краха на комунизма, при който крайнолевите - сега с 15 места в парламента с 200 депутати - взимат пост с подобна тежест в Чехия. Досега комунистите - които получиха най-лошия си резултат на изборите през октомври от близо век насам - се очертаваха като единствената партия, открито заявила, че  ще подкрепи Бабиш . Премиерът, чиято партия получи  по-малко от една трета  от гласовете на вота (а никой не иска да влезе в коалиция с него), има време до средата на януари да спечели вот на недоверие, но президентът Милош Земан вече каза, че ще му позволи втори опит, ако първият е неуспешен. ", "date": "2017.12.20", "title": "Чехия отмени избора на полицай от времето на комунизма на ключов пост в парламента"}
{"url": "http://www.dnevnik.bg/bulgaria/2017/12/20/3100787_novoto_antikorupcionno_zveno_shte_moje_da_iska/", "text": "Новото антикорупционно звено ще може да иска подслушване и да извършва оперативно-издирвателната дейност. Това е част от записаното в антикорупционен закон, който беше окончателно гласуван в парламента в сряда. Президентът  Румен Радев обяви, че ще наложи вето  на текстовете, внесени от управляващите, защото законът нямало да разкрива корупционни схеми и модели, а ще се стреми да възстановява справедливостта в обществото чрез отнемане на незаконно придобито имущество, без да акцентира на наказателното преследване.  В сряда в парламента нямаше дебат по текстовете, които бяха критикувани още преди внасянето им от редица правозащитни организации. Единствено от БСП възразяваха от време на време по някое от предложенията на управляващите. В крайна сметка след гласуването председателят на парламентарната група на ГЕРБ Цветан Цветанов благодари от трибуната на депутатите, както и на тези от БСП \"въпреки различията и сблъсъка по време на целия дебат\". По думите на Цветанов приетите текстове \"ще дадат по-голяма ефективност\". \"Приемането на този закон беше ясен знак, че изпълняваме препоръките да имаме антикорупционно законодателство до края на годината\", заяви още Цветанов. На това реагира Крум Зарков от БСП, който заяви: \"Време е за резултати, ние ще сме тук, за да ви попитаме къде ще са тези резултати.\" Каква ще е комисията? Новото звено за борба с корупцията ще обединява комисията за конфликт на интереси, комисията за отнемане на незаконно придобито имущество, БОРКОР и дирекцията за борба с корупцията в ДАНС. Тя няма да има разследващи функции, но ще може да иска подслушване и да извършва оперативно-издирвателна дейност. Употребата на специални разузнавателни средства ще е възможна спрямо гражданите и само при провекра по реда на закона за конфискация на имуществото. Така новото звено няма да е обвързано с правилата на Наказателно-процесуалния кодекс (НПК), който е гаранция срещу злоупотреби. \"Даваме възможност на една комисия да събира информация, която по закон не може да използва. Ами като не може да я използва по закон, ще я използва извън закона\", заяви Крум Зарков от БСП. Той допълни, че новото звено няма защо да може да иска СРС, след като няма да се занимава с разкриване на престъпления. \"Ще се стигне до граждански процес. А когато гражданинът иска да види на какво основание му конфискуват имущество например и иска да види защо, ще се окаже, че ще е на базата на СРС. А каква работа имат СРС-тата в гражданския процес?!\", попита още веднъж Зарков.", "date": "2017.12.20", "title": "Новото антикорупционно звено ще може да иска подслушване (допълнена в 17:10 ч.)"}
{"url": "http://www.dnevnik.bg/bulgaria/2017/12/20/3100772_zadurjan_za_vruzki_s_banda_prokuror_zastava_pred_suda/", "text": "Специализираната прокуратура внесе в съда обвинителен акт срещу прокурора Димитър Захариев и останалите членове от бандата на Камен Балбузанов-Куката, информира пресцентърът на държавното обвинение.  Обвинението е за участие в група за рекет, а обвинените са осем. Захариев бе привлечен към наказателна отговорност като участник в престъпното сдружение, както и за измама през лятото на тази година. За участие в групата бе задържан и обвинен и служителят в Главна дирекция \"Охрана\" към Министерството на правосъдието Мирослав Минков. Ръководителят на групата и четирима от участниците бяха задържани още през април 2017 г. при специализирана операция на ГДБОП и спецпрокуратурата. Те бяха обвинени за участие в организирана престъпна група и за изнудване чрез заплахи и принуда. Съдът определи постоянен арест на Камен Балбузанов и Ивайло Бировски и парични гаранции на Валентин Георгиев, Илиан Михайлов и Иван Стойчев.  Съдът освободи  Захариев под домашен арест заради влошено здраве. \"Събрани бяха доказателства, че действащият по онова време прокурор е разпореждал на Минков да заплашва свидетели, които биха говорили срещу Балбузанов и другите задържани\", аргументира се прокуратурата. През осемте месеца на разследване спецпрокуратурата от своя страна се е произнесла по близо 40 молби на Захариев за напускане на дома му за участие в съдебни заседания, разпити, медицински изследвания, лечение на различни заболявания. Повече от половината от тях не бяха уважени от наблюдаващия прокурор. В началото на юни Захариев бе задържан  в Съдебната палата в София. Това стана в почивката по време на съдебно заседание по друго дело, по което той е подсъдим - за принуда върху свидетел по делото \"Октопод\".", "date": "2017.12.20", "title": "Задържан за връзки с банда прокурор застава пред съда заедно с останалите ѝ членове"}
{"url": "http://www.dnevnik.bg/photos/2017/12/20/3100695_fotogaleriia_tatuirovki_s_tradicii_ot_erusalim/", "text": "Малко ателие в сърцето на стария град в Ерусалим предлага на християнските поклонници незаличими спомени за посещението им в светия град - татуировки с религиозни символи, останали непроменени през векове.", "date": "2017.12.20", "title": "Фотогалерия: Tатуировки с традиции от Ерусалим"}
{"url": "http://www.dnevnik.bg/evropa/2017/12/20/3100776_evrobarometur_bulgariia_e_vtora_sred_durjavite_chlenki/", "text": "България е на второ място сред държавите - членки на Европейския съюз, по доверие в блока, показва последното проучване \"Стандартен Евробарометър\". То e проведено чрез интервюта на живо в периода 5-19 ноември 2017 г. Интервюирани са 33 193 души в държавите - членки на ЕС, и в страните кандидатки. Общо 57% от българите заявяват, че имат доверие в ЕС, срещу 29% на противоположното мнение. Преди нас са единствено литовците – 64% срещу 21%. Доверието в ЕС е най-ниско в Гърция – едва 23%. Броят на държавите членки, в които повечето респонденти вярват на ЕС, се е увеличил от 15 през пролетта на 2017 г. до 18 въпреки лекия спад на ниво ЕС спрямо пролетта. Повечето анкетирани имат положителна представа за ЕС в 14 страни (спрямо 15 през есента), като първи по този критерий са в Ирландия (59%), следвани от България и Люксембург (и двете по 57%). Според 46% от българите гласът им се чува в Европа, а 44% са на обратното мнение. За разлика от това според повечето българи (61%) икономиката на ЕС е в добро състояние, а само 17% са на обратното мнение. За първи път от началото на икономическата и финансовата криза през 2007 г. европейците също имат положително мнение за текущото състояние на европейската икономика (48%), по-малко са тези с негативно мнение (39%). На ниво ЕС миграцията е на челно място сред опасенията на европейците (39%), следвана от тероризма (38%). В България тенденцията се запазва със съответно 48% за миграцията и 47 на сто за тероризма. На национално ниво най-важните въпроси пред страната за 31% от българите са здравното и социалното осигуряване; растящите цени, инфлация и разходи за живот; икономическата ситуация, следвани от безработицата, която безпокои 22% от анкетираните. Имиграцията е основен въпрос за 12% от тях. На национално ниво за ЕС като цяло хората се тревожат най-вече за безработицата (25%).", "date": "2017.12.20", "title": "Евробарометър: България е втора сред държавите членки по доверие в ЕС (графика)"}
{"url": "http://www.dnevnik.bg/evropa/2017/12/20/3100797_brjuksel_nastoia_za_nezabaven_napreduk_po_vuprosa_s/", "text": "Европейската комисия отчете днес, че в последните месеци контактите с Вашингтон са зачестили по въпроса с визовата реципрочност, но настоя за незабавен напредък. САЩ все още изискват визи за граждани на България, Хърватия, Кипър, Полша и Румъния, предаде БТА. През последните две години и половина броят на случаите, в които липсва реципрочност, беше намален значително. Наскоро беше постигната пълна визова реципрочност с Канада, след като страната премахна визовите изисквания за румънски и български граждани от 1 декември, отбелязва комисията. Допълва се, че вече всички граждани на ЕС пътуват без визи до Австралия, Бруней и Япония. Така САЩ остават единствената държава от списъка на страните с безвизов режим с ЕС, която изисква визи за някои граждани на Общността. Еврокомисарят по миграцията, вътрешните работи и гражданството Димитрис Аврамопулос коментира, че постигнатата  пълна визова реципрочност с Канада  показва, че дипломатическите усилия и трайният ангажимент дават резултат. Заедно с петте засегнати държави от ЕС ще продължим да действаме по същия начин със САЩ. Решени сме да направим всичко по силите си, за да може всички граждани на ЕС да пътуват без визи. Необходим е незабавен напредък и очакваме от нашите американски партньори да работят в тясно сътрудничество с нас, за да бъде даден тласък на този процес, добави той, цитиран в съобщение на еврокомисията. През последните седем месеца контактите със САЩ на политическо и техническо равнище зачестиха. Комисията засега не обмисля да препоръча временното връщане на визовия режим за гражданите на САЩ, \"тъй като това би било непродуктивно\". Тази позиция може да се преразгледа в зависимост от бъдещото развитие, уточняват от Брюксел. Комисията отбелязва, че през юни еврокомисарят Аврамопулос и заместник-министърът по вътрешната сигурност на САЩ Илейн Дюк в съвместно изявление дадоха обещание да увеличат усилията си за постигане на пълна визова реципрочност между ЕС и САЩ. През септември се състоя среща между еврокомисията, САЩ и петте засегнати държави за обсъждане на техническите въпроси по отношение на оставащите изисквания за отмяна на визовия режим. Брюксел ще продължи да следва своя дипломатически подход за постигане на пълна визова реципрочност. Срещата на високопоставени служители от службите за правосъдие и вътрешни работи на 27-28 февруари догодина и срещата на министрите на правосъдието и вътрешните работи ЕС - САЩ през май ще осигурят възможност за допълнително ускоряване на напредъка, се посочва в съобщението. До следващата есен комисията ще докладва на евродепутатите и на Съвета на ЕС за развитието по въпроса.", "date": "2017.12.20", "title": "Брюксел настоя за незабавен напредък по въпроса с визите за САЩ"}
{"url": "http://www.dnevnik.bg/biznes/2017/12/20/3100712_kude_se_iznasiat_i_otkude_se_vnasiat_koledni_i/", "text": "По повод предстоящите празници Националният статистически институт представи данни за коледните и новогодишните изделия, които се внасят и изнасят от България. Посочен е делът на страните от общия внос и износ. В данните не са включени артикули като свещи, електрически гирлянди, естествени коледни елхи и кръстачки. Според НСИ общото потребление на такива стоки от българите през 2016 г. е за 1.693 млн. лв. без ДДС. Всички данни са за 2016 г.", "date": "2017.12.20", "title": "Къде се изнасят и откъде се внасят коледни и новогодишни стоки (графика)"}
{"url": "http://www.dnevnik.bg/sport/2017/12/20/3100811_cska_shte_igrae_s_vodeshti_otbori_ot_rusiia_po_vreme/", "text": "ЦСКА обяви, че подготовката на отбора през зимата ще включи два лагера и шест приятелски срещи. Червените се събират на 8 януари, като в първите дни футболистите ще минат медицински прегледи и ще тренират на базата в Панчарево. От 13 до 20 януари ще има лагер в Сандански, където ден преди края съставът ще изиграе първата си контрола, а съперникът все още не е ясен. ЦСКА ще бъде на лагер в Испания от 23 януари. Два дни след пристигането предстои приятелска среща с \"Локомотив\" (Москва), а на 28 януари е мачът с китайския \"Дзянсу сунин\", воден от Фабио Капело. На 30 януари червените ще играят с още един отбор от Москва - \"Спартак\", където се състезава българският национал Ивелин Попов. Последната проверка на ЦСКА в Испания е на 2 февруари срещу \"Динамо\" (Киев). Отборът се прибира в България на 3 февруари и ще се подготвя на базата в Панчарево. За 10 февруари е предвидена последната контрола - срещу втородивизионния \"Оборище\" (Панагюрище). Мачовете в първенството се подновяват на 16-17 февруари, като ЦСКА гостува на \"Верея\". Червените  обявиха, че няма да продават основните си футболисти . Селекцията вече започна с  привличането на колумбийския нападател Жан Карлос Бланко  и холандския полузащитник  Роланд Алберг .", "date": "2017.12.20", "title": "ЦСКА ще играе с водещи отбори от Русия по време на лагера си в Испания"}
{"url": "http://www.dnevnik.bg/evropa/2017/12/20/3100812_reshenieto_na_brjuksel_sreshtu_polsha_e_politicheski/", "text": "Решението на Европейската комисия да задейства чл. 7 от Договора за ЕС срещу Полша е необосновано и политически мотивирано, заяви Беата Мазурек, говорител на управляващата партия \"Право и справедливост\" (ПиС), цитирана от \"Ройтерс\". По-рано днес  еврокомисията задейства безпрецедентно процедурата , която предвижда временно отнемане на правото на глас на Полша в ЕС. \"Ние сме пълноправни членове на ЕС\", подчерта Мазурек, цитирана от ТАСС и БТА. \"Това не означава, че няма да говорим за своите нужди, да изказваме свои оценки и да отстояваме решенията, които се вземат в полския парламент, който е избран демократично\", добави тя. Полските власти ще продължат спорната реформа на съдебната система, която доведе до започването на процедура за санкции срещу страната, обяви министърът на правосъдието Збигнев Жобро. Миналата седмица полският парламент прие закон за реформата на Върховния съд и на Националния съвет на магистратурата (де факто висш съдебен съвет) и 15-те членове на съвета вече ще се назначават от законодателния орган. Планираната съдебна реформа предизвика безпокойството на много европейски страни, както и на еврокомисията, която започна официално разследване. През юли съдебната реформа доведе до протести в Полша, в които участваха над 100 000 души, припомня ТАСС. Позицията на Унгария Междувременно унгарският вицепремиер Жолт Шемен каза, че започването на действия срещу Полша заради реформата в съдебната система нарушава полския суверенитет и Унгария ще наложи вето. По думите му е неприемливо Брюксел да оказва натиск върху суверенна държава членка. Полският премиер Матеуш Моравецки изрази готовност да разговаря с Европейската комисия за върховенството на закона в страната на среща през януари, ако такава бъде организирана. Според председателя на Европейския съвет и бивш полски премиер Доналд Туск на Полша в момента се гледа като на сила за дезинтеграция на ЕС и затова трябва да се сложи край на разбиването на репутацията на Варшава.", "date": "2017.12.20", "title": "Решението на Брюксел срещу Полша е политически мотивирано, заявиха управляващите"}
{"url": "http://www.dnevnik.bg/sport/2017/12/20/3100801_kolko_miliona_vsushtnost_sa_dali_trite_pravitelstva_na/", "text": "Спортният министър Красен Кралев даде знак, че инвестициите на правителството в спортна инфраструктура растат всекидневно и рязко. В минутите след церемонията по  награждаването на най-добрите спортисти на България за 2017 г. , където получи серия благодарности, той написа във \"Фейсбук\", че държавата ще продължи да инвестира в изграждането на зали и съоръжения. \"Много е говорено за ролята на държавата в спорта. Ние знаем нашата задача. И трите правителства на г-н Борисов инвестираха над 350 милиона лева в спортна инфраструктура. Ще продължим да строим зали, стадиони, физкултурни салони\", написа Кралев. Само преди месец -  при откриването на \"Асикс арена\" (доскоро \"Фестивална\") , той посочи съвсем различна сума. \"Благодаря на премиера Борисов за огромната подкрепа, която оказват и трите му правителства на българския спорт. От 2009 г. досега сме инвестирали над 300 млн. в реконструиране на спортните съоръжения и продължаваме напред.\" От спортното министерство заявиха за \"Дневник\", че първоначално обявената сума е била непълна и реално направените инвестициите в спортна инфраструктура при трите кабинета \"Борисов\" са над 350 милиона лева.  Кралев и Борисов заявиха, че приоритет за 2018 г. е изграждането на \"Арена Бургас\". Крайната  цена на залата ще стигне \"около 50 млн. лева\" спрямо предварително обявените 38 милиона лева . От министерството обясниха пред \"Дневник\", че оскъпяването се получава, защото се е наложила промяна на предварителните планове. Оказало се, че има високи подпочвени води, а близостта до пътя довела до нуждата от изграждане на по-солидни подпорна стена и дренажна система, което променило целия проект, посочиха от ММС. Отделно цената скочила заради лекоатлетическото оборудване, а също и заради по-голямото интериорно осветление и увеличаването на дебелината на стъклопакетите. Най-голямата инвестиция за спортна инфраструктура по време на управлението на Борисов бяха дадените 90 милиона лева за \"Арена Армеец\" в София. През август  Кралев посочи, че изграждането на физкултурни салони в училищата е главният приоритет по време на втория му мандат . Правителство ще отпусне повече от 130 милиона лева в следващите четири години за подобряване на условията за спортуване на учениците. Средствата са заложени в бюджета за управленския мандат на третия кабинет на Борисов. И благодаря на министър Кралев Преди ден спортният министър участва активно в две от ключовите годишни церемонии, отличаващи най-добрите български спортисти - \"Спортен Икар\" и \"Спортист на годината\". На второто събитие той беше засипан с благодарности от повечето от присъстващите на церемонията спортисти, като изключение направиха алпинистът Боян Петров и плувецът Антъни Иванов. Между двете церемонии  Кралев получи лично коледен подарък - кошница от федерацията по художествена гимнастика . \"Най-радващото е, че имаме много силно младо поколение, което идва. Следващите години ще бъдат добри за българския спорт. Много таланти бяха наградени днес, и то заслужено с оглед постиженията, които имат през годината\",  каза във вторник Кралев .", "date": "2017.12.20", "title": "Колко милиона всъщност са дали трите правителства на Борисов за спортна инфраструктура"}
{"url": "http://www.dnevnik.bg/ot_vas/novini_ot_vas/2017/12/20/3100062_krepostta_misionis/", "text": "Мисионис е бил голям древен град-крепост. Изграждането на крепостта, която се е разпростирала на повече от 150 декара земя, започва по време на управлението на император Юстиниан I и продължава до началото на шести век.", "date": "2017.12.20", "title": "Крепостта Мисионис"}
{"url": "http://www.dnevnik.bg/detski_dnevnik/2017/12/20/3100834_proektite_za_poznavatelni_knijki_biaha_vneseni_v/", "text": "Общо 126 проекта на познавателни книжки за децата в детските градини и в училищата, в които се осъществява задължително предучилищно образование, бяха внесени в Министерството на образованието и науката (МОН) днес, съобщиха от пресцентъра му. Те са на 13 издателства, а от тях 62 проекта са за трета, а останалите 64 – за четвърта подготвителна възрастова група.  Документите за участие в процедурата трябваше да бъдат подадени на 18 и 19 декември 2017 г., като издателствата можеха да предложат проекти по образователните направления български език и литература, математика, околен свят, изобразително изкуство, музика, конструиране и технологии. Познавателните книжки могат да включват едно или няколко образователни направления.  Допускането до оценяване на внесените проекти се извършва от комисия, която ще отвори постъпилите документи пред вносителите или упълномощени от тях лица. Оценяването на всеки проект ще се извършва от оценители на съдържанието, на графичния дизайн и на полиграфическото изпълнение. Оценителите на съдържанието ще са седем – по един специалист в съответната научна област и по дидактика или по методика на обучението, един експерт от МОН или от регионално управление на образованието и четирима учители. Графичният дизайн и полиграфическото изпълнение ще се оценяват от по трима експерти. Ако проектите получат обща оценка \"Съответства на държавния образователен стандарт за познавателните книжки, учебниците и учебните помагала\", ще бъдат предложени за одобрение на министъра на образованието и науката. Списъкът на одобрените познавателни книжки ще бъде публикуван на  сайта на МОН .", "date": "2017.12.20", "title": "Проектите за познавателни книжки бяха внесени в министерството на образованието"}
{"url": "http://www.dnevnik.bg/razvlechenie/2017/12/20/3100840_aktrisata_eva_longoriia_ochakva_dete/", "text": "Ева Лонгория очаква момиченце, съобщиха световните агенции, цитирани от БТА. Това е първо дете за американската актриса, станала популярна със сериала \"Отчаяни съпруги\", и четвърто за настоящия й съпруг - мексиканския медиен магнат Хосе \"Пепе\" Бастон. По информация на Ей Би Си то се очаква през пролетта. Лонгория и Бастон се ожениха в Мексико миналата година. Преди Бастон 42-годишната Лонгория бе омъжена за баскетболиста Тони Паркър, с когото нямат деца.", "date": "2017.12.20", "title": "Актрисата Ева Лонгория очаква дете"}
{"url": "http://www.dnevnik.bg/biznes/2017/12/20/3100824_proizvoditel_na_elektromobili_prouchva_bulgariia/", "text": "Една от най-иновативните компании в света в производството на електромобили OSVehicle проявява интерес към България, съобщиха от Министерството на икономиката. По покана на LauncHub Ventures на посещение в страната Юки Лиу, съосновател на компанията, която се срещна със заместник-министъра на икономиката Александър Манолев. Двамата са обсъдили плановете на предприятието за разкриване на ново производство в Европа, като са представени възможностите за инвестиции в България. Зам.-министърът е обяснил, че България е една от 9-те държави - членки на ЕС, които със Съвместна декларация са подкрепили приоритетното развитие на електрическата мобилност в Европа. Обяснил и че през последните години се изпълнява национален план за насърчаване на електрическата мобилност, а в момента се разработва Национална програма с Пътна карта за развитие на електрическата мобилност в България за периода до 2025 г. и хоризонт до 2030 г. \"Налице е устойчива тенденция, като отчитаме ръст от 243% при чистите електромобили и 718% при хибридите в периода 2012 – 2014 г.\", обявил Александър Манолев, с уточнението, че все още те са минимален брой от всички регистрирани превозни средства – под 1%. \"Затова се надяваме, че ако изберете нашата страна за една бъдеща инвестиция, това ще насърчи и процеса за по-масово навлизане на електрическата мобилност, като ще можете да разчитате и на подкрепа от държавата, защото това е национален приоритет\", обявил икономическият заместник-министър.  OSVehicle, които са в процес на ребрандиране под името Open Motors, са специализирани в проектирането и производството на превозни средства с отворена рамка – шаси, което да позволи надграждането му, без да се налага смяната на колата. Проектите на компанията, които вече са обявени, включват BusyBee, първият пътнически легален градски автомобил, построен на отворената платформа FabCar, автомобил, представен на Fab10 в Барселона, който може да бъде построен изцяло във FabLab, SPA's Luxury EV, от историческа италианска марка и са изработени от нови високотехнологични материали, Maker's Car, автомобили, създадени от производители с местни материали като тъкани и дърво, и NIKA, първият свързан автомобил, създаден специално за да даде възможност за разработка на приложения.", "date": "2017.12.20", "title": "Производител на електромобили проучва България"}
{"url": "http://www.dnevnik.bg/sport/2017/12/20/3100802_uspehite_na_grigor_dimitrov_povishiha_prodajbata_na/", "text": "Страхотният край на сезона за Григор Димитров повиши продажбата на билети за тенис турнира от категория АТП 250 в София. Mесец и половина преди началото на третото и по договор последно издание на надпреварата голяма част от пропуските за финала вече са изчерпани. Турнирът в София ще се проведе от 4 до 11 февруари, а Димитров ще защитава титлата си от 2017 г. За финалния двубой са останали по-малко от 20 билета от най-високата ценова категория - 100 лева. Непродадените пропуски от 60 лева са около 500. Голям избор на места има само на двата балкона, където билетите струват по 40 лева. Към момента от тях са продадени по-малко от 10%. Голяма част от билетите за полуфиналите на 10 февруари също са разпродадени. Малко над 300 са наличните пропуски от премиум категорията, а от тези по 60 лева са останали предимно за най-отдалечените места зад двете основни линии. \"Продажбата на билети върви много добре. В турнира ще участва световният номер 3, което е невероятно\", заяви директорът на \"София оупън\" Пол Макнами пред \"Дневник\". Той изрази надежда, че предстоящият турнир ще успее да повтори високите резултати от 2017 г. В рамките на тазгодишната надпревара през \"Арена Армеец\" преминаха 55 хиляди души, което е два пъти над средната посещаемост за най-ниската категория от световния тур на АТП. Полуфиналите и финалът събраха 12 хиляди зрители, което е рекорд за една сесия в АТП 250. Очаквано интересът към първите пет дни на предстоящия турнир засега не е голям. За четвъртфиналите в петък (9 февруари) също има доста налични билети. Те са на цени от 35, 50 и 80 лева.  На 26 декември трябва да бъде обявен окончателният списък с подалите заявка за участие в турнира тенисисти.", "date": "2017.12.20", "title": "Успехите на Григор Димитров повишиха продажбата на билети за турнира в София"}
{"url": "http://www.dnevnik.bg/bulgaria/2017/12/20/3100875_zadurjan_za_ubiistvoto_na_malkoto_momiche_v/", "text": "Окръжната прокуратура - Кърджали, е привлякла като обвиняем М.Г.Х за убийството на 7-годишното момиче в Момчилград, съобщиха от държавното обвинение. Задържаният е братовчед на момичето, а обвинението му е за убийство, извършено по особено мъчителен начин за жертвата. Според съобщението на прокуратурата той е имал ключ от жилището, в което е влязъл на 17 декември, когато и момичето беше открито. Според прокуратурата задържаният е направил самопризнания. Съдебномедицинската експертиза е установила причината за смъртта на момичето – задушаване. Все още обаче не са изготвени заключенията на комплексното ДНК изследване, дактилоскопна и физикохимична експертиза на веществени доказателства и съдебно-техническа експертиза на приобщени по делото средства за мобилна комуникация. Главният прокурор Сотир Цацаров съобщи пред журналисти, че задържаният е 25-годишен. Той е обвинен в умишлено убийство на малолетно дете, извършено по особено мъчителен начин. На разпита е направил пълно признание. Цацаров каза, цитиран от БНР, че разследващите са работили по тесен кръг лица - две или три, близки до семейството на жертвата. Между тях е попаднал и М. Г. Х., който първоначално бил разпитан именно като роднина. Той поддържал алиби, но в хода на разследването се стигнало до извода, че именно на него трябва да се повдигне обвинението. Вчера задържана за 72 часа беше и майката на момичето, която е обвинена, че е оставила дъщеря си без надзор.", "date": "2017.12.20", "title": "Задържан за убийството на малкото момиче в Момчилград е братовчед ѝ (допълнена)"}
{"url": "http://www.dnevnik.bg/bulgaria/2017/12/20/3100856_cacarov_reshi_da_niama_zamestnik_na_miastoto_na_sarafov/", "text": "Главният прокурор Сотир Цацаров остава само с двама заместници при Върховната касационна прокуратура - Пенка Богданова и Мария Шишкова. На мястото, заемано допреди дни от Борислав Сарафов, няма да бъде назначен трети зам. главен прокурор при ВКП. Бройката ще бъде трансформирана в редова, за обвинител във върховната прокуратура. Това предложи Цацаров и бе подкрепен от прокурорската колегия във Висшия съдебен съвет (ВСС) днес. Трансформацията влиза в сила на 4 януари, информира defakto.bg. Така общо зам. главните прокурори ще са четирима: Ася Петрова при Върховната административна прокуратура, Борислав Сарафов, но като директор на националното следствие, който е зам. главен прокурор по разследването, Пенка Богданова и Мария Шипкова при ВКП.", "date": "2017.12.20", "title": "Цацаров реши да няма заместник на мястото на Сарафов"}
{"url": "http://www.dnevnik.bg/biznes/2017/12/20/3100893_ministerstvo_tursi_prez_brjuksel_reshenie_za_pazara_na/", "text": "Българският енергиен холдинг (БЕХ) ще разговаря с Европейската комисия за евентуална промяна в ангажиментите на държавните енергийни дружества да предоставят енергия за търговия на платформата \"ден напред\" на Българската независима енергийна борса. Това съобщиха от Министерството на енергетиката след проведена среща във ведомството. Тя  бе поискана от няколко организации,  след като те обявиха, че не разбират очакваното поскъпване на тока за индустриалните предприятия и се оплакаха от недостатъчен контрол при сделките на енергийната борса. В нея са участвали представители на държавните енергийни дружества, енергийния регулатор, търговци на електроенергия, работодателски организации и синдикати. Сега от министерството обясняват, че искането към Брюксел е продиктувано от извършените  промени в Закона за енергетиката , според които от 1 януари 2018 г. цялото количество електроенергия извън регулирания пазар ще се търгува на борсата. А целта на обсъждането е било да се намерят решения, които да не водят до очакваното от 1 февруари поскъпване на тока за заводите.  Обяснява се, че ангажиментите на АЕЦ \"Козлодуй\", ТЕЦ \"Марица-изток 2\" и Националната електрическа компания да предлагат определено количество енергия за търговия на борсата са възникнали като резултат от  наказателна процедура срещу Българския енергиен холдинг  от 2014 г. за монопол в електроенергийния сектор. По този начин България е избегнала плащането на милиони левове глоба. Според договореното с Европейската комисия компаниите са задължени да предлагат тези количества на платформата \"ден напред\", уточняват от министерството.  По данни на участници в пазара, цитирани от министерството, недостигът на пикова енергия е причина за повишаване на цените, докато в същото време от НЕК съобщили, че от предлаганите от тях количества ежедневно остават непродадени между 50 и 300 мегавата. Една от мерките за нормализиране на ситуацията е да се поиска от ЕК разрешение електроенергията, предлагана от държавните енергийни дружества на борсата, да се търгува и на платформата за дългосрочни договори, обясняват от ведомството. Като друга мярка участниците в срещата се договорили да бъде обсъдена възможността за промяна на графиците за подаване на заявки към обществения доставчик. В момента тези заявки се подават до 14 часа всеки ден. Ако това се случва по-рано през деня, ще се осигури възможност свободни количества извън заявките също да бъдат предлагани на борсата и по този начин ще увеличи нейната ликвидност.  С цел повишаване на прозрачността на пазара и минимизиране на риска от манипулации пък енергийният регулатор ще излезе с предписание към борсата за промяна в механизма, по който се сключват сделките на екрана за непрекъсната търговия на борсата. Това е предлаганото по сигналите на различни организации, че контролът върху сделките на борсата не е достатъчен и позволява спекулативни сделки.", "date": "2017.12.20", "title": "Министерство търси през Брюксел решение за пазара на ток на борсата"}
{"url": "http://www.dnevnik.bg/bulgaria/2017/12/20/3100911_sudebniiat_suvet_poluchi_ot_pravitelstvoto_sgrada_na/", "text": "Висшият съдебен съвет (ВСС) получи от правителството правото да стопанисва сграда на Софийския университет, която се намира на столичния бул. \"Александър Стамболийски\" 82. Това е сградата, в която се е помещавала Софийската техническа гимназия до закриването ѝ през 2010 г., съобщиха от пресцентъра на Министерския съвет. Заедно с масивната сграда ВСС получава и терена от 8 дка, върху който се намира тя. Мястото е точно на кръстовището на булевардите \"Ал. Стамболийски\" и \"Опълченска\", като се намира срещу \"Мол София\". От правителството подчертават, че сградата е с отпаднала необходимост за болница \"Лозенец\". Тя ще бъде използвана за нуждите на специализираните органи на съдебната власт – съд и прокуратура. През 2011 г. първото правителство на Бойко Борисов реши да предостави сградата на училището на Софийския университет, като в замяна висшето училище се отказа от претенциите си към галерията на ул. \"Шипка\" 6 в полза на Съюза на българските художници. Министерският съвет реши още да предостави безвъзмездно на Медицинския университет в София правото на управление върху имот с площ 16.7 дка в столичния район \"Триадица\". Това е базата, ползвана от факултета по дентална медицина, която към момента е с предоставени права за управление на Министерството на здравеопазването. На Националната агенция за приходите (НАП) пък беше предоставена част от сградата на ул. \"Аксаков\" №31 в София, ползвана досега от Българската агенция за инвестиции. Агенцията получава етаж от сградата на ул. \"Врабча\" 23, в която се помещаваше администрация на НАП. Размяната се прави с цел оптимизация на и подобряване на обслужването на гражданите.", "date": "2017.12.20", "title": "Съдебният съвет получи от правителството сграда на Софийския университет"}
{"url": "http://www.dnevnik.bg/sport/2017/12/20/3100910_kitaiska_kompaniia_za_mlechni_produkti_podpisa_dogovor/", "text": "Втората най-голяма компания за млечни продукти в Китай подписа договор с  ФИФА  и ще бъде официален доставчик на прясно и кисело мляко на Световната футболна асоциация. Това обявиха двете страни след подписването на договора между тях в сряда. China Mengniu Dairy Co. е четвъртатата китайска компания, която става партньор на ФИФА. Преди време това направиха Dalian Wanda, Hisense и Vivo. Китайски компании все по-често подкрепят глобални спортни събития, особено във футбола, с което доказват идеята на страната да влезе по-осезаемо на пазара. Това се случва въпреки, че националният отбор на Китай не успя да се класира за световното първенство в Русия през 2018 г. В съобщение на ФИФА се казва, че Mengniu ще бъде \"официалното кисело мляко за пиене и пакетиран сладолед на световните първенства. Освен това компанията ще доставя прясно мляко и мляко на прах за Световната футболна асоциация\". \"Това е много голяма компания не само в Китай, но и по целия свят. Разрастването на футболна в световен мащаб е един от основните ни приоритети и Mengniu ще ни помогне\", каза главният търговски директор на ФИФА Филип Ле Флок. От китайските компании, които са партньори на ФИФА от първа категория е единствено Wanda. Тя е в бизнеса с недвижими имоти и има активи за 86 милиарда долара, като нетните приходи за над 2 милиарда на година. През 2015 г. Wanda вече влезе на футболния пазар като купи 20% от \"Атлетико\" (Мадрид) и даде  името на новия стадион на \"дюшекчиите\" . Wanda ще спонсорира световните първенства до 2030 г. Останалите три фирми Mengniu, Hisense и Vivo имат договори само за световното първенство в Русия. Постоянното привличане на спонсори от Световната футболна асоциация се дължи на стремежа да се покрият загубите от големия корупционен скандал, довел до оттегляването на бившия президент Сеп Блатер и голяма част от висшите чиновници във ФИФА. Шест месеца преди  световното първенство  половината от 36-те позиции за официални партньори на турнира са свободни. Според непотвърдена информация ФИФА се нуждае от още спонсори, за да покрие излишък от 100 млн. долара за четиригодишния цикъл, който завършва с края на световното първенство. Цели се и увеличаване на приходите, за да може ФИФА да спази обещанието си да вдигне постъпленията за всички 211 федерации членки.", "date": "2017.12.20", "title": "Китайска компания за млечни продукти подписа договор с ФИФА"}
{"url": "http://www.dnevnik.bg/sviat/2017/12/20/3100845_rumuniia_zasili_kontrola_nad_blizo_100_durjavni/", "text": "Румънският парламент постави близо 100 държавни предприятия под правителствен контрол, като замени конкурсната селекция с пряко назначаване на ръководствата им, съобщава ДПА. Според новия регламент, прокаран от управляващата левоцентристка коалиция, изпълнителните директори на 94 компании ще може да бъдат назначавани, без да преминават през селекция измежду няколко кандидати. Вносителите на проекта изтъкват сред мотивите си \"тромавите\" процедури при назначаването на професионален мениджмънт на държавните компании. Критици изразиха опасения, че новото правило дава възможност за назначаване на партийно лоялни лица вместо независими експерти. Сред визираните от промяната компании са енергийната \"Ромгаз\", националният авиопревозвач \"Таром\", няколко оръжейни компании, корабостроителници, държавната компания за железопътен транспорт Че Фе Ре, строителни компании, летища, националната пътна компания, газопреносният оператор \"Трансгаз\", електроцентрали, букурещкото метро, няколко летища, както и държавната лотария. ", "date": "2017.12.20", "title": "Румъния засили контрола над близо 100 държавни компании"}
{"url": "http://www.dnevnik.bg/politika/2017/12/20/3100919_doverieto_mejdu_slujbite_na_bulgariia_i/", "text": "Изграденото доверие между службите за сигурност на България и Великобритания трябва да се запази. Това каза премиерът Бойко Борисов по време на публична дискусия, озаглавена \"Отвъд Брекзит - бъдещето сътрудничество за сигурност между Обединеното кралство и Европейския съюз\", информира \"Фокус\". Борисов заяви, че по тази тема ще направи всичко възможно, тъй като според него в сферата на сигурността не можем да си позволим разединение. Премиерът Борисов припомни, че преди повече от десетилетие във време, в което Европол почти не е искал да контактува с България, са положени усилия да се затвърди доверието, да започне да се обменя информация, да се осъществяват съвместни операции. \"Какви усилия положихме тогава с британските служби, когато още бяхме млади офицери в МВР? За разлика от сега, когато на политическо ниво има пълно разбирателство, тогава на политическо ниво цареше голямо недоверие. Оперативните работници изграждахме доверие на всички нива помежду си и основен критерий беше да не изтече информацията по дадена операция и да не я издъним\", каза още министър-председателят. По думите му след всички тези операции днес се е стигнало до извода, че между разузнавателните служби на Обединеното кралство и България има 100 % доверие. Борисов коментира и темата за Западните Балкани. \"Влиянието, контактите, агентурата, ако щете, които има Британия в региона, трябва да бъдат в услуга на всички, както досега. По всички теми. За радост с Тереза Мей имаме разбиране по темата, че Западните Балкани в въобще на Балканите трябва много активно да се помогне от ЕС. Дори след Брекзит, Великобритания си запазва желанието да работим съвместно по придвижването на темата Балкани в посока Европа\", коментира Борисов. Вътрешният министър Валентин Радев пък заяви, че по време на българското европредседателство освен преговорите за Брекзит, ще има преговори за сигурността. \"Нашето председателство, което започва сега, е по вина на Обединеното кралство. Ако нямаше Брекзит, те щяха да бъдат председатели първата половина на 2018 г., ние щяхме да бъдем през втората половина\", коментира Радев. Той изрази сигурността си, че през този труден период, България ще намери общ език с Обединеното кралство.", "date": "2017.12.20", "title": "Доверието между службите на България и Великобритания трябва да се запази, призова Борисов"}
{"url": "http://www.dnevnik.bg/sviat/2017/12/20/3100904_zashto_izbiratelnata_sistema_v_katalunia_raboti_za/", "text": "Партиите, подкрепящи независимостта, разчитат на особен коз на предстоящите избори - изборната система, която може да им даде мнозинство на базата на разпределението на депутатските кресла, но и на базата на начина, по който се изчисляват мандатите по места. За първото обаче поддръжниците на отделянето не могат да бъдат обвинявани от партиите, които искат оставане в Испания, защото това предимство някога е замислено като оръжие срещу тях. През 1980 г. каталунският премиер Жозеп Тараделас - който след края на режима на Франсиско Франко се завръща в Испания, за да спре да бъде лидер в изгнание и да подготви почвата за избори - подписва декрет, с който въвежда временни правила за изборите в провинцията спрямо националната законодателна рамка. Тези правила, които довеждат на власт консерватори с умерена националистическа визия, се смятат за решение до момента, в който Каталуня може да въведе собствена избирателна система. Това не се случва до днес. На практика Каталуня в момента е единствената автономна област, при която поради липса на друг метод лидерът (или испанският премиер Мариано Рахой, както беше преди два месеца) е длъжен да свика избори съгласно държавния закон, който действа на изборите за парламент на Испания. Свръхпредставеност Много от проучванията дадоха по-добър резултат на партиите, които подкрепят независимостта (макар двете най-големи да се явяват отделно тази година) в сравнение с конституционалистите, с разлика от 2-3 процентни пункта - 45 към 42-43. Някои от тях обаче допуснаха, че те може да получат и необходимите за мнозинство 68 депутати, при 55-58 места за конституционалистите, без да са спечелили мнозинството от гласовете. Причината отчасти е тъкмо в системата, приложена през 1980 г., някога използвана за да възпре евентуален възход на сепаратистите, която заради политически, демографски и социални промени те успяват да обърнат в своя полза. В резултат от нея някои от провинциите могат с по-малко гласове да се получат повече депутатски места. Политолози от години изтъкват, че комбинацията от демографските промени в четирите провинции - Барселона (85 места в парламента), Тарагона (18), Жирона (17) и Лейда (15) - и разпределението на мандатите стават причина на последните регионални избори преди две години - на 27 септември 2015 г. - коалицията между партиите на уволнения премиер Карлес Пучдемон и бившия му заместник Ориол Жункерас да получи 39.6% от гласовете (1.62 милиона), но изразен в депутатски места, този дял да е 45.9%. Центристката, водеща кампания за оставане в Испания партия \"Граждани\" получи 17.9% от гласовете, но това донесе по-малка \"добавена стойност\" в парламента, където получи 18.5% от депутатските места. Всъщност при чисто пропорционална система партията щеше да получи две места по-малко. \"Граждани\" на практика почти печели вота в Барселона, но избирателната система не предполага този резултат да ѝ донесе значими ползи в парламента. Проблемът е, че със 77% от електоралната си тежест Барселона излъчва 63% от депутатските места. Това отговаря на интересите на Тараделас, който предпочита да възпре възхода на крайната левица и на някога републикански настроените (днес конституционалисти) социалисти в Каталуня (PSC). Това и се случва, когато на поста го наследява Жорди Пужол - основател на партия, която ще доминира в каталунската политика десетилетия и която, като част от коалиция, преминала от умерен национализъм към искания за отделяне ще даде път на свикалия първия референдум Артур Мас, все още считан за фигура с тежест в политиката на националистите. Промени За 37 години, откакто действа \"националният\" метод, населението на Жирона и Тарагона се е увеличило - съответно от 337 на 510 хиляди души и от 379 на 561 хиляди - а в Барселона промяната е по-плавна, от 3.4 на 4.1 милиона души (по официални данни на каталунските власти), но областта на столицата все пак е увеличила значително тежестта си в крайния резултат. Обратно, националистическите провинции като Жирона са свръхпредставени в парламента. Ако през 1980 г. 7.6% от избирателите са в Жирона, те имат право да изберат 12.5% от депутатите - а делът им днес е намалял спрямо бурния ръст в Барселона. Близо 37 години по-късно Лейда избира 11.11% от депутатите, въпреки че в нея живеят по-малко от 6% от избирателите. Това допринася за положението, при което на социалистите един депутат през 1980 г. им струва 18 535 гласа, докато за победилата националистическа \"Конвергенция и съюз\" на Пужол (CiU) един депутат идва чрез 17.510 бюлетини. На крайната левица тогава за един депутат са ѝ необходими над 20 300 бюлетини. През 1999 г. социалистите печелят на национално ниво 38.21% от гласовете и 38.5% от местата (52), а националистите - 38.05% от гласовете и 56 места или 41.5% от креслата в парламента. С времето обаче националистите в Каталуня завиха от исканя за максимална автономия към подкрепа на каузата за независимост, а обратно - някога твърдолинейните PSC застанаха зад испанската конституция. Именно в районите, чийто \"републиканизъм\" навремето е трябвало да бъде пресечен, днес печелят добри резултати най-големите поддръжници на конституционалистки партии, и обратно, някога консервативните по-малки провинции, свръхпредставени, сега са по-важни за каузата на независимостта. \"До последното депутатско място\" Отделно Методът на \"най-големия остатък\" също ще е фактор на изборите. След относително сложни изчисления според въпросния метод последните депутатски места отиват при партиите, които получат \"най-голям остатък\" и е възможно партия, получила 1000 гласа в даден избирателен район, да получи 3 депатутски места, а тази с 500 да получи едно. Заради малките разлики и \"остатъците\" битката за гласове е особено жестока за \"последното място\", което ще дойде от провинциите Лейда, Жирона и Тарагона. Макар най-големи шансове за него да имат каталунският клон на \"Подемос\" и Народната партия на премиера Мариано Рахой, и големите партии си оспорват възможността да го получат заради ползите, които то може да им донесе в парламента в Барселона. Почти пропорционалното разпределение на гласовете в Барселона не е толкова изкушаващо, макар да става дума за 85 депутатски места (от столицата и околностите), които заради действащото в момента разпределение няма да са толкова решаващи за резултата, пише \"Вангуардия\" . В Лейда Народната партия ще се бори за последното депутатско място, кодето се разпределя, с Кандидатурата за народно единство (CUP), докато депутатът от Жирона, където залогът се състои от 17 места, ще е оспорван с ERC. В Тарагона партията на Рахой ще се надява да е добър съперник на листата на Пучдемон - \"Заедно за Каталуня\".", "date": "2017.12.20", "title": "Защо избирателната система в Каталуня работи за партиите на независимостта"}
{"url": "http://www.dnevnik.bg/sport/2017/12/20/3100982_mikaela_shifrin_specheli_purviia_paralalen_slalom_v/", "text": "Микаела Шифрин затвърди отличната си форма от началото на сезона в Световната купа по ски и спечели четвърта победа в рамките на по-малко от месец. Американката взе първия в историята паралелен слалом, който се проведе във френския курорт Куршевел. Тя взе втори успех в рамките на два дни, след като във  вторник триумфира и в гигантския слалом . Атрактивната дисциплина се проведе за първи път при дамите и предложи много интересни моменти. 22-годишната Шифрин спечели с едва четири стотни пред Петра Влъхова. Преди надпреварата именно двете бяха сочени за големите фаворитки в паралелния слалом. Шифрин и Влъхова спечелиха двата старта в дисциплината слалом, които се проведоха през сезона. Словачката триумфира в Леви, а американката на родна земя в Килингтън. Интересното е, че и в двата случая или Влъхова или Шифрин беше на второто място. Американката спечели 35-ата си победа в Световната купа и вече има 51 подиума. 22-годишната американка, която е носителка на Големия кристален глобус вече има успехи в шест дисциплини – слалом, гигантски слалом, алпийска комбинация, сити ивент, спускане и сега паралелен слалом. Трета на подиума в Куршевел се качи Ирене Куртони. Тя продължи серията на Италия от подиуми през сезона. В последните четири старта неизменно представителка на \"Скуадра адзура\" е сред първите три. В  двата супер гигантски слалома във Вал д’Изер  София Годжия беше втора и  трета , а във вторник на гигантския слалом Мануела Мьолг се качи за 12-и път в кариерата си на подиума. Четвърта се нареди норвежката Марен Шьолд, а на петото място с равно време завършиха Рикард Хазер и Венди Холденер. След тях останаха Катарина Трупе и Денизе Файрабенд. В генералното класиране за Световната купа Шифрин увеличи почти на 300 точки преднината си пред Виктория Ребенсбург. Американката има 721 след 12 старта, а германката е с 430. До края на 2017 г. дамите имат още два старта, които са в автрийския курорт Лиенц. На 28 декември ще се проведе гигантският слалом, а ден по-късно е слаломът.", "date": "2017.12.20", "title": "Микаела Шифрин спечели първия паралален слалом в историята на Световната купа"}
{"url": "http://www.dnevnik.bg/sport/2017/12/20/3100941_sebastien_lyob_obiavi_zavrushtaneto_si_v_svetovniia/", "text": "Деветкратният шампион в  Световния рали шампионат (WRC)  Себастиен Льоб (2004-2012) ще се завърне към състезанията през сезон 2018. Това обяви пилотът във видеообръщение, заявявайки, че отново ще застане зад волана на \"Ситроен\" C3 WRC. Льоб, който е най-успешният пилот в историята на рали надпреварите, не се е състезавал от 2015 г., когато се включи за любимата си надпревара рали \"Монте Карло\". Последният му пълен сезон беше през 2012 г., когато спечели последната си титла, а през 2013 г. се включи едва за три старта, но спечели два от тях (\"Монте Карло\" и \"Аржентина\") и остана втори в Швеция. \"Чувството да участваш в рали е едно от най-страхотните, които човек може да изпита, така че аз съм развълнуван от възможността, която ми се открива. Още по-хубаво е, че мога да го направя с отбора, с който постигнах толкова много успехи\", каза Льоб. Французинът ще участва в три старта през сезона – рали \"Мексико\" от 8 до 11 март, \"Корсика\" (5-8 април) и \"Каталуня\", което ще се проведе между 25 и 28 октомври. Всяко едно от тях е на различна настилка, надпреварата в Мексико е на макадам, а тази във Франция изцяло на асфалт. Испанското рали е едно от най-трудните в шампионата, като се кара смесено на чакъл и асфалт. В колата на \"Ситроен\" до Льоб ще застане неговият дългогодишен навигатор Даниел Елена. Титулярен пилот на \"Ситроен\" през 2018 г. ще бъде Крис Мийк, който ще кара във всички 13 старта. Мийк спечели две надпревари през миналата година. Съотборникът му Крейг Брийн пък ще кара в 10 от състезанията. Слуховете за завръщането на Льоб във WRC започнаха още през  септември, когато той не изключи възможността . През лятото деветкратният шампион направи тест с C3 WRC, който впоследствие помогна на отбора да направи силна втора половина на сезона. Льоб държи голяма част от рекордите в Световния рали шампионат. Освен броят на титлите, той има и най-много победи в състезания – 78, както и най-много етапни победи (909). Французинът е първи по подиуми (116), втори по точки (1625), а също така е вторият най-възрастен шампион. Льоб беше на 38 години и 224 дни, когато спечели последната си титла. Ако спечели състезание през 2018 г., французинът може да се нареди и сред най-възрастните победители. В момента Льоб е на 43 години. \"Себ доказа, че не е загубил и частица от своята скорост, както и уменията си. В момента колите са много по-различни от периода, в който той караше, но те му харесаха още повече. Сигурен съм, че ще се насладим на най-доброто от него, а \"Ситроен\" ще му помогне да напише още една страница в богатата си кариера\", каза шефът на отбора Ив Матон.", "date": "2017.12.20", "title": "Себастиен Льоб обяви завръщането си в Световния рали шампионат"}
{"url": "http://www.dnevnik.bg/biznes/2017/12/20/3100987_kapital_daily_stava_digitalen/", "text": "Утре - 21 декември, хартиеният вариант на \"Капитал Daily\" излиза за последен път. Изданието става дигитално и вместо един брой вече ще предлага информация два пъти на ден: сутрин и вечер в 7. В двете емисии журналистите ще продължат да информират читателите за всичко важно, което се случва в България и света. Акцент, както и досега, ще е информацията, която засяга средата за правене на бизнес и конкретните корпоративни истории. В петъчната вечерна емисия абонатите ще получават и статиите от седмичния \"Капитал\". Емисиите може да намерите в новото приложение \"Капитал PRO\", което има версия за телефон и таблет и е достъпно за платформите iOS и Android - може да го свалите от AppStore и Google Play. Приложението е безплатно до края на годината, а след това ще се изисква абонамент след определен брой статии. И за разлика от хартиения вестник, един брой от който може да бъде прочетен и от 20 души в един офис, дигиталният вариант се ползва през индивидуален профил. Освен всекидневните емисии и техен архив приложението дава достъп и до цялото съдържание от  capital.bg  през рубриките във \"Всичко\", а ако търсите нещо специално, може да ползвате бутона \"Търсене\". През секцията \"Профил\" лесно може да управлявате абонамента си за електронните бюлетини на \"Капитал\" - информация по теми, която предпочитате да получите под формата на мейл. Дигиталната промяна в \"Капитал Daily\" е съпътствана и със специална оферта за абонамент, включваща таблет и интернет. Повече информация за специалното предложение може да намерите на  capital.bg/pro", "date": "2017.12.20", "title": "\"Капитал Daily\" става дигитален"}
{"url": "http://www.dnevnik.bg/photos/2017/12/20/3100672_fotogaleriia_svetovnite_snimki_na_denia_-_20_dekemvri/", "text": "Артисти от кубинския цирк изпълниха многоцветни танци като повдигнаха още повече духа на предколедната генерална аудиенция, която днес папа Франциск даде.", "date": "2017.12.20", "title": "Фотогалерия: Световните снимки на деня - 20 декември"}
{"url": "http://www.dnevnik.bg/sport/2017/12/20/3100990_antuni_ivanov_postavi_nov_nacionalen_rekord_na_100/", "text": "Българският плувец Антъни Иванов постави нов национален рекорд на 100 метра бътерфлай в малък басейн. Той записа 51.85 секунди по време на държавното първенство. Състезателят на \"Вихрен\" (Сандански) е първият българин, който слиза под границата от 52 секунди. Именно тя е считана за гросмайсторска в най-трудния стил на плуването. Досегашното върхово постижение отново беше на Иванов – 52.71, поставено на 7 декември 2016 г. в Уиндзор. Роденият във Велико Търново плувец държи всички рекорди в дисциплината в малък и голям басейн. Той постави 1:55.55 на 200 метра, по време на световното първенство в Будапеща, по-рано през годината. Иванов се класира на четвърто място в  анкетата за \"Спортист на годината\" . Финалистът от световното първенство по плуване се нареди сред осемте най-добри в света в бътерфлая. Освен силното представяне при мъжете, където беше в конкуренцията на Чад льо Кло и легендата Ласло Чех,  Иванов спечели и бронзов медал на световното първенство за младежи в Индианаполис , отново в коронната си дисциплина 200 метра бътерфлай. Тогава българският плувец остана зад унгареца Кристоф Милак и Юя Сакамото от Япония. През следващата година българският плувец ще  продължи образованието си в САЩ , след като е приет в университета в Оубърн, щата Алабама. В Америка Иванов ще учи бизнес, а после спортен мениджмънт, като му е осигурена пълна стипендия.", "date": "2017.12.20", "title": "Антъни Иванов постави нов национален рекорд на 100 метра бътерфлай"}
{"url": "http://www.dnevnik.bg/sport/2017/12/20/3100994_futbolen_huligan_v_angliia_beshe_osuden_na_chetiri/", "text": "Футболен хулиган, който е фен на \"Манчестър юнайтед,\" ще лежи в затвора 16 седмици заради нападение срещу нападателя на градския съперник \"Сити\" Рахийм Стърлинг. Карл Андерсън, 29-годишен е \"изпуснал нервите си\", както твърди самият той. Хулиганът е ритнал четири пъти Стърлинг и го е обидил на расистка основа. Това се е случило преди съботното дерби между \"гражданите\" и \"Тотнъм\". Ситуацията се е разиграла на базата на клуба, а по-късно в двубоя Стърлинг  отбеляза два гола за успеха с 4:1 . Нападението не е първи случай на проявено насилие от страна на Андерсън. Той има 25 присъди за 37 различни престъпления, включително и такива, свързани с насилие по стадионите. Съдът в Манчестър определи Андерсън за рецидивист с проблемно поведение. Той има и действаща петгодишна забрана да посещава мачове на \"Юнайтед\" на \"Олд трафорд\". През януари 2016 г. Андерсън е участвал в безредици преди двубоя с \"Шефилд юнайтед\" от третия кръг на ФА къп. Адвокатите на Стърлинг обясниха, че атаката по никакъв начин не е била провокирана от футболиста. Кадри показват, че Андерсън спира вана си до играча и започва да го обижда. Според жертвата, хулиганът му е казал, че \"иска неговата майка и детето му да умрат\". \"Не мисля, че такива неща е нормално да се случват в тази страда и то в днешно време\", коментира Стърлинг. Нападателят му вече е зад решетките, но според BBC е влязъл в затвора с усмивка на уста.", "date": "2017.12.20", "title": "Футболен хулиган в Англия беше осъден на четири месеца затвор заради нападение срещу Стърлинг"}
{"url": "http://www.dnevnik.bg/sport/2017/12/20/3101012_baiern_eliminira_borusiia_dortmund_za_kupata_na/", "text": "Купата на Германия ще има нов носител, след като \"Борусия\" (Дортмунд) отпадна от турнира. Жълто-черните, които взеха отличието през миналия сезон, отстъпиха с 1:2 при гостуването си на \"Байерн\" (Мюнхен) в най-интересния мач от осминафиналите. Баварците стигнаха до успеха с голяма доза късмет, след като направиха много силна първа част, но след почивката като по чудо се отърваха само с един гол. Съставът от Дортмунд затвърди прогреса си в последните седмици след назначаването на  новия треньор Петер Щьогер  и въпреки, че отпадна от турнира, остави добри впечатления с играта си. След голямото изоставане и в Бундеслигата, единственият трофей, за който \"Борусия\" може да се бори през сезона остава Лига Европа. В 11-ата минута \"Байерн\" имаше голям шанс да вкара гол много рано в мача. Роман Бюрки спаси удар на Франк Рибери, а при добавката Роберт Левандовски не уцели очертанията на вратата след актрактивен изстрел. Две минути по-късно обаче грешка нямаше и баварците поведоха. След центриране от свободен удар, защитата на \"Борусия\" на два пъти не се ориентира. Първо Никлас Зюле остана сам, но ударът му срещна гредата, топката се отби и стигна до Жером Боатенг, който откри резултата. Натискът на \"Байерн\" преди почивката продължи и съставът на Юп Хайнкес беше пълен господар на терена. Баварците обаче пропунсха много изгодни положения с лека ръка. Все пак пет минути преди края на първото полувреме Томас Мюлер удвои. Нападателят направи много красиво двойно подаване с Левандовски, влезе в наказателното поле и технично прехвърли Бюрки – 2:0. За първите 45 минути \"Борусия\" не успя да създаде нищо опасно в предни позиции и завърши с едва един удар, който по нищо не застраши Свен Улрайх. Гостите от Дортмунд вдигнаха оборотите в началото на втората част и започнаха да пресират доста повече съперника си. Това доведе до някои грешки в играта на \"Байерн\" и в 57-ата минута пред гостите се откри отличен шанс. Кагава се озова в близост до вратата, но ударът му от малък ъгъл излезе в аут. По-добрата игра след почивката оказа влияние и надмощието беше за жълто-черните. Те доминираха по всички статистически показатели, а четвърт час преди края намалиха резултата. Шинджи Кагава се освободи технично от двама бранители и намери Андрий Ярмоленко, който се разписа с глава. В заключителните минути \"Байерн\" буквално си поигра с огъня, след като в продължението по-големите опасности бяха пред Улрайх. Удар на резервата Александър Исак за малко не прати \"Борусия\" в продължения, минавайки на сантиметри от гредата.", "date": "2017.12.20", "title": "\"Байерн\" елиминира \"Борусия\" (Дортмунд) за Купата на Германия"}
