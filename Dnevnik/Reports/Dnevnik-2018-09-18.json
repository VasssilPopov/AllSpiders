{"url": "https://www.dnevnik.bg/sport/2018/09/18/3313302_s_gol_v_dobaveno_vreme_livurpul_nadvi_psj_v/", "text": "Ливърпул\" излезе победител в най-очаквания двубой от първия кръг в групите на Шампионската лига. На \"Анфийлд\" червените се наложиха с 3:2 срещу ПСЖ във вълнуващ мач. Победата дойде с гол на Роберто Фирмино в 92-ата минута. Воденият от Юрген Клоп отбор поведе с два гола до 40-ата минута чрез Даниел Стъридж и Джеймс Милнър от дузпа. След това парижани успяха да изравнят с попаденията на Тома Мюние и Килиан Мбапе. В заключителните секунди дойде мигът на Фирмино, който преодоля Ареола. В друг интересен двубой шампионът от Лига Европа и носител на Суперкупата \"Атлетико\" (Мадрид) направи обрат за 2:1 срещу \"Монако\" като гост. По-рано  \"Барселона\" тръгна в турнира с 4:0 срещу ПСВ след хеттрик на Лионел Меси . На \"Анфийлд\" атаките започнаха още от първите минути. Домакините бяха по-дейни и създадоха добри възможности, но не се възползваха. Последваха хубави атаки и за ПСЖ, но Алисон спаси удари на Неймар и Единсон Кавани. \"Ливърпул\" взе преднина в 30-ата минута, когато след центриране на Робертсън от ляво Стъридж вкара с глава. Шест по-късно Вайналдум беше спънат в наказателното поле и от дузпа Милнър удвои. ПСЖ отговори бързо и преди почивката върна единия гол. В 40-ата минута след центриране се получи кратко разбъркване и топката попадна в Мюние, който от воле я прати в долния ляв ъгъл на вратата, пазена от Алисон. В 72-ата минута Мохамед Салах имаше възможност да вкара, но пропусна. Десет по-късно Садио Мане проби през защитата, но ударът му беше неточен. Секунди по-късно ПСЖ открадна топката в средата на терена, Неймар пое и напредна, подаде на Мбапе в наказателното поле, а той изравни. \"Ливърпул\" положи усилия и успя да стигне до победата в добавеното време. Фирмино влезе в наказателно поле, излъга съперник и с диагонален удар вкара за 3:2. В другия мач от групата \"Цървена звезда\" и \"Наполи\" завършиха при нулево равенство.", "date": "2018.09.18", "title": "С гол в добавеното време \"Ливърпул\" надви ПСЖ в драматичен двубой на \"Анфийлд\""}
{"url": "https://www.dnevnik.bg/bulgaria/2018/09/18/3313218_sudiiata_s_shemetna_kariera_stefan_milev_be_predlojen/", "text": "Бившият и.д. председател на Софийския районен съд (СРС), сега съдия в Софийския градски съд (СГС) Стефан Милев, бе одобрен за национален експерт в Европейската служба за борба с измамите ОЛАФ, съобщи пресцентърът на Висшия съдебен съвет (ВСС). В съвета е била получена само една кандидатура за позицията - на Милев. Тя трябва да бъде представена в Министерството на външните работи до 19 септември. От съобщението на съвета не се разбира кой е номинирал Милев и дали става въпрос за самономинация. Окончателното решение ще вземе Европейската комисия. Срещу кандидатурата му нямало възражения в съдийската колегия на Висшия съдебен съвет (ВCC), която наскоро отхвърли трима предлагани магистрати с аргумента, че не притежават нужната компетентност, защото са съдии от районно ниво. Развитието на кариерата на Милев е бързо. Първо той бе криминален репортер в БНР. След което стана прокурор и беше назначен за говорител на Районната прокуратура. Последва смяна на прокуратурата със съда и той влезе в Софийския градски съд (СГС). Шест месеца по-късно бившият шеф на Софийския районен съд Методи Лалов подаде оставка в знак на несъгласие с политиката на кадровия орган на Темида и след назначена поредна проверка на съда. Въпреки че районните съдии предложиха своя номинация за временен шеф,  осем души от предишния състав на ВСС изненадващо  внесоха извънредна точка  с предложение за и.д. председател на СРС да бъде избран доскорошният прокурор Милев, който дотогава не беше работил в най-натоварения съд в страната - Софийския районен.  След като беше избран титулярен ръководител на СРС, Милев се върна в градския съд, но беше  предложен и за негов временен шеф , тъй като в края на миналата година и председателят на градския съд - Калоян Топалов, подаде оставка. Този път обаче Милев не беше избран. Докато беше временен шеф на СРС, Милев започна дисциплинарно производство срещу свой колега - Николай Маджаров, защото предоставил тогата си на стажант-юриста Владимир Кузов. Последният беше депутат от \"Атака\" и беше осъден за педофилия, което означава, че не може да бъде магистрат. Преди девет години Върховният касационен съд наложи условна присъда от 3 години затвор с 5-годишен изпитателен срок, като преди това Кузов беше осъден ефективно на 3 години затвор на първите две инстанции. Милев образува дисциплинарно производство и срещу съдията Мирослав Петров. Причината: той върнал на два пъти дело на прокуратурата. За акцията на Милев съобщиха 31 наказателни съдии, които смятат действията на временния им ръководител за недопустими. Защото дали разпорежданията на съдията (с такъв акт казусите се връщат на прокуратурата) са правилни и как са обслужили нуждите на наказателното производство заедно с изискването за разглеждането му в разумен срок могат да преценят единствено горестоящите съдебни инстанции по реда на закона. Повече вижте  тук . След края на мандата си в районния съд Милев бе предложен за награда - грамота и служебна благодарност, от тези, които го избраха на поста. Аргументът бе, че той бил успокоил обстановката в най-натоварения съд в страната. Тогавашният член на ВСС Юлия Ковачева попита за какво точно е наградата, след като Милев е издал най-много оспорвани заповеди за наказание. \"Нямаме обективен анализ на свършеното през неговото управление, той е и.ф. председателят с най-много заповеди за дисциплинарни наказания, срещу които имаше много сериозни възражения, така че дали е успокоил обстановката, е съмнително\", заяви тогава Ковачева.", "date": "2018.09.18", "title": "Съдията с шеметна кариера Стефан Милев бе предложен за ОЛАФ"}
{"url": "https://www.dnevnik.bg/sviat/2018/09/18/3313248_germaniia_uvolni_shefa_na_kontrarazuznavaneto_zaradi/", "text": "Германия е решила да смени директора на Службата за защита на конституцията (контраразузнаването) след спор, който предизвика напрежение в управляващата коалиция, съобщиха \"Ройтерс\" и \"Франкфуртер алгемайне цайтунг\". Ханс-Георг Маасен ще стане високопоставен служител във вътрешното министерство, но не може да остане на поста, след като коментари за протести на крайната десница  в град Кемниц  поставиха под въпрос политическата му безпристрастност. Миналата седмица социалдемократите  поискаха оставката му , след като той в коментар за в. \"Билд\" постави под съмнение автентичността на видеозапис, на който демонстранти гонят и нападат чужденец. Той обаче не бе уведомил екипа на канцлера Ангела Меркел. Заради действията си Маасен бе разпитан от две парламентарни комиисии, а германски медии писаха, че канцлерът може и да реши да се раздели с него. Според ФАЦ предстои Маасен да заеме поста държавен секретар във вътрешното министерство, оглавявано от лидера на баварските консерватори Хорст Зеехофер. Самият Зеехофер, с когото Маасен бе съгласувал публичната си изява, защитаваше действията му и твърдеше, че той трябва да остане на поста.", "date": "2018.09.18", "title": "Германия уволни шефа на контраразузнаването заради скандал след безредиците в Кемниц"}
{"url": "https://www.dnevnik.bg/bulgaria/2018/09/18/3313252_ministerstvoto_na_turizma_shte_zalichi_71_turoperatora/", "text": "Министерството на туризма започва процедура по прекратяване на регистрацията и заличаване от Националния туристически регистър на общо 71 дружества, регистрирани като туроператори. От ведомството уточняват, че причината за крайните действия е непредставяне на задължителната застраховка \"Отговорност на туроператора\", което е изрично условие за извършване на туроператорска дейност. Процедурата е задвижена със заповед на министъра на туризма Николина Ангелкова и идва след предложение на Експертна комисия по регистрация на туроператори и туристически агенти към ведомството. В нея участват експерти от Министерството на туризма, както и сдружения на туроператори и турагенти. Заличените дружества няма да бъдат премахнати от туристическия регистър, но ще бъде отразена заповедта за заличаването им, като имената им са оцветени в червено. Така при справка в регистъра потребителите ще получават информация дали туроператорът е коректен. Задължително условие е регистрираният туроператор ежегодно да сключва договор за застраховка \"Отговорност на туроператора\" с дружество по смисъла на Кодекса за застраховането и да я представи на министъра на туризма. След това тя се вписва и в Националния туристически регистър. Основна част от дружествата, чиято регистрация ще бъде прекратена, са със седалища и адрес на регистрация в София, Варна и Бургас. Има и туроператори от Пловдив, Велико Търново, Плевен и Добрич.", "date": "2018.09.18", "title": "Министерството на туризма ще заличи 71 туроператора от регистъра"}
{"url": "https://www.dnevnik.bg/biznes/2018/09/18/3313253_sdrujeniia_predlagat_zakon_s_koito_da_se_uednakvi/", "text": "Асоциация на индустриалния капитал в България предлага проект за промени в Закона за храните за премахване на т.нар. двоен стандарт, при който продаваните стоки в страните от Източна Европа са с различно качество и съставки от тези в Западна Европа. . Целта на промените е да гарантират на българския потребител, че храната, която консумира, ще бъде със същото съдържание, състав и рецептура на храната в страната, в която тя е произведена. Законопроектът е разработен съвместно със съюз \"Произведено в България\" и Национален съюз на земеделските кооперации в България. Това обяви на пресконференция днес председателят на асоциацията Васил Велев. Сред предвидените промени са въвеждане на изискване за внос на храни със сертификат, с който да се удостоверява, че те са със същото съдържание, състав и рецептура, както тези в държавата, в която са произведени. Сертификат да се изисква и когато храните от една и съща марка се произвеждат едновременно на територията на България и извън нея, като за водеща ще се приема страната, в която е направена първата регистрация, е записано в проекта. Удостоверението, което задължително трябва да бъде издавано от контролния орган на съответната страна, да се изисква за всяка храна, внесена отделно за търговски цели, независимо от нейното количество. \"Сега действащото българско законодателство не урежда проблема с двойните стандарти при храните. Промените, които предлагаме на българския парламент са в синхрон с приетия от Европейския парламент доклад, в който официално се признават двойни стандарти при храните. Ако бъдат приети, българските потребители ще имат възможност да консумират храни със същото качество, като останалите граждани на ЕС\", заяви Васил Велев, цитиран в съобщение на сайта на организацията. В проекта е предвидено за регистрирането и проверката на сертификати да отговаря Българска агенция по безопасност на храните. Предлага се и това да е органът, който ще забранява продажбата на храна или ще разпорежда изтеглянето ѝ от пазара, когато се установи, че за нея няма издаден сертификат. По думите на един от авторите на законопроекта, председателят на Националния съюз на земеделските кооперации в България Явор Гечев, за да се гарантира превантивна дейност на закона глобите и санкциите за нарушителите трябва да са сериозни. Затова в текста е записано, че при първо нарушение санкциите ще са в размер от 1% до 3% от годишния оборот на фирмата, а при повторно от 5 до 10 на сто. Според авторите промените в Закона за храните ще доведат до увеличаване на административната тежест, но само при дългите вериги на доставки и за производителите на храни, които са извън територията на България. \"От Европейския съюз ясно заявиха, че има двойни стандарти при храните и това е нелоялна търговска практика. Не можем да чакаме обаче от Брюксел да решат този проблем, трябва да го решим на национално ниво. Българската държава е тази, която трябва да пази интересите на собствената си икономика и потребители. Затова се надяваме, че всички партии ще подкрепят инициативата\", добавя председателят на съюз \"Произведено в България\" Кънчо Стойчев.", "date": "2018.09.18", "title": "Сдружения предлагат закон, с който да се уеднакви стандартът при храните"}
{"url": "https://www.dnevnik.bg/bulgaria/2018/09/18/3313251_cecka_cacheva_oproverga_sluhovete_che_shte_stava/", "text": "Министърът на правосъдието Цецка Цачева опроверга слуховете, че ще става конституционен съдия или пък посланик в Черна гора. Пред Би Ти Ви министърът заяви, че подобни разговори с нея не са водени и не са ѝ отправяли предложения. \"Това е несериозно. Категорично никой не е говорил с мен за тези две позиции\". Тя обясни, че са я питали защо търпи и не опровергава тази информация. \"Но да опровергавам, че нямам брат - не ми звучи сериозно\", обясни Цачева. Тя заяви, че дори и да има предложение, тя не би приела, защото това би било бягство от поста, който е заела в момента и започнатата работа и реформи. По-късно тя смекчи изказването си и повтори, че към този момент не би приела. Подчерта, че все пак управляващата партия ГЕРБ е заявила пълен мандат. Смяна на част от състава в Конституционния съд - четирима членове на КС, ще има през ноември тази година. Двамата съдии ще бъдат издигнати от съдебната власт, по един съдия ще посочат парламентът, и президентът. Според неофициална информация другият предполагаем кандидат за Конституционния съд, е главният прокурор Сотир Цацаров. Миналата седмица той обаче  намекна, че ще  изкара мандата си като главен прокурор , вместо да става конституционен съдия. Цачева коментира и двата големи скандала, станали в нейния мандат - бягството на двамата затворници от Софийския централен затвор - Владимир Пелов и Радослав Колев, които избягаха през деня, въпреки охраната, както и срива в Търговския регистър, който не работеше над 10 дни. Министър Цачева определи инцидентите като тежки и подчерта, че е поела своята отговорност за тях. Не посочи обаче как точно е станало това. Само каза, че оставката ѝ не била в джоба, а направо в ръката. Стояла там за момента, в който този, който я е поканил в кабинета - премиерът Бойко Борисов, ще я поиска. За промените в Административнопроцесуалния кодекс (АПК), който станаха повод за сезиране на Конституционния съд от президента Румен Радев и БСП, Цачева заяви, че измененията не противоречат на основния закон. По думите ѝ в мащабната реформа на административния кодекс са чути практикуващите магистрати. \"Категорично не е вярно и не бих се съгласила с мотивите за сезиране на Конституционния съд. Принципът в Конституцията, че съдебните заседания трябва да са открити, не е нарушен, защото в нея има продължение - освен ако в закон не е предвидено друго\", каза Цачева. Тя обясни и аргументите защо пред тричленен състав на ВАС, който гледа дело като втора инстанция, могат да се провеждат и закрити заседания - за бързина на процеса. Тя обясни, че касационното производство няма състезателен характер, а пред втората инстанция се оспорва първоинстанционното решение.  За увеличените такси в административното производство обясни, че те не са променяни от края на миналия век. Подчерта, че остават същите за първата инстанция. Но 5 лв. за касационно производство не може да покрие разходите за съдебния състав, администрацията, провеждането на такъв процес във ВАС. Повтори аргумента на председателя на правната комисия в парламента - Данаил Кирилов (ГЕРБ), че таксите в административното производство остават в пъти по-ниски от тези в гражданското съдопроизводство. Освен това такава била и практиката в Европа. Според министър Цачева по-високите такси няма да препятстват достъпа до правосъдие.", "date": "2018.09.18", "title": "Цецка Цачева опроверга слуховете, че ще става конституционен съдия или посланик в Черна гора"}
{"url": "https://www.dnevnik.bg/sviat/2018/09/18/3313258_kitai_otvurna_na_sasht_s_novi_mita_vurhu_stoki_za_60/", "text": "Пекин обяви днес, че въвежда нови наказателни мита върху американски стоки, чийто годишен внос се оценява на 60 милиарда долара. Това е отговор на новите мита за китайски внос на стойност 200 млрд. долара, обявени снощи от Вашингтон, предаде АФП, цитирана от БТА. \"Ако САЩ продължават да упорстват и да вдигат митата си, Китай ще отговор подобаващо\", посочва китайското правителство в комюнике, разпространено от министерството на финансите и цитирано от \"Ройтерс\". Министерството на търговията на Китай съобщи малко по-рано, че днес е подало жалба в Световната търговска организация заради планираните  нови мита на САЩ  за китайски внос на стойност 200 млрд. Президентът Доналд Тръмп каза, че ако Китай не промени поведението си, може да се въведат мерки за още продукти на стойност 267 млрд. долара и ако това се случи, политиката на наказателни мита, наложени от Вашингтон, би засягала почти целия китайски износ за САЩ. Според китайското финансово министерство, цитирано от \"Блумбърг\", решението засяга стоки от пшеница месо, вино и втечнен газ, митата върху които ще се увеличат с 10 на сто (общо 3500 стоки) и други 1600 вида продукти като малки самолети и текстилни изделия (при тях става дума за 5%). Митата ще влязат в сила на 24 септември, но Пекин добави, че има готовност да преговаря. Почти по същото време президентът Тръмп обяви, че действия, насочени срещу американските фермери, няма да останат без отговор от САЩ и  обвини Китай, че се опитва да се намеси  в изборите през ноември, ако мисли, че може да се прицели в земеделски продукти.", "date": "2018.09.18", "title": "Китай отвърна на САЩ с нови мита върху стоки за 60 млрд. долара"}
{"url": "https://www.dnevnik.bg/bulgaria/2018/09/18/3313259_predlojeniiat_ot_meteorolozite_plamen_ninov_e_noviiat/", "text": "Синоптиците от Националния институт по метеорология и хидрология (НИМХ) издигнаха кандидатурата на проф. Пламен Нинов за временно изпълняващ длъжността директор на институцията, като в крайна сметка тя беше подкрепена. Той трябва да ръководи института, докато се подготвя отделянето му от Българската академия на науките (БАН). По-рано през деня се разбра, че  учените от НИМХ ще прекратят протестите си,  които продължиха няколко месеца. Те настояваха парите за института да не са част от бюджета на БАН, а да се изкарат от там и да са като отделно перо. Днешното споразумение гласи, че в срок до 31 октомври 2018 г. образователното министерство ще разработи и внесе в Министерския съвет проект на постановление за създаване на изследователски институт към него. Новата научна институция ще поеме всички функции и дейности на досегашния НИМХ към БАН. Тя ще придобие безвъзмездно имуществото на НИМХ при Българската академия на науките, включително архива му. Подкрепяният от синоптиците Пламен Нинов досега е работил с подалия оставка ръководител на института Христомир Брънзов. Той е бил негов заместник. БАН също имат предложение за бъдещ директор на НИМХ,  но то не е било прието от синоптиците.", "date": "2018.09.18", "title": "Пламен Нинов е новият временен директор на института по метеорология"}
{"url": "https://www.dnevnik.bg/sviat/2018/09/18/3313264_shanhai_shte_suzdade_fond_za_14_mlrd_dolara_za_proekti/", "text": "Правителството на Шанхай планира да създаде специален фонд за подкрепа на технологии, при които се използва изкуствен интелект. Фондът ще бъде на стойност 100 милиарда юана или около 14.6 млрд. долара. Това съобщи заместник-генералният секретар нашанхайската администрация Ма Чунлей на Световната конференция по изкуствения интелект, предаде агенция \"Синхуа\". На основни проекти и платформи, разработващи технологии с изкуствен интелект, ще бъде предоставена финансова помощ от 100 млрд. юана (14,6 млрд. долара), съответните компании ще получат достъп до базата данни в области като образование, здравеопазване и туризъм. \"Шанхай трябва да се възползва от възможностите, които създава промишлеността на изкуствения интелект, а също и пълноценно да използва предимствата на мегаполиса като научни изследвания, наличие на таланти, бази данни и административна подкрепа за разширяването на обсега на новите технологии с изкуствен интелект, допълни Ма Чунлей. /БТА", "date": "2018.09.18", "title": "Шанхай ще създаде фонд за 14 млрд. долара за проекти с изкуствен интелект"}
{"url": "https://www.dnevnik.bg/evropa/2018/09/18/3312953_v_hvatkata_na_kanaldjiite_trafikantite_sa_nezaobikolim/", "text": "Те изкачват шестметрови огради с бодлива тел или прекосяват Средизeмно море с лодка с риск за живота си: 36 хил. мигранти влязоха в Испания от януари досега на път за други европейски страни. Но куражът им не е бил достатъчен - те са използвали трафикантски мрежи. \"На практика е невъзможно да достигнеш Европа нелегално\", без да платиш на мафиотска организация, заявява пред АФП словенецът Роберт Чрепинко, директор на Европейския център за борба с трафика на мигранти към Европол. Без тях \"е невъзможно\" да изминеш хиляди километри от Субсахарска Африка през пустини и други негостоприемни места, разказва Усман Умар, оцелял след продължила пет години одисея от Гана до Испания. \"Пътуването може да продължи една, две години - зависи от мрежата и средствата, с които разполагаш, защото бандите трафиканти те водят само дотам, докъдето можеш да платиш\", обяснява пред АФП Хосе Нието Баросо от подразделението за борба с нередовната имиграция към испанската полиция. Мигрантите се насочват най-често към Мароко - \"най-доброто място, на което да чакаш удобен момент да направиш решителната крачка\" към Европа, казва Баросо. Повечето плащат, за да бъдат натъпкани в ненадежден плавателен съд. Други - да изкачат групово  високите огради с бодлива тел , отделящи Мароко от испанските анклави Сеута и Мелия. Тарифите, по данни на испанската полиция, са следните: 18 евро да стигнеш до оградата, 200-700 евро да прекосиш Гибралтарския проток и до 5 хил. евро, за да го направиш с джет. Европол изчислява, че средно един мигрант плаща от три до пет хиляди евро за цялото си пътуване до Европа. Испания тази година стана европейската страна, в която са пристигнали най-много нелегални мигранти,  изпреварвайки Гърция и Италия . От януари пристигналите по море и суша са 36 хил. по данни на Международната организация по миграция. Мнозина са решени да напуснат Испания, за да достигнат Франция, Обединеното кралство или Германия. Избора си на крайна дестинация правят в зависимост от това дали произхождат от френскоезичната или англоезичната част на Африка и дали имат близки, живеещи в някоя от тези страни. Дори веднъж пристигнали в Испания, те не успяват да се измъкнат от хватката на каналджиите. Според Баросо трафикантите казват на мигрантите: \"Ще бъдете спасени в морето от бреговата охрана, ще бъдете заведени в център за настаняване и след три-четири дни ще дойдат наши хора да ви вземат\". Те ги водят в друга страна или ги продават на групировки, занимаващи се с търговия с хора, казва полицаят. Центровете за задържане на мигранти \"се пръскат по шевовете\" и мафиотите се възползват от това, като събират мигранти в близост до офисите на неправителствените организации, които им помагат, допълва той. Палома Фавиерес от неправителствената организация Испанска комисия за помощ на бежанеца, която стопанисва местата за прием на мигранти, признава, че има такъв риск. \"Но борбата срещу престъпността е работа на полицията\", казва тя. Фавиерес критикува \"хаоса\" в процедурата на испанските власти по прием на бежанци. Тя уверява, че организацията й предупреждава полицията, когато установи, че някой мигрант има опасност да стане жертва на трафик или на търговия с хора. Ако мигрантите попаднат в ръцете на такива мрежи, жените са използвани за проститутки, а мъжете - за работа, граничеща с модерното робство, най-вече в селското стопанство или за просия. Трафикантските мрежи \"доставят хора. Те казват: \"Имам 8, 12, 15 африканци за работа\", обяснява Баросо. \"Мрежата не се занимава с експлоатиране, а само с транспортиране, но познава хората, на които да достави\" мигранти. Притокът на мигранти от Испания към останалата част на Европа обаче продължава, както личи по нарастващия им брой в баската община Ирун, на границата с Франция, където те чакат да преминат на другата страна. В намиращия се на 200 км на запад град Сантандер през август бяха арестувани двама трафиканти, укрили мигранти в каравана, за да ги отведат с ферибот в Обединеното кралство. Миналата година в Испания бяха разбити 25 мрежи. Но елиминирането им е трудно, казва Баросо. Много от тях продължават да функционират и да набират кандидати за емигранти в африканските страни. /БТА", "date": "2018.09.18", "title": "Как мигрантите попадат в хватката на трафикантите по пътя към Европа"}
{"url": "https://www.dnevnik.bg/sviat/2018/09/18/3313182_deniat_v_koito_sssr_se_iztegli_ot_polsha/", "text": "Денят 17 септември 1993 г. е един от най-емоционалните в политическата кариера на президента Лех Валенса. Тогава настъпва краят на съветското военно присъствие в Полша, продължило 48 години и превърнало се в символ на комунистическото потисничество. Предишния ден и последните руски офицери напускат главната квартира на руските войски в Легница, а комендантът генерал Леонид Ковальов докладва на полския президент във Варшава, че изтеглянето от Полша е приключило успешно. Краят на окупацията За Полша и поляците този ден има огромно символично значение. Точно 54 години преди това, на 17 септември 1939 година, т.е. малко след нападението на  нацистка Германия срещу Полш а, съветски войски нахлуват в източните полски територии и се превръщат де факто във втора окупационна сила в страната - след Германия. \"Затваряме една страница от общата ни история. Идва ред на историческата справедливост. На полска територия вече няма чужди войски\", оповести тогава президентът Валенса. Веднага след края на войната съветските войски са били разположени из цялата страна - подобно на много други източноевропейски страни, и Полша попада в съветската зона на влияние. През юни 1945 в Полша е имало 300 000 съветски войници. Тяхната задача е била да осигурят на временното комунистическо правителство контрола над страната. Навремето съветски офицери са били назначавани на ключови постове в Министерството на отбраната или пък са ставали командири в полската армия. Чак през 1956 година двете страни подписват формално споразумение, разрешаващо на Съветския съюз да поддържа най-много 66-хилядна своя армия на територията на Полша. Съветските следи След краха на комунизма през 1989 година Москва започва постепенно да намалява военното си присъствие в Източна Европа. Опитът за преврат срещу Горбачов от август 1991 година, както и последвалите битки за надмощие в Кремъл ускоряват изтеглянето на руснаците от Полша, казва Анджей Фриске от полската Академия на науките. През октомври 1991 година е подписано двустранно споразумение. \"То е израз на преориентацията на руската политика, сбогуването с имперските ѝ амбиции и отказа ѝ да води политика на сплашване\", казва полският историк. В периода 1991-1993 година 56 000 руски войници, 7500 цивилни служители и около 40 хиляди членове на семействата на военните напускат Полша. От територията на страната са изтеглени 600 танка, 200 самолета, 90 000 тона муниции и тактически ракети, способни да носят ядрени бойни глави. Навремето на съветските военни им е била предоставена за ползване 70 000 хектара площ, основно в западните райони на страната. На някои места руснаците са нанесли сериозни екологични щети. За това Полша е поискала от Москва обезщетения, които обаче никога не е получила. Много места в Полша днес напомнят за съветското военно присъстие в Полша. В страната все още има паметници на съветски войници, има и руски гробища. През последните години и месеци обаче много от тези паметници бяха демонтирани, тъй като много поляци, вкл. сегашното правителство на страната, определят руснаците като окупатори. Как Елцин помогна на Полша Изтеглянето на руснаците от Полша промени геополитическата картина и даде възможност на полските политици да изградят собствени визии. Полша си потърси нови съюзи в Западна Европа. В последната фаза от изтеглянето на войските тогавашният руски президент Борис Елцин посети Варшава, където прездентът Лех Валенса го информира за стратегическото решение на Полша да се присъедини към НАТО. Резултатите от разговорите между двамата напълно изненадаха наблюдателите, тъй като Елцин обяви, че проявява разбиране за намеренията на Варшава. След завръщането си в Москва обаче той беше подложен на огромен натиск да се откаже от думите си. \"Елцин помогна на Полша да стане членка на НАТО\", казва полският историк Фриске. Той добавя: \"Подкрепата на Елцин, макар и оттеглена по-късно, окуражи поляците и другите източноевропейци да преследват амбициозната си цел да бъдат приети в НАТО. Всичко това не би било възможно, ако съветските войски не се бяха изтеглили.\" Докато на полска територия имаше съветски части, просто нямаше как страната да тръгне по пътя на сближаване със Запада, убеден е Анджей Фриске.", "date": "2018.09.18", "title": "Денят, в който СССР сe изтегли от Полша"}
{"url": "https://www.dnevnik.bg/photos/2018/09/18/3312926_fotogaleriia_svetovnite_snimki_na_denia_-_18_septemvri/", "text": "След урагана \"Флорънс\", преминал през американския щат Северна Каролина, хора се евакуират със своите домашни любимци.", "date": "2018.09.18", "title": "Фотогалерия: Световните снимки на деня - 18 септември 2018 г."}
{"url": "https://www.dnevnik.bg/sport/2018/09/18/3313118_s_hettrik_lionel_mesi_dade_mechtano_nachalo_na/", "text": "Лионел Меси изигра силен мач и беше в основата на гръмка победа за \"Барселона\" на старта в Шампионската лига. Испанците се наложиха с 4:0 срещу ПСВ. Меси вкара три гола, а другият беше дело на Усман Дембеле. В последните 11 минути домакините играха с човек по-малко заради червения картон на Умтити. В другата среща в групата с късни голове \"Интер\" направи обрат за 2:1 срещу \"Тотнъм\". Мачът на \"Камп ноу\" се игра пред необичайно ниска посещаемост. На двубоя, започнал в ранния часови пояс за Шампионската лига - 18.55 часа местно време, присъстваха 73 462 зрители. \"Барселона\" очаквано започна по-дейно, като държеше топката повече и атакуваше. Двата отбора си размениха по една добра възможност до 32-ата минута, когато домакините поведоха. Меси изпълни отлично фаул централно пред наказателното поле и даде преднина на отбора си. Каталунците трябваше да чакат дълго, преди да стигнат до втория си гол. В 75-ата минута Дембеле се освободи прекрасно от съперник в централната зона, напредна и с удар от разстояние удвои. Две по-късно Иван Ракитич подаде на Меси в наказателното поле и аржентинецът с отлично докосване вкара за 3:0. Секунди по-късно Умтити получи втори жълт картон и беше отстранен от игра. Въпреки това \"Барселона\" стигна до нов гол. В 87-ата минута Луис Суарес изведе Меси и той отново преодоля вратаря на ПСВ. Аржентинският нападател вече има осем хеттрика в Шампионската лига, което е рекорд. Кристиано Роналдо е втори със седем. В Милано \"Тотнъм\" допусна третата си поредна загуба, което се случва за първи път, откакто мениджър е Маурисио Почетино. През първото полувреме нямаше много голови положения. Въпреки че беше без петима от важните си играчи, английският отбор поведе в началото на втората част. В 53-ата минута Кристиан Ериксен стреля силно, но Самир Ханданович спаси. След рикошет топката се върна при датския полузащитник и с втория си опит той преодоля вратаря. \"Тотнъм\" продължи активно, но Ерик Ламела пропусна няколко възможности. \"Интер\" изравни в 85-ата минута, когато Квадво Асамоа подаде от ляво и с мощен от воле удар Мауро Икарди прати топката в долния десен ъгъл. В добавеното време \"нерадзурите\" стигнаха до победата. Матиас Весино с глава насочи топката във вратата.", "date": "2018.09.18", "title": "С хеттрик Лионел Меси даде мечтано начало на \"Барселона\" в Шампионската лига"}
{"url": "https://www.dnevnik.bg/sviat/2018/09/18/3313273_za_durjavniia_sekretar_na_sasht_svalianeto_na_ruskiia/", "text": "Държавният секретар на САЩ Майк Помпейо изрази съжалението си за смъртта на екипажа на руския самолет, който бе свален погрешка от сирийската противовъздушна отбрана в отговор на израелски въздушен удар, съобщава БТА. \"Злощастният инцидент ни напомня необходимостта да се намерят постоянни, мирни и политически решения на множеството припокриващи се конфликти в региона, както и опасността от трагични грешки в преценката заради големия брой участници в сирийския конфликт\", се казва в изявление на Помпейо. Това подчертава спешната нужда да се сложи край на провокационното транзитно превозване от Иран на опасни оръжейни системи през Сирия, добави той. В изявлението на Помпейо не се споменава израелския въздушен удар. Според Москва сирийската армия е стреляла по израелски самолети, когато погрешка е свалила руския военен самолет, убивайки 15-членния му екипаж.", "date": "2018.09.18", "title": "За държавния секретар на САЩ свалянето на руския самолет в Сирия е злощастен инцидент"}
{"url": "https://www.dnevnik.bg/bulgaria/2018/09/18/3313277_apelativniiat_specsud_ostavi_minju_staikov_v_aresta/", "text": "След 12-часово заседание Апелативният специализиран наказателен съд остави в ареста за постоянно собственика на групата компании около \"Винпром Карнобат\" Миню Стайков, родственика му Белун Хазърбасанов и собственика на имота, където е бил разположен заводът за цигари без бандерол - Иван Димитров, който е син на кмета на Карнобат. Тримата са обвинени в данъчни престъпления, пране на пари и продажба на акцизни стоки без бандерол. При акция в началото на септември в Карнобат бяха задържани десет души. До момента са повдигнати обвинения на осем души, трима от които все още се издирват. Сред тях е синът на Миню Стайков – Стайко, който е с европейска заповед за арест. Съдът прие, че прокуратурата е събрала достатъчно доказателства, за да докаже, че тримата са участвали в организирана престъпна група с цел производство и разпространеие на цигари без бандерол, данъчни престълния и пране на пари. Според апелативните магистрати обаче липсват достатъчно доказателства за извършването на изборените вторични престъпления с изключение на нераглемеинтираното производство на цигари. По-рано днес по време на заседанието на съда се разбра, че прокуратурата е открила по делото злоупотреба с евросредства в размер на 7 млн. лв. Държавното обвинение представи нови десет тома доказателства. Прокурор Димитър Петров разказа пред медиите схемата: деца на служители на Стайков във фирмата \"Сис Индъстрис\" са кандидатствали по програмата \"Млад фермер\", а отпуснатите им евросредства са предавали на Стайков. Това е документирано с обратни писма до собственика на групата компании около \"Винпром Карнобат\", в които младежите са записали, че действителният притежател на всички права, които ще придобият, ще бъде именно Стайков, обясни прокурор Петров. Според прокуратурата има доказателства, че парите реално са стигнали до Стайков.", "date": "2018.09.18", "title": "Миню Стайков остава за постоянно в ареста"}
{"url": "https://www.dnevnik.bg/sviat/2018/09/18/3312488_orban_i_putin_shte_dogovoriat_v_moskva_cenite_na_gaza/", "text": "Енергетиката и икономически въпроси ще са на дневен ред за унгарския премиер Виктор Орбан, който е на посещение в Москва днес. Орбан ще се срещне с руския президент Владимир Путин за последните два месеца. Орбан и Путин разговарят по-малко от седмица след като  Европарламентът задейства процедура , която може да лиши Унгария от право на глас в ЕС. Според кабинета в Будапеща мярката е \"атака срещу унгарския народ\", но от нея най-вероятно няма да последват реални санкции заради съпротивата на страни като  Чехия  и  Полша . Според външния министър на Унгария Петер Сиярто, макар подновяването на дългосрочното споразумение за доставки на газ (сегашното изтича през 2020 г.) да не може да стане със сегашната среща, но са нужни \"подготвителни преговори\" как да подходят Москва и Будапеща по темата - например за цените и обема на доставките през 2020 г. Освен това енергийните въпроси ще са \"много важни\" в разговорите днес, обяви Сиярто. Унгария настоява да се премахнат санкциите, наложени на Русия след анексирането на Крим и казва, че се опитва да \"намери начин да минимизира загубите\", които следват за нея от санкциите. Също през 2014 г. Унгария подписа с \"Росатом\" споразумение за два нови реактора в АЕЦ \"Пакш\", финансирането за което идва от 10 млн. евро заем от Русия. Проектът се забави заради регулаторни въпроси.", "date": "2018.09.18", "title": "Орбан и Путин ще договорят в Москва цените на газа за Унгария"}
{"url": "https://www.dnevnik.bg/biznes/2018/09/18/3312483_krajbata_na_turgovski_taini_shte_se_nakazva_s_nov_zakon/", "text": "Всяка пета компания всяка година става жертва на кражба на деликатна информация. Като тайна започва разработката на всеки патент и всеки дизайн или търговска марка. До получаването на дадено право върху интелектуална собственост, дружествата са уязвими и изложени на риск от кражба на ценна научно-изследователска информация и знания. С нов проект на Закон за търговската тайна Министерският съвет предлага въвеждането в българското законодателство на европейска директива, приета през 2016 г., която да защити бизнеса от недобронамерени посегателства и кражба на интелектуална собственост. Каква е сегашната уредба По действащото към момента законодателство в тази област търговската тайна не се счита за интелектуална собственост и не е защитена като такава, се казва в мотивите на законопроекта, публикуван за обществено обсъждане. Освен това, в различните закони, уреждащи сега тази материя, липсва единно определение на понятието. Оттук разпоредбите понякога се прилагат неправилно, а съдебната практика е непоследователна. Не съществуват и специални правила за присъждане на обезщетения за нарушения на търговски тайни. Авторите на законопроекта се надяват, че с приемането му ще се създадат правни механизми за закрила срещу незаконно присвояване на резултати от научно-изследователската и развойна дейност, ноу-хау и други ценни данни. Що е търговска тайна и кой може да е нарушител Според предлаганото определение на понятието \"търговска тайна\" информацията трябва да отговаря едновременно на три изисквания - да не е общоизвестна или лесно достъпна за средите, които обичайно боравят с такава информация, да има търговска стойност и да са предприети мерки за опазването й. Като \"нарушител\" в закона се третира всяко физическо или юридическо лице, което неправомерно е придобило, използвало или разкрило търговска тайна. Как ще се изчисляват обезщетенията Съдът ще присъжда обезщетения на притежателите на търговски тайни като размерът им ще се преценява в зависимост от пропуснатите ползи и неимуществените вреди, а също и от приходите, получени от нарушителите. Ако тези критерии не може да бъдат приложени, обезщетението ще е не по-малко от размера на възнагражденията, които нарушителят би платил, ако беше поискал разрешение да ползва тайната информация.  Ако обаче съдът установи, че искът е неоснователен, а ищецът - недобросъвестен и злоупотребява с правото, съдът може да го глоби. В хода на съдебния процес заинтересованите могат да поискат от съда да определи информация по него като поверителна, заради възможността тя да съдържа търговска тайна. При неспазване на ограниченията наложени от съда на информацията по съдебните дела, законопроектът предвижда седмична глоба от 500 лева до прекратяването на тази практика.  Глоба в същия размер ще се налага и на ответниците, ако по време на съдебния процес продължават да използват търговската тайна. Общата стойност на глобите не може да надхвърля стойността на заведения иск. В случаите, в които има съдебно решение в полза на притежателя на търговската тайна, митническите органи ще задържат стоките, произведени чрез нея. Едновременно с това служителите на митниците няма да носят отговорност, ако не са могли да идентифицират стоките, чието задържане се иска. Как са защитени работниците Отговорността на служителите и работниците за обезщетяване на вреди, настъпили вследствие на неправомерно придобиване, използване или разкриване на търговска тайна, е изключена в случаите на неумишлени действия от тяхна страна. Законът няма да се прилага за ограничаване на движението на работниците като им пречи да използват информацията, която не е търговска тайна, да прилагат опита и уменията си, придобити добросъвестно в процеса на работа, или като им налага допълнителни ограничения чрез трудовите им договори.", "date": "2018.09.18", "title": "Кражбата на търговски тайни ще се наказва с нов закон"}
{"url": "https://www.dnevnik.bg/sport/2018/09/18/3312266_bulgarskite_voleibolisti_izlizat_sreshtu_svetovniia/", "text": "Българският национален отбор по волейбол е изправен пред тежък изпит с висок залог. Съставът среща световния шампион Полша във Варна в последния си мач от група D. Двубоят е от 20.40 часа тази вечер и ще бъде излъчен по БНТ1. В понеделник поляците  изиграха силен мач и се наложиха с 3:0 срещу Иран . Преди мача двата състава бяха начело с по три победи. Поляците са в отлична позиция за запазване на първото място в групата. България също има възможност да завърши начело, но се нуждае от разгромна победа срещу световните шампиони. Мачът е от голямо значение, тъй като резултатите от първата фаза се пренасят и във втората. Българите вече допуснаха една грешка срещу Иран, след което изпълниха задачата за две чисти победи срещу Пуерто Рико и Куба. При трети пореден успех във Варна, националите ще се пренесат в София с увереност и добър актив за втората част от световното. Евентуален неуспех би намалил значително възможностите за класиране за решителните мачове в Италия. \"Полша е голям отбор и мачът ще бъде съвсем друг (спрямо този срещу Куба). Имат много добри състезатели, промениха си стила. Нас не трябва да ни притеснява нищо. Излизаме срещу световен шампион, няма какво да губим. Може само да спечелим\",  каза селекционерът Пламен Константинов след победата срещу Куба . В другия мач за деня Иран играе с Финландия.", "date": "2018.09.18", "title": "Българските волейболисти излизат срещу световния шампион във важен тест"}
{"url": "https://www.dnevnik.bg/evropa/2018/09/18/3312296_zashto_sredniiat_put_na_makron_e_nai-dobriiat_variant/", "text": "Най-големият въпрос в демократичната политика в Европа е: Кой командва? Въпросът отново излезе на преден план при последната патова ситуация в Европейския парламент,  който в сряда миналата седмица реши  да се санкционира Унгария за нелибералната й политика. И в Швеция,  където крайната десница се представи достатъчно добре  на изборите в неделя, за да гарантира, че границите й ще бъдат по-строго контролирани. И във Великобритания, където предварителното споразумение за Брекзит сега изглежда по-близо. Идеалите за по-обединена Европа имат нужда от изясняване. Трябва да се реши дали Европейска федерация, заличаваща суверенитета на участващите народи, е желана и от кого. В далечното миналото това е изглеждало лесно. Има договори - Аугсбургският от 1555 г. и Вестфалският от 1648 г., сключени след години на кланета - базирани като цяло на принципа, че националните държави са естественият ред на международните отношения. Договорите не спряха войните, нито разрушиха всички империи, нито откриха нова ера на религиозна толерантност. Но смисълът им бе, че държавите, който могат да изискват преданост на гражданите, живеещи в техните граници, са основата на властта. Кой командваше? Естествено владетелят - който с течение на времето бе определян по волята на народа. По-старите държави като Великобритания и Франция имаха опит в това. Нововъзникналите държави като Германия и Италия през втората половина на 19 век се стремяха да ги настигнат. През 20 век антиимпериалистическият импулс, насърчаван най-вече от САЩ, се разпространи и създаде много нови нации. Принципът на националната държава стана преобладаващ в световния ред. Но още по-голямото клане през Втората световна война и нацизмът накараха няколко мислители и активисти в опустошена Европа да видят в национализма не профилактика срещу войната, а нейна основна причина. Икономическата взаимозависимост и бавната, но устойчива интеграция между правителствата щеше да замени \"баланса на силите\" между държавите, който толкова явно се провали. Властта вече нямаше да бъде нестабилно балансирана, а обединена в една миролюбива организация: федерална Европа, посветена на мира, с близки страни, присъединяващи се при условие, че спазват правилата на клуба: сътрудничество, демокрация, равенство, свобода на словото, пазара и пресата, зачитане на гражданското общество. Ценностите на западния либерализъм бяха въплътени в нов модел на управление, отхвърлило стария. граници, които не могат да бъдат нарушавани. Унгария, член на ЕС от 2004 г., миналата седмица беше осъдена, заради нарушаването им. Доклад на члена на Партията на зелените в Европейския парламент от Холандия Юдит Сарджентини установи, че унгарското правителство, водено от ставащия все по-авторитарен Виктор Орбан, изцяло е нарушило независимостта на съдебната власт, пресата и университетите, и е много корумпирано. В резултат на това Европейският парламент гласува за първи път в историята си да задейства процедура за наказване на Унгария,  която може да я лиши  от право на глас в Съвета на министрите на ЕС. Орбан,  осъдил мярката като изфабрикувана и взета още преди дебата , беше пределно рязък, заявявайки че  Унгария \"няма да се поддаде на изнудване\" . Това е била според него атака срещу унгарската държава и народ от страни, които са позволили потоци от мигранти да влязат в Европа и са се опитвали да накарат Унгария да направи същото. Отпорът на Орбан драматично постави въпроса: дали ограничена демократична асоциация като ЕС има правото да оспорва властта на избрано правителство като неговото? Орбан критикуваше либерализма на ЕС и най-вече миграционната му политика от избирането си през 2010 г. Тази година със засилената подкрепа след изборите през април и с широката поддръжка на патриотично-популистките партии, които са на власт в Полша и Италия, и съвсем наскоро разширили подкрепата си в Швеция, той се чувства все по-силен да отправи предизвикателство към ЕС. Орбан се възприема като защитник на истинските християнски ценности, носещ пламъка на на войнстващото християнство, позагаснал в ръцете на западноевропейците, които са безразлични и дори насърчаващи инвазията в Европа на основно мюсюлмански мигранти. Той ще продължи и то уверено, тъй като решението на Европейския парламент трябва да бъде одобрено от лидерите на 28 страни членки (включително все още отделящата се Великобритания) и сред тях той има съюзници, най-вече  Полша  и Италия, които могат да наложат вето. Патовата ситуация с Унгария постави жестоко, но императивно въпроса за правомощията. Въпросът, който бе поставен пред съюза и от Еманюел Макрон, лидерът,  който най-категорично се противопоставя на националистите популисти . Насърчавайки по-енергичния напредък към по-тясна европейска интеграция, само френският президент постави въпроса ребром: Лидерите, подкрепящи Макрон, гласуваха за еврото, което беше колкото механизъм за по-тясна интеграция, толкова и нова валута, съгласявайки се на \"все по-тесен съюз\" и същевременно отдръпвайки се от по-силно интегриран банков и финансов сектор, за който управляващите в Германия десноцентристки партии и северните страни се страхуват, че би означавал повече безотговорност за южните страни. Орбан разчита на това разделение. Той вижда засилването на националистите, разбира нежеланието на съюза да произведе нещо повече от декларации и междувременно заема изчаквателна позиция. Но Макрон, който ускори темпото и настоява, че трябва да се вземе решение, също излезе с предложение за среден път между интеграцията и излизането, избрано от Великобритания. Той предложи Европа на концентричните кръгове, с интегрирано ядро и все по-слаби връзки със съюза на страните, намиращи се далеч от центъра. Това е правилния път: такъв който устройва тези страни, които виждат в съюза зародиш на държава и онези, които го виждат като споразумение за свободна търговия с по-добро междудържавно сътрудничество по избрани въпроси. Когато бъде приет, той трябва да освободи ЕС от самоналожената му дилема - как да се направи съюзът по-тесен, след като много от страните членки искат да поддържат дистанция. Те искат това, защото искат да запазят националния си суверенитет, а както изглежда и хората, които гласуват за тази политика. Националната държава показва ясно кой командва. ЕС отлага решаването на въпроса за бъдещата идеална държава. Орбан използва тази голяма истина и изгради полуавторитарното си управление върху нея. Междувременно британците направиха своя избор. Унгарците, поляците и италианците минаха във вражеския лагер. Други искат да останат сред неопределилите се. Но времето на неопределеността изтича.", "date": "2018.09.18", "title": "Защо \"средният път\" на Макрон е най-добрият вариант за Европейския съюз"}
{"url": "https://www.dnevnik.bg/gradska_sreda/2018/09/18/3312383_kakva_e_roliata_na_biznesa_i_reklamata_za_gradskata/", "text": "По какъв начин външните реклами и заведенията, които използват площи в града оформят и влияят на градската среда ще е темата на днешното трето издание на \"Диалози за София\". Дискусията е част от проекта за създаване на  дългосрочна визията за развитие и планиране на столицат а, който е по инициатива на Столичния общински съвет. Събитието ще се проведе в галерия \"Структура\" от 18 часа. В обсъждането ще вземат участие главният архитект на града Здравко Здравков, проектантът на улица \"Граф Игнатиев\" и прилещажите й площади Иво Панталеев, Ирина Мутафчийска, председател на Съюза на урбанистите в България, Атанас Димитров, председател на Българска хотелиерска и ресторантьорска асоциация, Милен Попов, собственик на компанията за външна реклата Ideacomm, Ивайло Митев, представител на Националната асоциация на строителни предприемачи.  Екипът на \"Визия за София\" ще представи събраната сърабата досега информация за рекламата в София, като ще направи и сравнение с други градове, както и какви мерки е предприяла общината в тази посока. Дискусията ще се предава на живо в страната на  страницата на Визия за София . ", "date": "2018.09.18", "title": "Каква е ролята на бизнеса и рекламата за градската среда в София, ще се обсъжда днес"}
{"url": "https://www.dnevnik.bg/sviat/2018/09/18/3312626_ruski_samolet_s_voenni_izchezna_krai_siriia_po_vreme/", "text": "Самолет Ил-20 на руската армия с 14 души на борда е изчезнал в Средиземно море на около 35 км от бреговете на Сирия по време на френско-израелски въздушни удари. Няма информация за съдбата на пътувалите, а според източници на CNN от американската администрация изглежда самолетът е свален от сирийската противовъздушна отбрана с руска зенитна система, продадена на Дамаск преди няколко години. В руското министерство на отбраната твърдят, че на 17 септември е имало атака с израелски самолети и ракети от борда на френския кораб \"Оверн\" в Средиземно море. Ударите са били по цели в провинция Латакия, където е основната руска военно-въздушна база \"Хмеймим\". CNN твърди, че американците са научили за случилото се по сирийски сигнал за инцидент, разпространен на международни честоти. По-късно са установили какъв е самолетът и при какви обстоятелства е изчезнал. Говорител на израелската армия, запитан за съобщенията за израелски удари и за руския самолет, каза само, че \"ние не коментираме публикации в чуждестранни медии\". \"Френската армия отрича да е участвала по какъвто и да е начин в тази атака\", заяви говорител на френската армия. Съобщенията за паднал руски самолет се появиха след като официалната сирийска новинарска агенция обяви, че срещу град Латакия са били изстреляни няколко ракети, \"дошли от морето\", които били свалени от сирийската ПВО. \"Ракетите не са изстреляни от американци и ние нямахме нищо в района по това време\", казва пред \"Гардиън\" говорител на Пентагона. Официален източник от САЩ казва пред \"Ройтерс\", че според Вашингтон сирийската отбрана случайно е ударила руския самолет, докато е стреляла по наближаващи израелски ракети. Руската държавна агенция ТАСС цитира министерството на отбраната да казва, че \"Ил-20 изчезна от радарите по време на атака от четири израелски F-16 срещу сирийски обекти в провинция Латакия. В същото време руски радарни системи за контрол засякоха ракети, изстреляни от френската фрегата \"Оверн\", която е разположена в района\". Какво представлява Ил-20 Русия не посочва какъв точно е изчезналият самолет и кои са били хората на борда му, но Ил-20 е известен от години като разработка за разузнаване и радио-електронна борба, а в една от версиите си - като летящ команден пункт. Той е създаден много бързо - идеята се появява в средата на 60-те години и през 1969 г. вече влиза на въоръжение първият модел, разработен на основата на популярния тогава пътнически Ил-18. Той е олекотен, оборудван с по-мощни двигатели и по-големи резервоари, позволяващи му полети до 5400 км. През годините машината претърпява няколко модификации и обновяване, като последната версия е Ил-22ПП \"Порубщик\"", "date": "2018.09.18", "title": "Руски военен самолет изчезна край Сирия по време на френско-израелски удари"}
{"url": "https://www.dnevnik.bg/sviat/2018/09/18/3312633_moden_guru_ot_iaponiia_shte_e_purviiat_lunen_turist_na/", "text": "Илон Мъск, собственик на компанията SpaceX, обяви късно в понеделник името на първия човек, който ще направи обиколка на Луната с ракета Big Falcon Rocket (BFR). Това е японският милиардер Юсаки Маезава, основател и ръководител на онлайн магазина за мода \"Зозо\" (Zozo). Мъск не посочи срока, в който планира да изпрати човек до спътника на Земята за пръв път от 1972 г. насам. Досегашните планове бяха това да стане през 2023 г. Ракетата BFR още не е построена и тествана и според Мъск е възможно тя да е готова в следващите 2-3 години. По-рано той бе казвал, че ракетата трябва да направи автоматичен полет до Марс през 2022 г. и пилотиран полет през 2024 г., но Мъск е известен с това, че обявява амбициозни срокове, които рядко спазва. Ако проектът успее, SpaceX ще изведе космическия туризъм до нова епоха. Бившият барабанист в пънк група може да се присъедини към едва 24-та души - всичките американци - които са стъпвали или обикаляли около Луната. Три от мисиите от програмата \"Аполо\" - номера 8, 9 и 13, само са правили обиколка. Маезава каза при представянето в САЩ, че ще покани на полета още 6 до 8 творци. Не е известно колко ще плати японецът, но според Мъск той е направил \"значителен депозит\" и това ще помогне доста за разработването на BFR. Извън Япония 42-годишният Маезава е известен с това, че купи картина от 1982 г. на Жан-Мишел Баскиа срещу рекордните 110 млн. долара. Той е един от най-колоритните японски бизнесмени и в родината си непрекъснато е по страниците на светските издания с колекцията си от произведения на изкуството, спортни коли и известната си приятелка. След новината акциите на Zozo поевтиняха с 4.7%, след което възтановиха стойността си. През юли \"Ройтерс\" съобщи, че записалите се за суборбитални пътувания на компаниите Blue Origin на Джеф Безос и Virgin Galactic на Ричард Брансън ще трябва да платят в рамките на 200-300 хиляди долара.", "date": "2018.09.18", "title": "Моден гуру от Япония ще е първият \"лунен турист\" на SpaceX"}
{"url": "https://www.dnevnik.bg/sviat/2018/09/18/3312403_kato_boi_s_nojove_v_tiasna_ulica_republikancite_se/", "text": "Прогнозата за президента Доналд Тръмп и неговата партия е мрачна. Водещ републикански социолог заяви пред високопоставени служители на брифинг в Белият дом след Деня на труда, че определящият фактор на изборите няма да бъде подобряващата се икономика или постепенното увеличаване на създаваните работни места, а нагласите на гласоподавателите към Тръмп. Според презентацията, изнесена от социолога Нийл Нюхаус и включвала десетки страници, повечето избиратели, включително значителен дял от клонящите към републиканците гласоподаватели, не се отнасят благосклонно към президента. Нюхаус даде брифинга в момент, когато сред републиканските служители цари все по-мрачно настроение с наближаването на изборите през ноември. Партийните лидери вече се разтревожиха, че заради въодушевлението сред демократите и презрението на  умерените републиканци  към Тръмп Републиканската партия може да не победи в битката за Камарата на представителите. Но сега някои републиканци се страхуват, че мнозинството им в Сената също е застрашено - подобен сценарий беше немислим преди няколко месеца, имайки предвид благоприятните прогнози за представянето на републиканците на изборите за сенатори. \"За да спечелят в спорните щати,  републиканските кандидати  имат нужда от всички избиратели, които  подкрепят президента Тръмп , плюс голяма част от тези, които не го подкрепят\", каза републиканският социолог Уит Еръз. \"Това е много трудно постижима стратегическа цел.\" Представители и на двете партии казват, че републиканците все още имат предимство в битката за контрол над Сената. Но републиканските служители все повече се тревожат, че кандидатите в клонящи към консерваторите щати като Мисури и Индиана не се представят добре, а надпреварите в Тенеси и Тексас, където победата на републиканците би трябвало да е в кърпа вързана, са доста оспорвани. Лидерът на мнозинството в Сената Мич Макконъл обяви тревога миналата седмица, като предупреди, че Открито изразяваното безпокойство сред републиканците донякъде изглежда има стратегически характер, тъй като партийните служители се опитват да мотивират едновременно избирателите и дарителите. Мнозина умерени републикански гласоподаватели \"не вярват, че има нещо, което да е застрашено на тези избори\", показват документите, представени от Нюхаус пред служители на Белия дом. Според него това убеждение отчасти се дължи на пренебрегването на публично огласяваните социологически данни, като се има предвид, че повечето проучвания показваха, че демократката  Хилари Клинтън ще победи Тръмп  на президентските избори през 2016 г. Нюхаус и Белият дом не коментираха срещата, проведена в началото на септември. \"Асошиейтед прес\" се сдоби с копие на презентацията на Нюхаус, а двама републиканци, запознати с брифинга, се съгласиха да говорят за подробностите, при условие че останат анонимни, защото не бяха упълномощени да обсъждат въпроса публично. В Белия дом тревогата във връзка с изборите в средата на мандата се увеличава от месеци, след като проучванията показват, че републиканците са изправени пред ситуация, изпълнена с предизвикателства, и че въодушевлението сред демократите нараства. Същинският брой на оспорваните надпревари както за Камарата на представителите, така и за Сената подлага на голямо изпитание паричните запаси и налага трудни сметки за това къде да бъдат насочени ресурси и заместници. А има засилващи се страхове, че коалицията от гласоподаватели, благодарение на която Тръмп влезе в Белия дом, няма да отиде на изборите в средата на мандата. Дори ако много от тези избиратели всъщност гласуват, републиканците могат все пак да не получат достатъчна подкрепа. Социологическите данни, представени пред служителите на Белия дом и обработени от Националния комитет на републиканците, показаха, че  верните поддръжници на Тръмп  съставляват около една четвърт от избирателите. Една четвърт са републиканците, които харесват политиките на Тръмп, но не самия президент, и които не изглеждат мотивирани да подкрепят републиканските кандидати. А близо половината от очакваните гласоподаватели на изборите в средата на мандата са Сътрудници на Белия дом казват, че Тръмп получава редовни брифинги за политическата обстановка и е наясно с все по-мрачните социологически данни, въпреки че предсказва \"червена вълна\" пред републиканците в \"Туитър\" и на предизборни прояви. Сътрудници казват, че мрачните брифинги, които Тръмп получава от служители на републиканците, понякога се компенсират от честите му разговори с външни съветници, които представят в по-ведри тонове изборната обстановка и напомнят на президента за неговата неочаквана победа през 2016 г. Парадоксът за републиканците е, че повечето американци до голяма степен са доволни от икономиката, както показват много анкети. Партията се стреми икономиката да е в центъра на предизборните дебати. Тръмп обаче постоянно изтъква други въпроси на преден план, включително недоволството си от разследването на специалния прокурор  Робърт Мюлър  и силния си гняв от неблагоприятните описания на неговото президентство, представени в книга на журналиста  Боб Удуърд  и анонимна коментарна статия, написана от висш правителствен служител и  публикувана във в. \"Ню Йорк таймс\" . Той изуми някои поддръжници в четвъртък, като оспори данните за броя на жертвите от урагана Мария в Пуерто Рико миналата година, тъкмо когато нова буря приближаваше Източното крайбрежие. Нюхаус заяви пред служителите на Белия дом, че Тръмп може да се хареса на умерените и независимите, изтъквайки, че евентуално демократическо мнозинство би било извън основните нагласи по въпроси като премахването на американската имиграционна и митническа служба и финансираното от държавата здравеопазване. Други републикански стратези дадоха на кандидатите подобни съвети. Карл Роув, който беше главен политически стратег на президента Джордж У. Буш, каза, че ако републиканците представят демократическите си съперници като меки по въпроса за имиграцията или подкрепящи значителни правителствени разходи за здравеопазване, \"това е отровна смес за меките републиканци и клонящите към републиканците независими\". В най-новите си предизборни изяви Тръмп омаловажи прогнозите си за републиканска вълна и предупреди привържениците, че ако демократите спечелят мнозинство в Конгреса, това ще има последици. Той обаче се съсредоточи не толкова върху последиците за политиката при евентуално връщане на контрола на демократите над Конгреса, колкото върху това как това би се отразило на неговото президентство, включително изгледите за импийчмънт. \"Ако това наистина се случи, ще е ваша грешка, защото не сте отишли да гласувате\", каза Тръмп за изгледите за импийчмънт срещу него. \"Да не отидете да гласувате - това е единственият начин, по който това може да се случи.\" /БТА", "date": "2018.09.18", "title": "Като бой с ножове в тясна улица: републиканците се боят от изборите през ноември"}
{"url": "https://www.dnevnik.bg/sviat/2018/09/18/3312486_zashto_zakusaha_novovuznikvashtite_pazari/", "text": "От Аржентина до Турция, а неотдавна и Бразилия, страните с нововъзникващи пазари преживяват силни финансови трусове, които, според анализаторите, биха могли да пощадят останалата част от световната икономика... стига Китай да се държи здраво на крака. Неблагополучното развитие на нещата в страните с нововъзникващи пазарни икономики досега следва един повече или по-малко класически сценарий: САЩ вдигат лихвите, а страните, които са натрупали големи дългове в долари, страдат от това. Инвеститорите се оттеглят, за да вложат средствата си в долари, които отново са станали привлекателни. А валутите на страните с нововъзникващи пазарни икономики тръгват надолу. В четвъртък, 13 септември, бразилският реал плътно доближи историческия си минимум спрямо долар, а аржентинското песо продължи да поевтинява. Турската лира, която напоследък се представя твърде зле, за кратко тръгна нагоре благодарение на масираното повишение на лихвите на централната банка. Този път обаче има вероятност един нов елемент да изостри ситуацията: \"несигурността, свързана с президента на САЩ\" Доналд Тръмп и протекционистката му политика, признава Жером Марсили, главен икономист на застрахователното дружество Coface, отговаряйки на журналистически въпрос в ефира на BFM Business. Сегашният обитател на Белия дом би могъл \"да запали фитила на барутното буре\", ако наложи нови мита върху китайския внос, след като те вече действат за стоки на стойност 50 милиарда долара. Има риск от \"удар\", предупреждава Лагард В интервю, публикувано в сряда във в. \"Файненшъл таймс\", управляващият директор на Международния валутен фонд Кристин Лагард заяви, че \"несигурността и липсата на доверие, които вече бяха породени от заплахите срещу търговията, още преди да се конкретизират\", са сериозна заплаха за нововъзникващите пазари. Евентуално ново вдигане на митата би имало \"измеримо отражение върху растежа на Китай, а това \"би означавало допълнителен удар при вече създалата се обстановка, при която няма \"заразяване\", но пък има уязвимост\". В петък Китай публикува статистически данни, които не са особено окуражителни, сочещи забележимо задъхване на инвестициите в инфраструктурни обекти. Освен това през последните три последователни месеца продажбите на коли намаляват във втората по големина икономика в света. Засега \"Азия се държи като цяло много добре\", коментира Жулиен-Пиер Нуен, директор по икономическите изследвания на Lazard Frеres Gestion. \"Ако имахме по-забележимо забавяне на растежа в Китай, нещата щяха много повече да се усложнят за азиатския пазар, а следователно и за зоната на страните с нововъзникваща пазарна икономика като цяло\", предупреди Нуен, припомняйки все пак, че досега Пекин \"винаги е бил в състояние\" да съживи активността си. Гуан Циню, президент на Reality Institute of Advanced Finance, също е на мнение, че \"способността на Китай да устои (на трусовете от нововъзникващите пазари) е относително силна, а валутните ни резерви са относително големи. Освен това Китай започна от 2016 г. процес на ликвидиране на дълговете, така че вероятността от парична криза е слаба\". Отделни случаи Увереността на китайските власти обяснява, може би, защо редица икономисти засега не виждат вероятност проблемите на нововъзникващите пазарни икономики да се разпрострат из цялата световна икономика, 10 години след  фалита на \"Леман брадърс\" . \"Не предвиждаме значителна криза на нововъзникващите пазари\", заяви пред АФП Джойдийп Мукхерджи, анализатор от рейтинговата агенция S&P Global. \"Със сигурност ще има проблеми в страните, които имат голям дефицит по текущата сметка, което означава, че те вземат пари назаем от чужбина, само че всичките нововъзникващи пазарни икономики не са уязвими в еднаква степен\". Анализаторите на Capital Economics разделят страните с нововъзникваща пазарна икономика на три групи. В първата група влизат страните с огромен дефицит и следователно които живеят на кредит от останалата част на света: Турция, Аржентина, Република Южна Африка, Колумбия, Индия и Индонезия. Техните национални валути изглежда са най-уязвимите. Следваща група обхваща Китай и азиатските страни, както Перу и Чили, с \"по-здравословни\" баланси по текущата сметка според Capital Economics. Най-сетне в третата група на най-големите отклонения влизат икономиките, изправени пред \"специфични политически проблематики\". Това са Русия, която е притисната силно от западните санкции, свързани с украинската криза; Бразилия, която пък се готви за президентски избори през октомври, а резултатите от тях са твърде несигурни; и най-сетне Мексико, която е в разгара на предоговарянето на търговското споразумение с Вашингтон. /БТА", "date": "2018.09.18", "title": "Защо закъсаха нововъзникващите пазари"}
{"url": "https://www.dnevnik.bg/sport/2018/09/18/3312588_shampionskata_liga_zapochva_s_promeni_i_mnogo/", "text": "Шампионската лига започва тази вечер с доста промени и с куп кандидати, желаещи да сложат край на хегемонията на \"Реал\" (Мадрид). От този сезон най-силният клубен турнир вече е отворен много повече към представителите на водещите първенства. Англия, Испания, Германия и Италия имат по четири отбора, които се озоваха в групите, без да се налага никой от тях да играе в квалификациите. Освен това УЕФА направи промени и в графика. Вместо досегашния начален час от 21.45 ч. мачовете вече ще са разпределени в два часови пояса – 19.55 и 22.00 ч.  В България двубоите от надпреварата  ще се излъчват по каналите на \"Би Ти Ви медиа груп\" и А1 . Всички срещи от програмата във вторник ще са в ефира на каналите от платения пакет \"Макс спорт\", а мачовете в сряда ще се излъчват по \"Би Ти Ви екшън\" и \"Ринг\". Същинската част от сезона в Шампионската лига тръгва в 19.55 часа със срещите от група В. Там \"Барселона\" приема ПСВ, а \"Интер\" е домакин на \"Тотнъм\". В една от най-вълнуващите групи се събраха финалистът от миналия сезон \"Ливърпул\", амбициозният ПСЖ, \"Наполи\" и \"Цървена звезда\". Тази вечер англичаните приемат парижани на \"Анфийлд\" в късните мачове. Погледите са насочени към хегемона \"Реал\", който преди година стана първият отбор, успял да защити титлата си в турнира, откакто той се провежда в настоящия му формат. А през май тази година испанският клуб грабна трета поредна титла. Голямата промяна идва от раздялата с Кристиано Роналдо. Сега мадридчани са решени да покажат, че могат да са на върха и без португалския си голмайстор. \"Вероятно (обстановката) е по-спокойна (без Роналдо). Предполагам, че сме по-сплотени, работим повече като едно цяло, отколкото като един играч\",  каза Гарет Бейл . Роналдо също е амбициран, като се насочи към ново предизвикателство и се надява да изведе \"Ювентус\" до мечтания триумф. Списъкът с кандидатите за трона е дълъг, като там са още \"Барселона\", \"Манчестър сити\", \"Ливърпул\", ПСЖ и \"Байерн\". Този сезон УЕФА ще разпредели 2.04 млрд. евро между всички клубове, участвали в Шампионската лига, включително и в квалификациите. Отборите, които са в групите, получават по 15.25 млн. евро. Тези, които стигнат до финала, ще заслужат още по около 50 милиона само от разпределението на бонусите.", "date": "2018.09.18", "title": "Шампионската лига започва с промени и много кандидати за трона на \"Реал\""}
{"url": "https://www.dnevnik.bg/sviat/2018/09/18/3312639_donald_trump_naloji_mita_ot_10_procenta_nad_vnos_na/", "text": "Президентът на САЩ Доналд Тръмп наложи мита от 10 процента над допълнителен внос на китайски стоки за 200 милиарда долара от 24 септември, предадоха световните агенции, цитирани от БТА. Митата първоначално ще са 10 процента, но ще се увеличат до 25 процента до края на годината, което ще даде на американските компании известна отсрочка, за да пренасочат веригите си за снабдяване към алтернативни страни, съобщи висш правителствен служител. В списъка с над 6000 вида китайски стоки, предложен от службата на търговския представител на САЩ, са включени широка гама електронни продукти, рутери, устройства, свързани с интернет, устройства за предаване и приемане на данни, изображения и глас, както и много други потребителски стоки - от мебели до чанти, прахосмукачки, строителни материали и морски деликатеси. В декларация, с която обяви новите мита, Тръмп предупреди, че ако Китай предприеме ответни действия срещу американската индустрия или срещу фермерите, \"ние незабавно ще въведем третата фаза, която е мита над допълнителен внос за 267 милиарда долара\".", "date": "2018.09.18", "title": "Тръмп наложи 10-процентни мита над внос на китайски стоки за 200 млрд. долара"}
{"url": "https://www.dnevnik.bg/evropa/2018/09/18/3312278_ne_e_pravilno_es_da_lishava_ungariia_ot_pravoto_i_da/", "text": "Неприемливо е ЕС да лишава Унгария от правото й да пази границите си. Това заяви унгарският премиер Виктор Орбан в парламента като критика към предложение на германския канцлер Ангела Меркел за укрепване на агенцията за гранична охрана на ЕС Фронтекс, предаде \"Ройтерс\". \"Добре е, че вместо (миграционни) квоти ЕС най-накрая насочва вниманието си към опазването на границите\", каза Орбан. \"Но не е правилно да бъдем лишавани от правото си да пазим границите, а Брюксел иска той да поеме тази отговорност\", допълни унгарският премиер. Орбан заяви, че именно това ще бъде становището, което ще представи на лидерската среща на ЕС тази седмица в Залцбург. Европейските бюрократи \"не искат да спрат имиграцията, искат да я овладеят\", каза в речта си унгарският премиер, цитиран от \"Асошиейтед прес\". В подкрепа на становището си той приведе изявление, приписвано на Меркел, според което държавите - членки на ЕС, ще трябва да отстъпят някои от националните си правомощия на Фронтекс. Орбан потвърди и че правителството му  ще обжалва на процедурно  основание  гласуването миналата седмица в Европейския парламент , което имаше за цел да постави началото на възможни политически санкции за Унгария заради риск за върховенството на закона и европейските ценности. /БТА", "date": "2018.09.18", "title": "Не е правилно ЕС да лишава Унгария от правото й да пази границите си, каза Орбан"}
{"url": "https://www.dnevnik.bg/politika/2018/09/18/3312642_gerb_e_reshena_v_chetvurtuk_da_odobri_pone_dvama/", "text": "Независимо от това дали президентът Румен Радев ще подпише или не указ за освобождаване на Младен Маринов кат оглавен секретар на МВР, ГЕРБ е решена да включи в дневния ред на Народното събрание в четвъртък гласуването на смени в кабинета. Това съобщи пред Нова телевизия председателят на парламентарната група Цветан Цветанов. Вече трета седмица трима министри са в оставка след катастрофата със 17 жертви край Своге. Кандидатът за вътрешен министър Младен Маринов обаче сега е главен секретар на МВР и следва да бъде освободен с президентски указ от оперативния пост. Президентът засега не е подписал указа, \"заради липса на съгласуване\", а днес е на посещение в Румъния за международен форум. Вчера той беше поканен на среща с представители на управляващата коалиция, но  отказа  с аргумента, че \"лидерите се разминават с конституционния тон\". Пред Нова телевизия тази сутрин Цветанов изложи тезата на конституционалисти, според които изборът на Маринов за министър е възможен и без президентски указ. \"Няма пречка да бъде внесено предложението на Маринов за министър и в рамките на месец трябва да бъде освободен поради несъвместимост, но ние не искаме\", каза Цветанов. Той увери на няколко пъти, че ГЕРБ и особено лидерът и премиер Бойко Борисов не желае напрежение между институциите. Запитан защо кабинетът изпрати на сесия на общото събрание на ООН Борисов, а не президента, след като след 2010 г. България е била представлявана на форума винаги от държавния глава, Цветанов подчерта, че темата там ще е за Западните Балкани и за трафика на наркотици, по които премиерът ще допринесе повече от президента, а и самият Радев бил изпаднал в международна изолация и не осъществявал достатъчно значими двустранни срещи. Цветанов заяви, че държавният глава използва участието си в международни форуми, за да критикува пред придружаващи го български журналисти персонално Борисов, правителството, парламента и институциите. \"Не знаем какви са му приоритетите, но все виждаме конфронтация\", каза лидерът на парламентарната група на ГЕРБ.", "date": "2018.09.18", "title": "ГЕРБ е решена в четвъртък да одобри поне двама министри"}
{"url": "https://www.dnevnik.bg/razvlechenie/2018/09/18/3312428_festivalut_za_pop_i_rok_muzika_v_ndk_zastava_zad/", "text": "Традиционният международен фестивал за поп и рок музика тази година се провежда в подкрепа на Националната благотворителна кампания \"Нека бъдем по-добри\", която е с цел изграждане на Център за лечение и рехабилитация на хора, пострадали при инциденти, и хора в състояние на будна кома, съобщиха на официалния си сайт организаторите на фестивала. Той се провежда за осма поредна година и представя нови авторски песни в двата жанра, като събира на една сцена утвърдени български изпълнители, млади и чуждестранни таланти. Фестивалът е с конкурсен характер в две категории – \"Конкурс за нова българска поп и рок песен\" и \"Международен конкурс за изпълнители\".  ще бъдат представени песните, достигнали до финала, а победителите ще бъдат определени от жури. Награждаването ще се състои същата вечер, допълниха организаторите. Любима песен в категорията \"Песен на публиката\" Зрителите ще могат да изберат своя любима песен в категорията \"Песен на публиката\". Тя е обвързана с благотворителната кампания \"Нека бъдем по-добри\" и средствата от нея ще бъдат дарени за подпомагане на изграждането на рехабилитационен център в Панчарево. Гласуване с SMS Гласуването ще бъде с SMS на номер 17 777 с текст DMS BUDNI + съответния номер на песента, която зрителят иска да подкрепи. Цената за 1 SMS ще бъде 1 лв. Списъкът с песните може да бъде намерен на  официалния сайта на фестивала , а повече подробности за гласуването прочетете  тук . Крайният срок за кампанията все още не е определен и гласуването ще продължи след днешния концерт. През последните пет издания са постъпили над 300 нови български авторски песни от утвърдени творци, млади композитори и групи, а в международния конкурс за изпълнители са взели участие представители на 13 държави, сред които Англия, Италия, Испания, Литва и Гърция. Във фестивала са участвали изпълнители като Орлин Горанов, Васил Петров, група \"Атлас\", Васил Чергов и Искрен Пецов, а тази година на сцената му ще се качат Маргарита Хранова, Нели Рангелова, Роберта, Христо Кидиков, група P.I.F. и др. Награда за цялостно творчество ще получи певецът Георги Христов. Фестивалът е част от културния календар на Столичната община. Билети за концерта могат да се купят на Билетния център на НДК и в мрежата на  \"Ивентим\" .", "date": "2018.09.18", "title": "Фестивалът за поп и рок музика в НДК застава зад благотворителна кауза"}
{"url": "https://www.dnevnik.bg/na_put/2018/09/18/3312538_italianec_vliza_v_zatvora_zaradi_falshivi_otzivi_v/", "text": "Италианец влиза в затвора за това, че е пускал фалшиви отзиви в италианския клон на платформата за споделяне на впечатления за туристически обекти и услуги \"Трип адвайзър\" (TripAdvisor), съобщиха местните и международните медии. Миналата седмица наказателният съд в Лече огласи присъда от 9 месеца затвор за мъжа, който търгувал с хвалебствените съобщения. Дотук се стигна след като през 2015 г. собственици на хотели препращат на \"Трип адвайзър\" получени от тях оферти с предложението да се сдобият с положителни отзиви и да подобрят рейтинга си срещу заплащане. Сайтът, чийто бизнес модел е основан именно върху размяната на мнения и оценки от потребителите, започва собствено разследване и установява над 1000 фалшиви рецензии. Някои от подалите сигнала помагат като предоставят документи за банкови плащания и фактури към фирмата PromoSalento. Междувременно полицията започва собствено разследване, завършило преди дни с безпрецедентната осъдителна присъда, включваща и глоба от 8000 евро. Междувременно лъжливите ревюта са премахнати, а рейтингът на платилите заведения - понижен.", "date": "2018.09.18", "title": "Италианец влиза в затвора заради фалшиви отзиви в \"Трип адвайзър\""}
{"url": "https://www.dnevnik.bg/evropa/2018/09/18/3312645_makron_nastoia_da_se_zasili_ekspulsiraneto_na/", "text": "Три дни преди европейската среща на върха в Залцбург, която ще бъде посветена до голяма степен на миграционния въпрос, австрийският канцлер Себастиан Курц обяви организирането на среща на върха ЕС - Африка през декември, а френският президент Еманюел Макрон поиска засилване на процеса за експулсиране на незаконни мигранти, предаде \"Франс прес\". \"Ще организираме среща на върха ЕС - Африка през декември. Надяваме се на подкрепата на Франция. Ние искаме да се съсредоточим върху икономическото развитие на Африка\", заяви Курц, който вчера бе гост в Елисейския дворец на френския президент Макрон. Австрия, която от юли е ротационен председател на ЕС, е домакин на европейската среща на върха в Залцбург на 20 септември, на която се очаква миграционната тема да бъде водеща. \"По принцип идеята за среща на върха на ЕС и Африка изглежда добра\", се казва в изявление на Елисейския дворец. Президентството припомня, че неотдавна в своя реч Макрон изрази желание за развитие на икономическото партньорство с Африка. Курц, който е привърженик на твърдата линия срещу имиграцията, е начело на управляваща коалиция, която обединява десницата и крайната десница. Според Елисейския дворец канцлерът обаче не иска да бъде сравняван по миграционната политика с Унгария и в някои отношения с Италия. Вчера в Елисейския дворец Курц каза пред журналисти, че подкрепя предложението на председателя на Европейската комисия Жан-Клод Юнкер за подсилване на Фронтекс с 10 хил. гранични служители до 2020 г. Той добави, че европейските страни, в които първо пристигат мигрантите, имат нужда от европейска солидарност, но трябва в замяна да управляват миграционните потоци. Макрон призова за по-добър контрол над притока на мигранти чрез укрепване на Фронтекс и за по-добър диалог със страните на произход и на транзит на мигранти. Той каза, че това трябва да стане при спазване на европейските ценности. Макрон обаче добави, че е нужно да има политика за връщане на онези мигранти, които са \"в нередовно положение и не са подходящи да получат убежище\". Френският президент подкрепи приоритета на Виена за борба срещу незаконната имиграция чрез засилване на охраната на външните граници на ЕС. /БТА", "date": "2018.09.18", "title": "Макрон настоя да се засили експулсирането на нелегални мигранти"}
{"url": "https://www.dnevnik.bg/bulgaria/2018/09/18/3312654_dete_e_namereno_murtvo_v_asansyor_v_kjustendil/", "text": "Десетгодишно дете е намерено мъртво снощи в асансьор в жилищен блок в Кюстендил, съобщи директорът на МБАЛ \"Д-р Никола Василиев\" в града д-р Александър Величков, цитиран от БТА. Момчето е било в асансьор в блок 3А на квартал \"Запад\" в града. Лекарският екип, пристигнал на място, е установил смъртта, но въпреки това детето е закарано в болницата и интубирано в опит жизнените функции да бъдат възстановени. Причините и обстоятелствата за смъртта на детето не са известни. Назначена е съдебно-медицинска експертиза. , каза още директорът на здравното заведение. Говорителят на полицията в Кюстендил Катя Табачка каза пред  dariknews.bg,  че няма данни за насилствена смърт. Детето не е живеело в блока, в който е станал инцидента. То е било в асансьора с велосипеда си.", "date": "2018.09.18", "title": "Дете е намерено мъртво в асансьор в Кюстендил"}
{"url": "https://www.dnevnik.bg/bulgaria/2018/09/18/3312653_pensiite_shte_se_vdignat_s_57_ot_dogodina_zaiavi/", "text": "Правителството планира увеличението на пенсиите от 1 юли 2019 г. да е с 5.7%. Това съобщи пред Би Ти Ви министърът на труда и социалната политика Бисер Петков. Ще бъде вдигнат и таванът на пенсиите - от сегашните 910 лв. на 1040 лв. Стъпката следва вече взетото от правителството решение да увеличи възнагражденията в бюджетната сфера с 10% от 1 януари. \"Разходите за заплати ще бъдат увеличени с 10%, след това ще се види как да се разпределят. Не го свързвам с предстоящите избори, а по-скоро е осъзната стъпка\", поясни социалният министър. Петков засегна и темата с новия Закон за хората с увреждания. \"Законът е напълно нов от последния преди 15 години. Акцентите в него са достъпност и качество, но и въвеждане на общодостъпни услуги . Предефинират се услугите – от места към дейности\", информира той. Петков акцентира, че в момента социалните дейности, които се предлагат предимно от общините, са над 1300. Един от новите неща ще е по-голямата  децентрализация и заместваща грижа . \"Позицията на министерството е да търси баланса. Надявам се със законопроекта да се потвърди това, което постигаме през август. Ще бъде оценявана ефективността на услугите\", каза той. Предвидени са допълнително средства – 244 млн. лв. Министърът съобщи, че има стабилизиране на нивата на безработица, които сега са 5.6%, а доходите в България нарастват най-бързо в целия Европейски съюз, за година - с 8.3%..", "date": "2018.09.18", "title": "Догодина пенсиите ще се вдигнат с 5.7%"}
{"url": "https://www.dnevnik.bg/evropa/2018/09/18/3312661_franciia_i_velikobritaniia_se_sporazumiaha_za_lova_na/", "text": "Британски и френски рибари постигнаха споразумение, което да сложи  край на конфликта за лова на миди в Ламанша , предаде Би Би Си. Според договорката, която започва да се прилага от днес, по-големите британски лодки ще трябва да се оттеглят в замяна на повече риболовни права на други места. Спорът бе за размера на лодките, на които е позволено да ловят миди в залива на река Сена. През август имаше сблъсъци на лодки, а рибари се замерваха с камъни, след като французите обвиниха британците, че изчерпват мидените запаси. Британските рибари обаче настояха, че имат законово право да ловят миди там. В началото на септември правителствата в Париж и Лондон заявиха, че е постигнато споразумение, но в четвъртък преговорите се провалиха. Сега бе обявено, че има нова договорка, според която британските плавателни съдове с дължина под 15 метра ще могат да продължат да ловят миди в региона, но по-големите лодки ще спрат дейността си в долината на Сена от днес до 30 октомври. В замяна Франция ще прехвърли правата си за лов на миди в области като Ирландско море. Мидите \"Сен Жак\" са един от малкото видове, чийто улов се регулира от националното, а не от европейското право. Във Франция той е забранен между 15 май и 1 октомври, докато Великобритания не налага такива ограничения. Британците нямат достъп до френските териториални води, но могат да навлизат в залива на Сена, който се простира по-далеч от 12 морски мили. След като през 2012 г. имаше подобни сблъсъци, Лондон и Париж сключиха договор, според който англичаните не започват да ловят миди в залива преди французите в замяна на това да получат част от разрешителните им. Споразумението обаче изключваше малките рибарски лодки и сега французите смятаха, че Англия подкопава духа на уговорката, изпращайки много от тях. В знак на протест те отказаха да подпишат договор тази година.", "date": "2018.09.18", "title": "Франция и Великобритания сложиха край на \"мидената война\""}
{"url": "https://www.dnevnik.bg/razvlechenie/2018/09/18/3312667_igra_na_tronove_i_prekrasnata_g-ja_meizul_stanaha/", "text": "Сериалът \"Игра на тронове\" на американската кабелна телевизия Ейч Би О (HBO) бе удостоен с награда \"Еми\" за най-добър драматичен сериал на 70-ата церемония за наградите \"Еми\", която се проведе снощи в театъра \"Майкрософт\" в Лос Анджелис, предадоха световните агенции, цитирани от БТА. За трети път \"Игра на тронове\" получава наградата Еми в тази категория. Отличието е смятано за еквивалент на Оскарите. Филмът имаше общо 22 номинации. Той победи в битката за най-добър драматичен сериал продукциите \"Американците\", \"Короната\", \"Историята на прислужницата\", \"Странни неща\", \"Западен свят\" и \"Това сме ние\". В категорията за най-добър комедиен сериал отличието грабна \"Прекрасната г-жа Мейзъл\" на Амазон - история за еврейска съпруга, мамена и изоставена от мъжа си, която започва нов живот и поражда скандал. Продукцията победи в надпревара с комедийните сериали \"Атланта\", \"Бари,\" \"Чернеещ,\" \"Успокой топката\", \"Блясък\", \"Силициевата долина\", \"Непобедимата Кими Шмит\". В категорията за най-добър минисериал победи продукцията на канала Еф Екс \"Убийството на Джани Версаче\". В актьорските категории британската актриса Клеър Фой получи наградата Еми за най-добра актриса в драматичен сериал за ролята й на младата кралица Елизабет Втора в драматичния сериал \"Короната\". Сериалът на стрийминг канала Нетфликс стана трамплин за 34-годишната актриса, участвала преди това в британски телевизионни филми. Британският актьор Матю Рис бе удостоен с \"Еми\" за най-добър актьор в драматичен сериал за ролята му в \"Американците\" - сага за съветските шпиони от КГБ в САЩ през Студената война, чийто шести и последен сезон завърши през пролетта. Танди Нютън получи \"Еми\" за най-добра актриса в поддържаща роля в драматичен сериал за ролята й в \"Западен свят\". Наградата \"Еми\" за най-добър актьор в поддържаща роля в драматичен сериал бе присъдена на Питър Динклидж за ролята му в \"Игра на тронове\". В актьорските категории за комедийни сериали за най-добра актриса бе обявена Рейчъл Броснахън за \"Прекрасната г-жа Мейзъл\". За най-добър актьор в комедиен сериал бе отличен Бил Хейдър за \"Бари\". Хенри Уинклър получи отличието за най-добър актьор в поддържаща роля в комедиен сериал за \"Бари\". Алекс Борстейн получи отличието за най-добра актриса в комедиен сериал за \"Прекрасната г-жа Мейзъл\". При минисериалите за най-добър актьор бе обявен Дарън Крис за \"Убийството на Джани Версаче\", а за най-добра актриса Реджина Кинг за \"Седем секунди\". В поддържащите роли там бяха отличени Джеф Даниълс и Мерит Уивър за минисериала \"Забравени от бога\". За режисура за драматичен сериал бе отличен Стивън Долдри за \"Короната\",", "date": "2018.09.18", "title": "\"Игра на тронове\" и \"Прекрасната г-жа Мейзъл\" са големите победители на наградите \"Еми\""}
{"url": "https://www.dnevnik.bg/ot_vas/novini_ot_vas/2018/09/18/3312032_vevchani_vtora_nezavisima_makedonska_durjava/", "text": "Вевчани е село в югозападната част на Република Македония, център на едноименната община, в която е единственото населено място - на 14 километра от  . Вевчани преставлява символ на независимост и протест против решенията, които не съответстват с местния интерес на жителите му. И днес, те се смятат като държава в държавата. Общината е най-малката по площ в Република Македония.", "date": "2018.09.18", "title": "Вевчани – втора \"независима\" македонска държава"}
{"url": "https://www.dnevnik.bg/evropa/2018/09/18/3312670_polsha_nastoia_evrokomisiiata_da_ne_se_mesi_v/", "text": "Полското правителство отхвърли критиките на Европейската комисия към спорното законодателство за Върховния съд, като заяви, че Брюксел не може да оценява правосъдието на държавите членки, предаде EurActiv, позовавайки се на вестник \"Газета виборча\". \"В петък изтече срокът, който комисията определи за Полша, за да направи страната промени в закона за Върховния съд. През следващата седмица е възможна още една стъпка в процедурата – жалба в Съда на ЕС\", заяви в края на миналата седмица адвокатът Михал Ваврикевич от инициативата \"Свободни съдилища\". Неправителствената организация е една от тези, които призовават Европейската комисия да защити Върховния съд. Малко по-рано в писмо до еврокомисията полското правителство застана зад закона. Според Варшава Брюксел няма правомощията да оценява правосъдната система в държавите членки, а промените в закона няма да имат никакви негативни последици върху работата на съдиите. Започнатата от еврокомсията през юли наказателна процедура може скоро да навлезе в решителна фаза с официална жалба в Съда на ЕС, обвиняваща Полша, че нарушава договорите на ЕС. Брюксел обяви тази възможност през август, когато официално призова Полша да въведе подходящи мерки и предупреди, че ако това не стане, ще отнесе случая до Съда на ЕС. Комисията смята, че законът \"не е съвместим с европейското законодателство, защото нарушава принципа за независимост на правосъдната система, включително за несменяемост на съдиите\". През август Комисията  даде на Варшава един месец , за да внесе промени в законодателството, но срокът бе игнориран, а междувременно правителството поиска наказателната процедура да бъде преустановена, защото според него организирането на съдебната система е от правомощията единствено на националните власти. Промяната във възрастта за пенсиониране (от 70 на 65),  влязла в сила в началото на юли,  засяга 27 съдии във Върховния съд, в това число неговия председател Малгожата Герсдорф.  Тя отказа да напусне поста , позовавайки се на конституцията, според която мандатът й е шестгодишен - до 2020 г. В началото на август полският Върховен съд  обяви, че временно преустановява пенсионирането на съдии на възраст на и над 65 години, наложено от новия закон, и отправи към Съда на ЕС пет \"предварителни въпроса\" по темата. Без да се съобрази с това, Националният съдебен съвет (НСС), който има задачата да изслушва кандидатите за освободените по силата на новия закон места,  реши да ускори номинирането на нови съдии , чието назначение след това трябва да бъде утвърдено от президента Анджей Дуда. Междувременно вчера полският Национален съвет на магистратурата (НСМ) бе изключен от Европейската мрежа на съдебните съвети (ЕМСС), тъй като вече не отговаря на изискването за независимост след оспорваната съдебна реформа в Полша, предаде \"Франс прес\", цитирана от БТА. По силата на съдебната реформа членовете на Съвета на магистратурата ще бъдат избирани от парламента, а не от колегите си. В днешно съобщение до медиите най-голямата магистратска организация в България - Съюзът на съдиите, отново изрази недоволството си от решението на българския Висш съдебен съвет (ВСС), който гласува \"въздържал се\" на предложението за замразяване на членството на полския Национален съдебен съвет в организацията. Според Съюза на съдиите българският ВСС трябваше явно да заяви, че е \"за\" временно прекратяване на членството на полския съвет.", "date": "2018.09.18", "title": "Полша настоя еврокомисията да не се меси в правосъдната й система"}
{"url": "https://www.dnevnik.bg/bulgaria/2018/09/18/3312692_kratki_novini_nap_otnovo_vliza_v_uchilishtata/", "text": "Съдът остави в ареста трима от обвинените за трафик на кокаин от Доминикана Специализираният наказателен съд остави за постоянно в ареста трима от обвинените за участие в организирана престъпна група за трафик на кокаин от Доминиканската република в България и Унгария. Четвъртият задържан е с мярка \"парична гаранция\". Мерките могат да бъдат обжалвани пред Апелативния специализиран наказателен съд.  За ареста на четиримата се разбра вчера.  Ръководителите на групата набирали хора, които да пътуват до Доминикана, като там поглъщали капсули, съдържащи кокаин - средно между 80 и 100 капсули по между 8 и 13 грама в зависимост от пола на съответния човек. След това те се прибирали в България или Унгария. По покана на Цацаров главният прокурор на Бавария е на посещение в България В програмата на визитата на главния прокурор на най-голямата германска федерална провинция - Рейнард Рьотле, са планирани срещи с министър-председателя Бойко Борисов, с министъра на външните работи и вицепремиер по правосъдната реформа Екатерина Захариева, министъра на правосъдието Цецка Цачева, председателя на вътрешната комисия в парламента Цветан Цветанов и председателя на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев. Основни теми на срещите са двустранното сътрудничество в противодействието на организираната престъпност, корупцията и тероризма, съвместни разследвания по Евроджъст, обмяната на експертен опит и новата Европейска прокуратура. Казахски език ще се учи в Техническия университет в София  Българо-казахски център за обмен на научно-техническа информация и изучаване на казахски език беше открит в Технически университет (ТУ) в София в партньорство с Казахския хуманитарно-юридически иновационен университет (КазГЮИУ), съобщиха от пресцентъра на ТУ. Ректорите на двата университета проф. дтн. инж. Георги Михов и проф. Ширин Курманбаева откриха центъра, в който ще се организират съвместни научни изследвания на студенти и докторанти. \"Центърът ще предлага и обучение в областите филология, литература, история и култура на Казахстан\", съобщават още от ТУ. Полицай е прострелян в главата  Полицай е бил прострелян след като се е отзовал на сигнал в столичния квартал \"Илинден\". Това потвърдиха от МВР за \"Дневник\". Сигналът до полицията е подаден от майката на психично болен мъж. Когато тя отворила вратата на жилището, синът ѝ насочил пистолет към нея. Жената успяла да се отдръпне, но синът ѝ прострелял полицейския служител в областта на главата. Пострадалият незабавно е откаран в \"Пирогов\". Състоянието му е стабилно без опасност за живота. \"Раненият колега е опитен служител със 10-годишен стаж в МВР, надявам се бързо да се възстанови\", коментира случая главният секретар на МВР Младен Маринов. По думите му мъжът е стрелял вероятно със самоделен пистолет. До преди месец мъжът е живял в чужбина - в страна от ЕС.  Двете върховни съдилища ще приемат правила за избора в Конституционния съд на 1 октомври За 1 октомври е свикано общо събрание на съдиите от Върховния касационен съд (ВКС) и Върховния административен съд (ВАС) за изработване на правила за провеждане на избор на съдии в Конституционния съд (КС). Досега предложенията за конституционни съдии се правеха на същото Общо събрание, на което се провеждаше и гласуването. При тазгодишното обновяване на състава на КС двете върховни съдилища трябва да изберат двама конституционни съдии на мястото на Румен Ненков и Стефка Стоева. Общото събрание за самия избор е насрочено за 25 октомври. Четиримата нови конституционни съдии трябва да положат клетва на 13 ноември. Освен двамата съдии, издигнати от съдебната власт, по един съдия ще посочат парламентът и президентът. Депутатите имат срок за издигане на номинации до 26 септември. НАП отново влиза в училищата За четвърта поредна година служителите на приходната агенция ще влизат в часовете на ученици между 14 и 18 г., за да ги запознаят с данъчната и осигурителната система. В рамките на инициативата близо 100 служители на НАП се срещат с ученици в 28-те областни града в страната. При срещата си със средношколците лекторите на НАП се стремят да провокират интерес у тях, като им предоставят подходящи източници на информация за данъците и осигуровките. Материали могат да се видят и на сайта на кампанията  www.vlezvchas.bg .", "date": "2018.09.18", "title": "Кратки новини: Полицай е прострелян в главата"}
{"url": "https://www.dnevnik.bg/sviat/2018/09/18/3312710_rusiia_siriia_svali_nash_samolet_zaradi_bezotgovornite/", "text": "Русия потвърди, че неин разузнавателен самолет е бил свален от сирийската противовъздушна отбрана. Всичките 15 военни на борда са загинали. Според министерството на отбраната самолетът Ил-20 е бил ударен от ракета на зенитната система С-200. Това е станало по време на израелски въздушни удари в провинция Латакия. При първоначалното съобщение Москва каза, че самолетът е изчезнал от радарите на около 35 км от сирийския бряг. \"В резултат на безотговорните действия на израелските военни загинаха 15 руски военнослужещи. Това абсолютно не отговаря на духа на руско-израелското партньорство\", заяви говорителят Игор Конашенков. Той твърди, че израелските пилоти са се прикривали зад Ил-20 и така са го изложили на ударите на сирийската противовъздушна отбрана. Освен това командването на руската група войски в Сирия не е било предупредено от Израел за предстояща операция, допълва Конашенков, цитиран от РИА \"Новости\". За появата на израелските бойни самолети в района било съобщено едва една минута предварително. Израелските средства за управление на авиацията не може да не са виждали руския самолет, тъй като той освен това се спускал за кацане от 5 км височина. Не ни оставиха време да го приберем безопасно, допълват от министерството. Посолството на Израел в Москва засега отказва коментар. Неотдавна Израел потвърди, че през последните две години е извършил над 200 удара по ирански цели в Сирия. Това съвпадна с публикации, в които се твърди, че от 2013 г. насам Израел тайно е въоръжавал и финансирал поне 12 сирийски бунтовнически групировки в Южна Сирия. Подкрепата им е била прекратена през юли, когато армията на Башар ал Асад възстанови контрола над граничните райони по Голанските възвишения.", "date": "2018.09.18", "title": "Русия: Сирия свали наш самолет заради безотговорните действия на Израел"}
{"url": "https://www.dnevnik.bg/bulgaria/2018/09/18/3312694_fermeri_v_boliarovo_ne_dopuskat_veterinari_do/", "text": "Българската агенцията по безопасност на храните (БАБХ) е изпратила писмо до главния прокурор Сотир Цацаров във връзка с организираното противодействие срещу ветеринарните власти в град Болярово, където беше констатирана чума по дребните преживни животни през юли. Вече втори месец собствениците на местна ферма и техни съмишленици не допускат специалистите на територията на стопанството, като по този начин им пречат да ликвидират огнището на заразата и да спрат разпространението на инфекцията, се посочва в сигнала. \"Адекватните мерки налагат унищожаване на всички дребни преживни животни в обекта в Болярово, основно почистване и дезинфекция\", заявява изпълнителният директор на агенцията Дамян Илиев в писмо до главния прокурор Сотир Цацаров и министъра на правосъдието Цецка Цачева, цитирано от пресслужбата на ведомството. От 18 юли – датата на опита за връчване на протокола, доказващ наличието на заболяване на животните, до днес, на официалните ветеринарни лекари се отказва достъп до фермата и до животните по различни начини. \"Това е едно от най-сериозните нарушения на Закона за ветеринарномедицинската дейност, водещо до невъзможност за гарантиране здравния статус на животните в страната и безопасността им за населението\", обяснява директорът на агенцията. В писмото до главния прокурор той моли да бъдат предприети действия, които да създадат възможност за прилагане на мерките за спиране на заразата. Също така настоява да се потърси административна и финансова отговорност от хората, възпрепятстващи работата на ветеринарните власти. Заболяването във фермата в Болярово е открито при изследването на стадата в 10-километровата зона около село Воден, където бе констатирана чума по дребните преживни животни за първи път и в България, и в Европейския съюз. Пробите от стопанството са изследвани, а получените резултати - потвърдени в референтната за ЕС лаборатория в Монпелие, Франция, припомня ведомството. Огнището е в системата на ЕС за опасни заболявания по животните и в системата на Международната организация за болести по животните. Със заповед на изпълнителния директор фермата в Болярово е обявена за огнище на чума по дребните преживни животни. След ликвидирането на огнището в село Шарково единственият източник на заразата остава фермата в Болярово. Стопаните й обаче твърдят пред медиите, че животните са здрави въпреки получените и потвърдени лабораторни резултати за наличие на заразното заболяване. Междувременно през септември от стопанството е подаден сигнал на няколко пъти за умрели животни, за които се твърди, че става дума за преяждане. Директорът на агенцията посочва, че времето за ликвидиране на огнищата е от изключително значение. Посочва, че всяко забавяне може да нанесе непоправими щети на съответния бранш, селското стопанство и дори на икономиката на страната.", "date": "2018.09.18", "title": "Фермери в Болярово не допускат ветеринари до животните си, сезирана е прокуратурата"}
{"url": "https://www.dnevnik.bg/sviat/2018/09/18/3312714_po_predotvratimi_pochini_prez_2017_g_sa_pochinali_6/", "text": "Шест милиона деца по света на възраст до 15 години са починали миналата година от предотвратими заболявания и други усложнения. Бройката е наполовина по-малка в сравнение със сходните смъртни случаи през 2000 г., предадоха ДПА и агенция \"Ройтерс\". През 2000 г. световните лидери приеха целите на ООН за  развитие на хилядолетието , а в същата година 11.2 милиона деца под 15 години са починали от болести, които  могат да бъдат предотвратени , от  недохранване , липса на  чиста питейна вода  или по  време на раждане . През 2017 г. тази бройка спадна на 6.3 милиона. Това означава, че едно дете под 15 години е умирало на всеки пет секунди, според данни на фонда за децата на ООН УНИЦЕФ, който представи свой доклад вчера. Повечето смъртни случаи миналата година (5.4 милиона) са били при деца под 5 години, се посочва в доклада. В него се констатира, че бебетата, родени в страните от субсахарската област или в Южна Азия, е 9 пъти по-вероятно да умрат в сравнение с бебетата, родени в богати страни. \"Постигнахме забележителен напредък в спасяването на децата от 1990 г., когато 12.6 милиона деца под 5 години умираха по света по предотвратими причини. Но милиони деца все още умират заради това и заради мястото, на което те са родени\", заяви Лоурънс Шанди, директор на отдела за данни и изследвания на УНИЦЕФ. \"С прости решения като лекарства, чиста вода, електричество и  ваксини  можем да променим реалността за всяко дете\", допълва той./ БТА През 2015 г. ООН замени хилядолетните цели за развитие със 17 цели за устойчиво развитие, които трябва да бъдат постигнати до 2030 г. Сред тях са край на бедността, на неравенството и на други глобални кризи, като същевременно се насърчават инициативи като преминаване към възобновяеми енергийни източници.", "date": "2018.09.18", "title": "По предотвратими причини през 2017 г. са починали 6 млн. деца по света"}
{"url": "https://www.dnevnik.bg/politika/2018/09/18/3312715_prezidentut_sezira_konstitucionniia_sud_zaradi/", "text": "Президентът Румен Радев сезира Конституционния съд (КС) с искане да бъдат обявени за противоконституционни и за несъответстващи на международни договори отделни текстове от Административнопроцесуалния кодекс (АПК), които парламентът прие повторно миналата седмица, след като преодоля наложеното от него вето. Промените бяха обнародвани в Държавен вестник днес (повече четете  тук ). Публичността на съдебните заседания е толкова съществен принцип на правораздаването, че е прогласен в чл. 121, ал. 3 от конституцията. Правото на всеки човек на публично разглеждане на неговото дело е изрично посочено във Всеобщата декларация за правата на човека, в Международния пакт за граждански и политически права, в Конвенцията за защита правата на човека и основните свободи. С предложените промени този основен принцип за публичност и прозрачност се превръща в изключение, съобщиха от \"Дондуков\" 2. Поради това текстът, който въвежда принципа на закрити заседания по дела, подсъдни на тричленни състави на Върховния административен съд (ВАС) като втора инстанция, не съответства на конституцията и на посочените международни договори. Държавният глава оспорва въведените правила за родовата и местната подсъдност по административни дела. Тези правила създават препятствия пред правораздаването за гражданите и организациите и не осигуряват по-лесен, по-бърз и по-евтин достъп до правосъдие. Поради това те не съответстват на принципа на правовата държава и на правото на защита. В искането се подчертава, че видът и размерът на съдебните такси са част от гаранциите за достъп до правосъдие и за пълноценно реализиране на правото на защита. Размерите на таксите за касационно производство, за частна жалба и за производството по отмяна на влезли в сила съдебни актове (параграфи 57, 61 и 67) не са съобразени с чл. 60, ал.1 от конституцията, тъй като не съответстват на социално-икономическите условия, на равнището на доходите и на инфлационните процеси в страната. При съпоставка на размера на простите такси до и след приемането на промените се установява, че увеличението им е 14 пъти за физически и юридически лица и 74 пъти за юридическите лица с нестопанска цел. Те ще затруднят обжалването на административните актове от гражданите и юридическите лица, а оттам и конституционно прогласеното право на защита, се посочва в мотивите на президента. Въвеждането на пропорционални такси върху \"определяем материален интерес\" в касационното производство по административни дела не държи сметка за спецификата на тези дела. В административното правосъдие на преден план е пряката защита на нарушената законност при осъществяване на държавното управление, а не материалният интерес. Законността не е услуга, която една правова държава предоставя на гражданите, а необходимо условие за нейното съществуване. Правото на оспорване на административен акт, както и правото на касационно оспорване на първоинстанционно съдебно решение са средства за защита на гражданите и юридическите лица срещу порочен държавен юридически акт. Премахването на касационната инстанция в съдебните производства по административни дела отслабва тази защита, което е недопустимо, когато става въпрос за конституционно прогласени права, се посочва в съобщението на президентството. По тези съображения в искането на Радев се оспорва премахването на касационната инстанция в Закона за достъп до обществена информация, Закона за социалното подпомагане, Закона за семейните помощи за деца, Кодекса за социално осигуряване, Закона за правната помощ, Закона за опазване на земеделските земи и в Данъчно-осигурителния процесуален кодекс. Днес депутати от \"БСП за България\" също ще внесат жалба в Конституционния съд заради промените в Административнопроцесуалния кодекс. В деня на обнародването на АПК в сила влиза само промяната, според която данъчните дела ще се гледат в административните съдилища в цялата страна. Досега споровете по ревизионните и други актове на НАП се гледаха от пет съдилища в страната - София, Пловдив, Варна, Бургас и Велико Търново. Останалите разпоредби влизат в сила от 1 януари 2019 г. като за 10 октомври 2019 г. е отложена възможността за подаване на искания, сигнали, предложения, жалби, протести, молби, искове по електронен път. В интервю за  news.lex.bg  председателят на Върховния административен съд (ВАС) Георги Чолаков заяви, че няма да има сътресения заради новата подсъдност на данъчните дела. При обсъждането на промените в правна комисия от думите на председателя ѝ - Данаил Кирилов (ГЕРБ) се разбра, че заслугата за въвеждането на тази промяна е именно на Чолаков, който е убедил финансовия министър Владислав Горанов. Пред специализираният сайт Чолаков обясни, че в продължителна дискусия за изложили своите аргументи пред ръководителя на финансовото ведомство и той ги е приел. По думите на Чолаков това са нормални производства срещу актове на администрацията и не трябва да имат някакъв специален статут. \"Освен това е напълно неприемливо гражданите и бизнесът да пътуват понякога стотици километри, за да оспорят ревизионен акт на първа инстанция. Няма логика - нито житейска, нито правна. Освен това, административните съдилища, които правораздават повече от 11 години имат капацитет да поемат тези дела, а съдиите не може да бъдат определяни като данъчни и други. Затова не очаквам сътресения, бизнесът и данъчната администрация трябва да бъдат напълно спокойни\", коментира той. На въпрос да изтъкне промяна в АПК, която е останала незабелязана, Чолаков посочва, че такава е \"съживяването\" на мъртъв текст в кодекса. \"Става въпрос за санкциите, които ще се налагат на администрацията, ако тя не се произнася. Това е много важен стимул за дисциплинирането ѝ. В момента, ако има направено искане, а тя мълчи, това е мълчалив отказ. Съдът се произнася по него, но няма никаква санкция за администрацията, че не е изпълнила задължението си. Сега се въведе нова норма, според която в момента, в който съдът констатира мълчалив отказ, ще е длъжен да изпрати решението си на съответните органи, които да реализират тази отговорност на администрацията. Касае се за персонална отговорност на съответното длъжностно лице, което не си е изпълнило задължението да се произнесе в срок – ще се налагат глоби на конкретния служител\", обясни той.", "date": "2018.09.18", "title": "Президентът сезира Конституционния съд заради промените в административния кодекс (допълнена)"}
{"url": "https://www.dnevnik.bg/bulgaria/2018/09/18/3312717_globa_za_putnata_agenciia_i_razreshenie_za_stroeja_na/", "text": "Агенция \"Пътна инфраструктура\" е нарушила закона, като е декласирала компания от обществената поръчка за изграждане на тунел \"Железница\", но изграждането на съоръжението може да върви, дори когато има жалби, постанови Комисията за защита на конкуренцията. Тя  е сезирана от гръцката компания \"Актор\" на 16 август , която счита, че направомерно е отстранена от участие. В решението си КЗК счита, че решението на АПИ по отношение на декласирания участник е незаконосъобразно, за което предвидената в закона санкция е в размер до 10% от стойността на сключения договор. В случая става въпрос за около 19 млн. лева, но за момента те не са дължими, защото определението не разглежда твърденията в жалбата по същество, уточняват в писмо до медиите от пътната агенция. Към момента КЗК не се е произнесла с решение по същество, т. е. не е разгледала твърденията касаещи законосъобразността на обжалваното решение, казват още от АПИ. Иначе антимонополният орган постановява, че предварително изпълнение на обжалваното решение за избор на изпълнител на обществената поръчка е допустимо, тъй като общественият интерес има превес над индивидуалните икономически интереси на жалбоподателя. За да постанови това решение, КЗК приема аргумента на пътната агенция, че за последните две години в Кресненското дефиле са станали над 270 катастрофи с множество жертви и тежко ранени, а и изграждане на магистрала \"Струма\" между Благоевград и с. Крупник ще доведе до по-лесното, а и най-вече безопасно придвижване на огромния поток от моторни превозни средства, пътуващи към и от Кресненското дефиле. Определението на КЗК подлежи на обжалване пред тричленен състав на Върховния административен съд в 3-дневен срок от съобщаването му на страните. В процедурата за самия тунел с оферта от 185 млн. лв. без ДДС за победител беше избрано обединението \"АМ Струма тунел 2018\", в което влизат свързваната с директора на \"Лукойл\" Валентин Златев \"Джи Пи груп\", \"Глобал кънстръкшън\" и \"Виа план\". Тунелът \"Железница\", който ще се намира в района на Симитли, ще бъде с дължина 2 км, което го прави почти двойно по-дълъг от сегашния рекордьор в България - \"Витиня\" по магистрала \"Хемус\". Той трябва да бъде завършен най-късно до 2023 г. заедно с цялата магистрала \"Струма\". В противен случай България ще загуби европейското финансиране за нея и дори ще се наложи да връща пари на Брюксел.", "date": "2018.09.18", "title": "КЗК постанови, че тунел \"Железница\" може да се строи въпреки жалбите (обновена в 14.20 ч.)"}
{"url": "https://www.dnevnik.bg/evropa/regioni/2018/09/18/3312143_trista_deca_po-malko_trugnaha_na_uchilishte_v/", "text": "На училище вчера в Смолянска област тръгнаха 9278 деца, каза на пресконференция в областната управа началникът на Регионалното управление на образованието Мария Семерджиева, цитирана от  в. \"Отзвук\" . В сравнение с миналата година учениците са с 300 по-малко, с 200 по-малко са първокласниците. Децата, които за пръв път прекрачиха прага на родното училище в цялата област, са едва 683. Това е най-сериозното ни притеснение, каза областният управител Недялко Славов. И следващите две години са изключително притеснителни, добави той. Повече от една трета от децата в областта учат в община Смолян – 3645, а най-малко в общините Борино (149) и Баните (184). Най-много първокласници след Смолян (242) има Рудозем (77), следвани от Златоград (75) и Девин (72). Най-малко първокласници има в Борино – само 12, в Баните – 16, и Неделино – 25. Над 900 от родените в Смолянско деца са напуснали страната заедно с родителите си и ще учат в чужбина.", "date": "2018.09.18", "title": "Триста деца по-малко тръгнаха на училище в Смолянско"}
{"url": "https://www.dnevnik.bg/sviat/2018/09/18/3312727_maikul_blumburg_obmislia_da_se_kandidatira_za/", "text": "Бизнесменът и бивш кмет на Ню Йорк Майкъл Блумбърг отново обмисля дали да се кандидатира за президент на Съединените щати, но този път като демократ, а не като независим. Това съобщи самият той пред в. \"Ню Йорк таймс\", предаде агенция \"Франс прес\". 76-годишният милиардер , собственик и основател на компанията за финансова информация \"Блумбърг\", каза пред вестника, че обмисля дали да се кандидатира на следващите президентски избори през 2020 г., но все още не е взел решение. \"Засега работя за изборите на 6 ноември, после ще видя\", посочи  Майкъл Блумбърг . Едно е сигурно - че не смята да се явява като независим кандидат, защото само кандидат, издигнат от някоя от двете големи партии, има шанс да спечели. \"Немислимо е да се кандидатирам като републиканец - по много въпроси съм много далеч от сегашните позиции на Републиканската партия\", продължи  милиардерът . \"Това не означава, че съм съгласен за всичко с Демократическата партия. Но не си представям да се кандидатирам като републиканец. Следователно мога да бъда кандидат само на демократите.\" Блумбърг бе кмет на Ню Йорк три последователни мандата и неведнъж досега е обмислял да се кандидатира за президент, но се е отказвал. След избирането на Доналд Тръмп за президент обаче Блумбърг, който направи своя кауза номер едно борбата с климатичните промени, осъжда бездействието на депутатите републиканци. За  междинните парламентарни избори  на 6 ноември, на които демократите се надяват да си върнат мнозинството в Конгреса, милиардерът, който обикновено е финансирал кандидати и на двете партии, сега е решил да подкрепи само кандидати от Демократическата партия, посочва АФП./ BTA", "date": "2018.09.18", "title": "Майкъл Блумбърг обмисля да се кандидатира за президент на САЩ през 2020 г."}
{"url": "https://www.dnevnik.bg/politika/2018/09/18/3312741_bez_smiana_na_ministri_predi_prezidentut_da_podpishe/", "text": " Когато президентът се убеди, че Младен Маринов не иска да е главен секретар, и подпише указа за освобождаването му от поста, тогава кандидатурата му за министър на вътрешните работи ще бъде предложена в парламента. Това каза премиерът Бойко Борисов на бизнес закуска с Американската търговска камара, цитиран от БТА. Радев бави подписването на указа с мотиви, че  няма съгласувателна  процедура с институциите. Вчера на коалиционен съвет на ГЕРБ и \"Обединени патриоти\"  бе пратена покана  за разговор с президента, която Румен Радев отхвърли, защото  съветът не бил законов орган . Премиерът каза, че логиката му е била, че когато човек направи волеизявления, че не иска да е на дадения пост, съгласуването е формално. Взехме решение, приехме на МС оставката и изпратихме до президентството, допълни Борисов, като посочи, че никой не е бил подценен или незачетен. Новият главен секретар ще бъде съгласуван и назначен само при съгласие на президента, заяви още Борисов. Сегашният главен секретар на МВР Младен Маринов  беше номиниран  за министър на вътрешните работи на 10 септември. Той трябваше да смени единия от тримата министри, подали оставки заради катастрофата край Своге със 17 загинали. Борисов видя в действията на президента умишлено създаване на скандал. \"Когато един човек направи волеизявление, че не иска да е на даден пост, какво трябва да направя? И ние можехме да не разрешим на Румен Радев да стане президент, но му разрешихме. Можехме да го спрем\", заяви Борисов. (Преди да се кандидатира за президент, Румен Радев беше командир на Въоенновъздушните сили и за да бъде освободен, трябваше предложение от правителството до президента - б.р.) Борисов каза пред бизнесмените, че преди 15-20 години инвестициите са били в услуги, вериги, банки, а парите по този начин излизат и отиват към майката компания в чужбина. За това той не се радвал на тези инвестиции, а се радва, когато се откриват заводи и производства, \"защото продажбите и продуктите са полезни за България\". \"Безработицата е на едно от най-ниските нива, трудно намираме работници, заради това с МОН ще действаме за по-съвременно образование\", каза още премиерът. \"Вчера гледам и се учудвам, по най-гледаните телевизии излиза човек, който говори срещу мен и правителството и накрая завършва за свободата на словото. Какво трябва повече да се направи за свободата на словото, директно в ефир всичко най-лошо за мен и правителството говори. Как повече хора да го чуят, а милиони го чуват и виждат. Това е парадокс и накрая завършват – той е срещу свободата на словото, а как всъщност говориш там\", каза още Борисов.", "date": "2018.09.18", "title": "Борисов ще чака президента да подпише оставката на Маринов (коригирана)"}
{"url": "https://www.dnevnik.bg/sport/2018/09/18/3312707_infantino_e_skeptichen_za_izneseniia_ispanski_mach_v/", "text": "Президентът на ФИФА Джани Инфантино изрази съмнение около провеждането на мача \"Жирона\" - \"Барселона\" в САЩ. Ръководството на испанското първенство иска двубоят да се състои на 26 януари в Маями, но швейцарецът не смята идеята за добра. \"Предпочитам да гледам голям мач от Мейджър лийг сокър (МЛС) в САЩ, а не Ла лига в САЩ. Основният принцип във футбола е, че играеш домакински мач у дома, а не в чужбина\", каза Инфантино. Изказването му идва след решението на Испанската футболна лига да провежда мачове от първенството в Северна Америка. Съгласно сделката с Relevent Sports в следващите 15 години  САЩ и Канада ще приемат мачове от Примера дивисион . Президентът на Испанската футболна федерация Хавиер Тебас също взе отношение по темата след изказването на Инфантино. \"Ще припомня на президента на ФИФА, че в МЛС участват три отбора от Канада и \"Торонто\" е настоящият шампион, а в Канада има професионално първенство\", написа той в \"Туитър\". Преди седмица ръководството на испанското първенство поиска позволение от Кралската футболна федерация на Испания , за да може двубоят между \"Жирона\" и \"Барселона\" да се проведе в САЩ. Американската футболна федерация, ФИФА, УЕФА и КОНКАНАФ също трябва да одобрят предложението. ", "date": "2018.09.18", "title": "Инфантино е скептичен за изнесения испански мач в САЩ"}
{"url": "https://www.dnevnik.bg/politika/2018/09/18/3312739_borisov_ochakva_delut_na_kontrabandnite_cigari_da/", "text": "Делът на контрабандата на цигари ще спадне под пет процента, заяви премиерът Бойко Борисов по време на срещата си с членове на Американската търговска камара, цитиран от БТА. Според него, когато правителството е дошло на власт, този дял на контрабандата е бил 34 процента. Сега, след като ударихме такова голямо количество нелегални фабрики, ще спадне под пет на сто, заяви премиерът. През последните месеци бяха разкрити няколко фабрики за нелегално производство на цигари, последната от които в Карнобат. Добрите резултати в борбата с контрабандата и корупцията ще позволят  от 1 януари с 10 на сто да се увеличат заплатите в бюджетния сектор , отбеляза още премиерът. Това си намерение кабинетът заяви наскоро.  Приходите от нелегална търговия с цигари се оценяват между 110 и 160 млн. лева за 2017 г.. като загубите за бюджета достигат до над 200 млн. лв., сочат данни от проучване на \"Алфа Рисърч\" по поръчка на Института за пазарна икономика (ИПИ) в периода 20 март - 20 април, оповестено през юни.", "date": "2018.09.18", "title": "Борисов очаква делът на контрабандните цигари да падне под 5%"}
{"url": "https://www.dnevnik.bg/sviat/2018/09/18/3312751_aktivistut_ot_pusi_raiut_e_bil_otroven_zaiavi/", "text": "Много е вероятно руският активист  Пьотр Верзилов  от групата Pussy Riot да е бил отровен, съобщи лекуващият го лекар от болница в Берлин. Трудно е да се намери друго обяснение за състоянието му, каза още той, цитиран от \"Ройтерс\". Животът му вече не е в опасност, но той още се намира под интензивна грижа. Близки на Верзилов разказаха, че на 11 септември  той се е почувствал зле  и е казал, че губи зрението си и способността си да се движи и говори. Спешна помощ го откарва в московска болница в тежко състояние. Агенция \"Интерфакс\" цитира свой източник, според който руснакът е бил в прединсултно състояние, но и че анализът на кръвта му не е открил никакви препарати освен предписаното от лекарите. На 15 септември вечерта той е бил преместен в Берлин, като полетът е бил организиран с помощта на германското канцлерство и външното министерство. Приятелката му Вероника Никулшина, която също е от групата Pussy Riot, определи това съобщение като пълна глупост, тъй като след прегледа лекарите напълно изключили версията за инсулт. Майка му Елена Верзилова сподели пред рускоезично издание, че ултразвуковият анализ и компютърната томография не са открили никакви промени на кръвоносните съдове. \"Това е отравяне с вещество, предизвикващо халюцинации - нещо от типа на атропин, на цикломед, но в много голяма концентрация\", твърдеше Никулшина, докато Верзилов бе в държан в медикаментозно безсъзнание. Според източници на в. \"Новая газета\", запознати със ситуацията, в деня на предполагаемото отравяне Верзилов е трябвало да получи окончателен доклад за разследването на смъртта на тримата руски журналисти в  Централноафриканската република , извършвано от чуждестранни специалисти. Според тях Верзилов е участвал в разследването на причините за смъртта им, които според руските власти са свързани с въоръжени групи, и дори е намерил специалисти, които да работят по случая, и средства за работата им. \"Новая газета\" пише, че той е бил близък с режисьора Александър Расторгуев,  който е един от убитите , и знаел за подготвящата се командировка. Самият той трябвало да участва в пътуването но в последния момент не успял, тъй като  решил да участва в акцията на Pussy Riot  в поддръжка на политическите затворници по време на световното първенство по футбол в Русия и бил арестуван за 15 дни.", "date": "2018.09.18", "title": "Активистът от \"Пуси райът\" е бил отровен, заяви германският му лекар"}
{"url": "https://www.dnevnik.bg/sport/2018/09/18/3312811_kralev_sportut_e_nai-moshtnata_platforma_za/", "text": "Спортът е най-мощната платформа за промотиране на равенство между половете, заяви министърът на младежта и спорта Красен Кралев. Той участва в първия Световен форум на Международната федерация (АИБА) за равни права в бокса (AIBA Gender Equality Forum), на който София е домакин. \"Равенството на половете в спорта не се изчерпва само с предоставянето на еднакви възможности за спортно развитие на мъже и жени. Равенството изисква да има честно и достойно отношение към двата пола на всички нива, да оценяваме с достойнство труда на всички и постигнатите успехи. Радостен съм, че в последните години в българския бокс, а и в целия български спорт има такова уважение към възхода на нашето женско направление\", каза Кралев. Той посочи, че победите на българските състезателки продължават традицията от миналото това да бъде един от най-успешните спортове в страната, като в същото време разширяват хоризонта за младото поколение и все повече момичета започват да се занимават с бокс. \"Младите хора винаги са носители на промените. Те не са обременени с предразсъдъци от отминали времена, че боксът е запазена територия само за единия пол\", каза Кралев. Той поздрави международната федерация по бокс за усилията ѝ в борбата за равнопоставеност на половете. \"Това е посоката, в която се движи цялото спортно движение по света. Убеден съм, че днешният форум ще даде своя принос за постигане на равнопоставеност на половете и в сферата на бокса, защото спортът е най-мощната платформа за промотиране на справедливи каузи като тази\", добави той. Министърът припомни, че наскоро София прие европейското по бокс за жени, в което участваха 143 боксьорки от 33 държави. Той традиционно похвали българската федерация и президента ѝ Красимир Инински, като я определи за една от най-успешните федерации в България. Кралев посочи и данни от МОК, според които на младежките олимпийски игри в Буенос Айрес през октомври за пръв път броят на жените спортисти ще бъде равен с този на мъжете. В Пьонгчанг 2018 жените бяха 43% от спортистите, което е рекорд до този момента. На летните олимпийски игри в Токио 2020 се очаква процентът на жените спортисти да достигне 48%.", "date": "2018.09.18", "title": "Кралев: Спортът е най-мощната платформа за промотиране на равенство между половете"}
{"url": "https://www.dnevnik.bg/sviat/2018/09/18/3312826_igli_skriti_v_paketi_s_iagodi_hvurliha_industriiata_v/", "text": "Австралийската полиция разследва десетки случаи, в които игли са били забодени в ягоди и други плодове в супермаркетите. Извършителите са застрашени от 10 години затвор, пише агенция \"Ройтерс\". Странните случаи стреснаха австралийците, спряха износа за Нова Зеландия и принудиха поне една  ферма за ягоди  да изхвърли продукцията си в пика на сезона. Друга инсталира детектори за метал. Двете най-големи вериги супермаркети в Нова Зеландия прекратиха  доставките на ягоди  от Австралия, макар там такива случаи засега да не са регистрирани.  Шест пряко засегнати марки спряха плодовете си от продажба, а премиерът на щата Куинсленд Анастасия Палашчук обяви, че кабинетът отделя 1 млн. австралийски долара, за да съдейства на фермерите. Правителството обяви и награда от 100 000 долара за информация, която да доведе до ареста на виновните. Първоначално игли бяха открити в ягоди, произведени в щата Куинсленд, но сега такива случаи има регистрирани в цялата страна. Полицията в Нов Южен Уелс съобщи за поне 20, властите в други щати също разследват подобни саботажи, но не дават информация за броя им. В Австралия е имало и други подобни случаи, които обаче са завършвали с арести, но не и с присъди. През 2000 г. един мъж бе обвинен, че е заливал таблетки парацетамол със стрихнин, но почина в затвора преди началото на процеса. През 2006 г. жена, обвинена, че слага отрова за плъхове в салати в ресторанти, бе обявена за психически непригодна за процес.", "date": "2018.09.18", "title": "Игли, скрити в пакети с ягоди, хвърлиха индустрията в Австралия в криза"}
{"url": "https://www.dnevnik.bg/skorost/2018/09/18/3312847_cenata_na_uikend_vinetkata_shte_e_okolo_10_leva/", "text": "Уикенд винетката, която се въвежда от 1 януари, ще струва около 10 лева, каза на пресконференция днес председателят на управителния съвет на Агенция \"Пътна инфраструктура\" инж. Светослав Глосов. Той представи начините за купуване на електрони винетки за леките автомобили и превозните средства до 3.5 тона след  въвеждането на новия начин за плащане  за ползване на републиканските пътища. Глосов подчерта, че няма да има промяна в цените на винетките. Ползването на всички пътища за година ще продължи да струва 97 лв, за месец - 30 лв., за седмица - 15 лв. Новата уикенд винетка ще важи от петък на обяд до неделя в полунощ. Стикерите, които сега показват срочността на винетките, обаче остават в миналото. Техните електронни аналози ще могат да се купят от около 500 терминала, монтирани на ключови места по пътищата и по граничните пунктове. Устройствата ще работят с дебитни и кредитни карти, но не и с пари в брой, уточни Глосов, цитиран от агенция \"Фокус\". Ще има възможност и за плащания на винетките през мобилно приложение. Остава и възможността разрешение за ползване на пътната мрежа за определен период да се купи както сега - от бензиностанции, от областните пътни управления на АПИ, пощенските клонове и други познати канали. Какво става с валидните винетни стикери След 15 декември всеки, чийто автомобил има винетка от сегашния тип с важаща валидност след 1 януари 2019 година, ще трябва да въведе данните й в електронната система, която ще се използва за контрол. \"Ако шофьор притежава валидна винетка и пропусне да я конвертира в системата, тя няма да го отчита като нарушител и няма да му бъде наложена глоба. При спирането от контролен орган на такъв водач неговата винетка ще бъде въведена в системата на място от проверяващите, като няма да бъде констатирано нарушение\", поясни инж. Глосов.", "date": "2018.09.18", "title": "Цената на уикенд винетката ще е около 10 лева"}
{"url": "https://www.dnevnik.bg/sport/2018/09/18/3312812_alianc_stava_osnoven_sponsor_na_olimpiiskite_igri_ot/", "text": "Алианц\" подписа днес договор за генерално спонсорство с Международния олимпийски комитет (МОК). Контрактът влиза в сила през 2021 г. и е до 2028 г., като ще обхване четири олимпиади - зимните през 2022 и 2024 г. и летните през 2024 и 2028 г. Германската застрахователна компания ще стане 14-ият основен спонсор на МОК. Финансовите параметри по сделката не бяха обявени, но се очаква олимпийският комитет да получава по 50 милиона долара годишно, пише \"Ройтерс\". \"Една от причините да се обвържем с МОК е, че искаме и по-младото поколение да вид партньор в наше лице\", заяви главният директор на маркетинговия отдел на \"Алианц\" Жан-Марк Пайхол пред германския вестник \"Ханделсблат\". В момента 13-те компании в програмата за генерално спонсорство на МОК са \"Кока Кола\", \"Атос\", \"Бриджстоун\", \"Доу\", \"Дженерал електрик\", \"Омега\", \"Панасоник\", \"Проктър енд Гембъл\", \"Самсунг\", \"Тойота\", \"Виза\" и \"Интел\". ", "date": "2018.09.18", "title": "\"Алианц\" става основен спонсор на олимпийските игри от 2021 г."}
{"url": "https://www.dnevnik.bg/biznes/2018/09/18/3312833_lev_ins_broker_e_zalichen_ot_registura_na/", "text": "С решение от 17 септември Комисията за финансов надзор заличава два брокера от регистъра заради нарушения - това са \"Лев Инс Брокер\" ЕООД и \"Български брокер\"ЕООД. С това тяхната дейност се прекратява като няма никакви последствия за клиентите, посочват от комисията в отговор на въпроси на \"Дневник\". \"Застрахователните договори са между клиент и застрахователна компания, така че не може да възникнат никакви проблеми за клиентите. Застрахователната компания може да реши да прехвърли съответния клиент към друг брокер или да го обслужва директно\", поясняват от комисията. Какви са нарушенията В обявените по-късно днес решения на комисията се вижда, че \"Лев Инс Брокерс\" не изпълнява изискванията на Кодекса за застраховането, според които всеки брокер до 31 януари представя в комисията годишни справки и отчети. До представляващите компанията Венцислав Велев и Меир Овадия е изпратено писмо на адреса й с покана да бъде съставен и връчен акт. Писмото се върнало обаче в комисията, защото двамата не можело да бъдат открити на адреса. След като местната администрация също помогнала за намирането им двамата не били открити на адреса. Такъв акт е бил съставен и през миналата година и отново не е бил връчен, въпреки че двамата са търсени дори от Областната дирекция на МВР в Плевен. По данни от Търговския регистър едноличен собственик на капитала на \"Лев Инс Брокер\" ЕООД е дружеството от Израел дружество \"Рахити Меир Класик\" ЕООД. За контакти е посочен адрес в Плевен. Вижда се още и че брокерът не е оповестявал финансови отчети от 2007 г. насам. В допълнение от данните на комисията се видяло, че не е представена и задължителна застраховка \"Професионална отговорност\". Последната полиция в електронния регистър на ведомството е за срок до 08 септември 2007 г. Не се разбира защо от 2007 г. насам комисията не е потърсила отговорност на брокера. \"Досега не е имало оплаквания от недоволни клиенти от този брокер, поради което той не е бил санкциониран. Нарушенията са установени при рутинна проверка и незабавно са били предприети действия по закон\", е отговорът на комисията. Компанията е и в списъка на длъжниците на комисията, тъй като все още не е платила дължимата такса за общ финансов надзор за годината - 5 хил. лв. заедно с лихвите. Комисията припомня, че според текстовете от Кодекса за застраховането брокерите са длъжни целогодишно да поддържат валидни застраховките \"Професионална отговорност\". Тя покрива щети, възникнали от действие или бездействие на съответната компания. Кодексът дава право на комисията да заличава брокери и ако системно на посочения адрес не могат да бъдат открити управителите на компанията. Заради подобни нарушения е заличен и \"Български брокер\", който също не е представял изискваната отчетност пред комисията, а също няма валидна застраховка \"Професионална отговорност\" от 2012 г. насам. Дружеството не е плащало и дължимите по закон такси от 2012 до 2018 г. Подобно и на другия брокер е имало проблеми управителите на компанията да бъдат открити, за да им се връчи акт за малко над 9 хил. лв. Адресът на управление на дружеството е в София, а като негов управител е вписан Хориа Джордже Тутуану.", "date": "2018.09.18", "title": "Комисията за финансов надзор заличи два брокера от регистъра (допълнена)"}
{"url": "https://www.dnevnik.bg/photos/2018/09/18/3312801_fotogaleriia_beli_rokli_smeli_kostjumi_i_predlojenie/", "text": "Яркожълти и бели рокли и смели костюми владяха златния килим на наградите \"Еми\" снощи. Традиционната червена пътека бе заменена с друг цвят по повод 70-ата годишнина на призовете. На снимката: актрисата Сара Силвърман.", "date": "2018.09.18", "title": "Фотогалерия: Бели рокли, смели костюми и предложение за брак на наградите \"Еми\""}
{"url": "https://www.dnevnik.bg/evropa/2018/09/18/3312902_vse_oshte_e_vuzmojen_proval_na_pregovorite_za_brekzit/", "text": "Председателят на Европейския съвет Доналд Туск предупреди днес, че все още е възможен провал на преговорите за оттеглянето на Великобритания. Ако всеки поеме своята отговорност, можем да избегнем катастрофа, коментира той. Туск изразява готовност през ноември да бъде свикано извънредно заседание на Европейския съвет за преговорите с Лондон. Той отбелязва, че е в общ интерес да бъдат ограничени щетите от решението на мнозинството британци за оттеглянето на тяхната страна от ЕС. Туск обсъжда темата в писмо до държавните и правителствените ръководители в ЕС по повод срещата им утре и вдругиден в Залцбург. Той отбелязва, че се очаква на тази среща британският премиер Тереза Мей да говори за случая с отравянето на бившия руски агент  Сергей Скрипал в Солсбъри . Председателят на Европейския съвет съобщава, че на двудневната среща ще бъдат обсъждани въпросите с миграцията и сигурността. Туск предлага в началото на следващата година да бъде свикана среща ЕС - Африка и дава за пример задълбочаването на сътрудничеството с Египет като средство за борба с незаконната миграция към Европа. Туск уточнява, че заради усилията на властите в Кайро днес към ЕС не пътуват незаконни мигранти, преминали през Египет, докато през 2016 г. броят им е бил 13 хиляди. Това лято между държавите в ЕС отново възникна напрежение по повод миграцията, но само общият подход на страните и институциите може да доведе до край на кризата, заявява Туск. Кризата ще остане неразрешена, докато едни искат да се възползват, а други търсят изход, добавя той. Туск отбелязва, че днес мащабът на незаконната миграция към ЕС се е върнал до равнищата отпреди кризата. /БТА", "date": "2018.09.18", "title": "Все още е възможен провал на преговорите за Брекзит, предупреди Туск"}
{"url": "https://www.dnevnik.bg/evropa/2018/09/18/3312921_evrokomisiiata_zapochva_antimonopolno_razsledvane/", "text": "Европейската комисия започна антимонополно разследване дали германските автомобилостроители БМВ (BMW), \"Даймлер\" (Daimler) и \"Фолксваген\" (Volkswagen) са били в сговор при разработването и пускането на системи за контрол на емисиите отработени газове, предадоха световните агенции. Еврокомисията посочи днес, че е получила информация, според която БМВ, \"Даймлер\", \"Фолксваген\" и нейните подразделения \"Ауди\" (Audi) и \"Порше\" (Porsche) са провеждали срещи за обсъждане на технологиите за ограничаване на емисиите отработени автомобилни газове. Разследването търси отговор на въпроса дали автомобилостроителите са се договорили да не се конкурират взаимно в разработването и внедряването на технология за ограничаване на замърсяването от бензинови и дизелови леки коли. Ако бъде доказан, този сговор може да е лишил потребителите от възможността да купуват автомобили, по-слабо замърсяващи околната среда, въпреки че автомобилостроителите разполагат със съответните технологии, каза еврокомисарят по конкуренцията Маргрете Вестегер, цитирана от \"Асошиейтед прес\". /БТА", "date": "2018.09.18", "title": "Еврокомисията започва антимонополно разследване срещу БМВ, \"Даймлер\" и \"Фолксваген\""}
{"url": "https://www.dnevnik.bg/kultura/2018/09/18/3312920_manifestut_za_obiaviavane_na_nezavisimostta_shte_bude/", "text": "На 20 септември в 11,00 ч. в централното фоайе на Националния исторически музей (НИМ) ще бъде открита изложбата \"Дипломация и доблест\", посветена на 110-годишнина от провъзгласяване на Независимостта на България, съобщават от музея. Тя ще включва редки експонати, сред които манифестът, с който княз Фердинанд І провъзгласява във Велико Търново през 1908 г. Княжество България за независимо царство. Той е изработен от Харалампи Тачев и е рядко показван пред широката аудитория. В изложбата ще бъде включен и богато орнаментираният сребърен тубус и от резбованото дървено ковчеже с метален обков, в които се съхранява документа. Втори акцент в изложбата е Сребърната конституция на Българското царство от 1911 г., наречена така заради сребърния й обков. Посетителите за пръв път ще могат да се запознаят с оригинални документи, свързани с подготовката, обявяването и защитата на Независимостта. Предвидени са дигитални изображения с част от съдържанието на важни документи, показани в изложбата.  Сред тях са Българско-турският протокол от 1909 г. за признаване на Независимостта на България от Османската империя, Договорът между България и Компанията на Източните железници от същата година, Конвенцията за предоставяне на заем от Русия на България, шифровани телеграми от българското правителство до дипломатическите ни представители в чужбина. Изложбата ще включва и документи като диплом на княз Фердинанд І, поздравителни адреси, възпоменателни монети и подбрани портрети.  Специални гости на събитието ще бъдат музикантите от Гвардейския представителен духов оркестър към Националната гвардейска част, които ще изпълнят военни маршове. Съорганизатори са Националният исторически музей и Държавната агенция \"Архиви\" със съдействието на Националната галерия.", "date": "2018.09.18", "title": "Манифестът за обявяване на Независимостта ще бъде показан в Националния исторически музей"}
{"url": "https://www.dnevnik.bg/sport/2018/09/18/3312337_fotogaleriia_nastroenie_i_emocii_vuv_festivala_na/", "text": "Двудневният фестивал на откритите спортове край Пирдоп премина с настроение сред участниците.", "date": "2018.09.18", "title": "Фотогалерия: Настроение и емоции във фестивала на откритите спортове край Пирдоп"}
{"url": "https://www.dnevnik.bg/evropa/2018/09/18/3312930_rim_obvini_viena_che_razpalva_spor_s_plan_da_dava/", "text": "Италианският външен министър отмени среща с австрийския си колега заради плановете на Виена да даде гражданство на немски говорещите жители на северната италианска провинция Южен Тирол, предаде \"Гардиън\". Предложението на управляващите в Австрия  \"вреди на климата на взаимен мир и доверие, които представляват съществените основи за успеха на този вид срещи\", се посочва в съобщение от офиса на Енцо Моаверо Миланези. В него се критикува австрийското \"анахронично желание за отмъщение\" в светлината на стогодишнината от края на Първата световна война. Планинският регион Южен Тирол, познат също с италианското му име Алто Адидже, е бил част от Австро-Унгарската империя, преди да бъде анексиран от Италия като автономна провинция след войната. В последното преброяване през 2011 г. около 70% от местните жители са казали, че са немски говорещи. Статутът на Южен Тирол е обект на спорове от десетилетия. Последният избухна по-рано този месец, когато Рим каза, че Виена е потвърдила създаването на специална комисия, която да подготви законопроект за предложение за двойно гражданство. Италия определи плана като \"неподходящ заради потенциално обезпокоителните му последици\". Външното министерство на страната заяви, че е странно австрийското правителство, което е ротационен председател на Съвета на ЕС, да насърчава законопроект, разпалващ разногласия, вместо да се фокусира върху инициативи, които да обединяват.", "date": "2018.09.18", "title": "Рим обвини Виена, че разпалва спор с план да дава гражданство на немски говорещите в Южен Тирол"}
{"url": "https://www.dnevnik.bg/biznes/2018/09/18/3312928_liftovete_na_vitosha_ne_bili_v_tejko_sustoianie/", "text": "Лифтовете и влековете на Витоша не са в тежко състояние и ще бъдат ремонтирани от собственика - \"Витоша ски\", до 2-3 месеца. Това е заявил ръководителят на дирекция \"Общински строителен надзор\" Влади Калинов пред БНР. Проверка, направена от екипи от ръководеното от него звено, е показала, че всички сгради и съоръжения могат да бъдат ремонтирани в кратък срок освен Княжевския лифт. Той не работи от повече от 20 години, като за него няма резервни части, липсва едно от въжетата, като е необходима и подмяна на стълбовете. Тя обаче не може да бъде направена бързо, защото изисква  промяна в действащия План за управление на природния парк , която трябва да бъде направена от Министерството по околната среда и водите. \"Затова сме помолили концесионерите да инициират такава процедура, за да видим докъде ще стигне\", казва Калинов. В края на август кметът на София Йорданка Фандъкова каза, че е възложила на звеното на Калинов  да провери лифтовете в планината , които са собственост на \"Витоша ски\". Кметът каза, че след това ще поиска от дружеството или да ги възстанови за своя сметка, или да ги премахне. Миналата седмица пък се разбра, че премиерът Бойко Борисов е възложил на министъра на младежта и спорта Красен Кралев  да  подготви кандидатура на София за домакинство на зимни младежки олимпийски игр и през 2024 г. В борда на директорите на \"Витоша ски\" и концесионера на ски зоната в Банско \"Юлен\"  влиза адвокатът Петър Петров . Миналата година Бойко Борисов посочи съсобственикът на Първа инвестиционна банка и председател на федерацията по ски  Цеко Минев за реален собственик на \"Юлен\" . Още през  миналата зима започна промяна на действащия план за управление на Витоша , след като процедурата по приемането на нов се бави от 3 години заради липсва на становище от министъра на околната среда дали трябва да се реши дали на плана да бъде направена екологична оценка и оценка за съвместимост с \"Натура 2000\". Впоследствие се разбра, че директорът на  парка е оттеглила искането за това от министерството . Според бившия директор на парка Тома Белев в действащия план няма никакви забрани по отношение на промяната на лифтовите съоръжения. \"Нещо повече – планът препоръчва да се подменят или демонтират морално остарелите съоръжения, представляващи опасност\", казва той в също пред БНР. Екологът уточнява и че планът за управление не разрешава строеж на нови ски съоръжения, като в момента се използват едва 20% от площите предназначени за това. Причината според него е, че \"собствениците на съоръженията не ги поддържат\".", "date": "2018.09.18", "title": "Лифтовете на Витоша не били в тежко състояние, установи проверка на общината"}
{"url": "https://www.dnevnik.bg/sviat/2018/09/18/3312924_tusk_prizova_na_makedonski_ezik_za_uchastie_v/", "text": "Македонците трябва да гласуват, за да променят съдбата си и да поемат по европейския път, а с вота ще могат и да изоставят най-накрая името Бивша югославска република Македония (БЮРМ), наложено от Гърция в международната комуникация. Тези послания отправиха към жителите на страната председателят на Европейския съвет Доналд Туск и еврокомисарят за разширяването Йоханес Хан 12 дни преди допитването, с което македонците трябва да решат дали ще сменят името си. Те станаха поредните западни представители - след политици от европейски страни (а и върховния представител на ЕС във външната политика Федерика Могерини) и Съединените щати, както и генералния секретар на НАТО - застъпили се за референдума, с която жителите ще одобрят или отхвърлят приемането на името Северна Македония. Още отпреди началото на кампанията мнозина в Македония отправят призиви за масов бойкот и твърдения на САЩ, че Русия се меси в кампанията, за да отклони Скопие от Евросъюза и НАТО. Първо бе обръщението на Туск, което той разпространи в профила си в \"Туитър\". \"Много рядко получаваме възможност да променим съдбата си. Още по-рядко можем да променим съдбата на (цяла) нация. Това е личният ми опит като поляк. Геополитиката десетилетия не ни даваше шанс. Но преди 30 години ни се даде възможност. И въпреки вярванията на много хора, че е невъзможно нещо да се случи, мобилизирахме избирателите и гласувахме за тази промяна\", обяснява той. Туск продължи с полския пример. \"Днес Полша използва безграничните възможности на ЕС. Нямаше да ви говоря днес за това, ако не вярвах, че и вие можете да го направите. Моята житейска поука е проста: никога не изпускайте добър шанс, когато искат от вас да гласувате.\" \"Вие решавате\" Междувременно в Скопие пристигна и еврокомисар Хан, който поиска от гражданите да използват \"отворената врата\" на ЕС и НАТО на референдума на 30 септември, за да определят бъдещето си и това на следващите поколения. Освен с премиера Зоран Заев и други представители той се срещна и с лидера на опозиционната ВМРО-ДПМНЕ Християн Мицкоски, чиято партия смята договора с Гърция за \"вреден\". След като няколко пъти употреби съкращението БЮРМ (използвано от Гърция), Хан каза, че то \"не му харесва\", но трябва да го употребява. \"Бих предпочел да се обръщам към вас със Северна Македония, но това ще решите вие\", обяснява комисарят. \"Скопие тези дни стана дестинация за всички политици не само от Европа, а и от целия свят и това е доказателство колко се цени договорът (между Македония и Гърция) и как гледа на него международната общност\", добави Хан. Той изтъкна, че другата седмица започват подготвителните дейности, съпътстващи бъдещите преговори с Македония за членство в ЕС. През лятото лидерите на ЕС решиха да отложат за 2019 г. официалната покана за преговори със Скопие заради съпротивата на Франция и Холандия.", "date": "2018.09.18", "title": "Туск призова на македонски език за участие в референдума, Хан обяви, че БЮРМ \"не му харесва\""}
{"url": "https://www.dnevnik.bg/skorost/2018/09/18/3312960_reno_nisan_micubishi_obiavi_partnyorstvo_s_gugul_i/", "text": "Алиансът \"Рено Нисан Мицубиши\" обяви партньорство с \"Гугъл\", което цели в техните модели да се монтират мултимедийни системи с операционна система \"Андроид\", предлагащи познатите приложения на софтуерния гигант и базирани на облак услуги. Първите подобни системи ще започнат да се вграждат в колите от трите марки от 2021 година. \"Рено Нисан Мицубиши\" планира създаване на свой интелигентен облак, осигуряващ системи за забавление от ново поколение, както и услуги, свързани със сигурността, управлението на автопаркове и диагностика от разстояние. Намеренията са и за разработване на специални апликации, който ще могат да се ползват от собствениците на коли от марките на алианса. Пускането на повече свързани автомобили на пазара е част от стратегията на групата до 2022 година. Той предвижда при 10.6 млн. годишни продажби от всички марки в него сега, търсенето да надмине 14 млн. бройки в края на 2022 година. Сериозен фокус в плана има и върху автомобилите с алтернативни горива, като плановете са до 2022 година да бъдат лансирани 12 модела с нулеви вредни емисии.", "date": "2018.09.18", "title": "\"Рено Нисан Мицубиши\" обяви партньорство с \"Гугъл\" и пускането на 12 модела без вредни емисии"}
{"url": "https://www.dnevnik.bg/sviat/2018/09/18/3312955_koka-kola_moje_da_pusne_napitka_na_osnovata_na_kanabis/", "text": "Американският концерн \"Кока-Кола\" (Coca-Cola) проучва възможността да пусне напитка на основата на канабис, за което преговаря с канадския производител на коноп \"Аурора\" (Aurora), съобщи \"Блумбърг\". По данни на агенцията \"Кока-Кола\" разглежда планове да разработи напитка с добавка на канабидиол - КБД (CBD) - вещество от групата на канабиноидите, съдържащи се в конопа. Канабидиолът няма психоактивно действие, не оказва влияние върху психиката и не води до изменение на съзнанието за разлика от другата съставка на конопа - тетрахидроканабидиол (THC), която предизвиква наркотично опиянение при употребата на марихуана. \"Внимателно следим увеличаващата се роля на непсихоактивната съставка канабидиол като добавка на функционални уелнес напитки\", посочва говорителят на компанията Кент Ландърс в изявление до \"Блумбърг\". \"Тази сфера се развива бързо. За момента не може да бъде взето решение\", допълва той. Евентуалният набег на Кока-Кола в \"марихуанения сектор\" идва на фона на опитите на производителите на напитки да включат канабиса като модна съставка в продуктите си, докато традиционният им бизнес се забавя. Миналия месец производителят на бира \"Корона\" (Corona) - \"Констелейшън брандс\" (Constellation Brands) - обяви, че  ще инвестира 3,8 млрд. долара  за увеличаване на дела си в \"Кенъпи гроут корп\" (Canopy Growth Corp), канадски производител на марихуана, чиято стойност надвишава 13 млрд. кан. долара (10 млрд. щ. долара). \"Кока-Кола\" вече диверсифицира бизнеса си, тъй като потреблението на газирани напитки продължава да намалява. В края на август тя обяви, че  ще придобие веригата кафенета \"Коста\"  (Costa) за 5,1 млрд. щ. долара, а през последното десетилетие разшири дейността до напитки като плодов сок, чай и минерална вода. /БТА", "date": "2018.09.18", "title": "\"Кока-Kола\" може да пусне напитка на основата на канабис"}
{"url": "https://www.dnevnik.bg/sport/2018/09/18/3312923_gazidis_napuska_arsenal_v_posoka_milan_sled_deset/", "text": "Изпълнителният директор на \"Арсенал\"  Айван Газидис  ще прекрати работата си в клуба, съобщи сайтът на \"топчиите\". Той ще остане на поста си в края на октомври, като от декември ще заеме ръководна позиция в \"Милан\". Функциите на Газидис в \"Арсенал\" ще бъдат поети от отговорника по траснферите Раул Санлехи и Винай Венкатешам, който е главен търговски директор в клуба. Газидис е част от ръководството на лондончани от началото на 2009 г. Той е също член на изпълнителния комитет на УЕФА, като заема едно от двете места в управителния орган, отредени за представители на клубовете. В писмо до феновете Газидис заяви, че напускането на \"Арсенал\" е най-трудното решение в живота му, но и най-правилният ход за развитието на клуба в бъдеще. \"За последните десет години имах привилегията да се посветя на този велик клуб. \"Арсенал\" отваря нова глава и аз направих всичко по силите си, за да съм сигурен, че клубът ще бъде в състояние да поеме това предизвикателство. Промяната и успехът са не просто неизбежни за клуб като \"Арсенал\", те са необходимост, за да продължи да се развива\", пише в писмото на Газидис.  \"Беше удоволствие да работим с Айван. Ще ни липсва мъдростта, проницателността и енергията, която ежедневно носеше в нашия клуб през последното десетилетие\", каза Джош Крьонке, който е акционер в клуба и син на  собственика Стан Крьонке . ", "date": "2018.09.18", "title": "Газидис напуска \"Арсенал\" и се насочва към \"Милан\""}
{"url": "https://www.dnevnik.bg/evropa/2018/09/18/3312975_germaniia_planira_da_liberalizira_oshte_poveche/", "text": "Коалиционното правителство на канцлера Ангела Меркел работи по нов законопроект за имиграцията за справяне с  недостига в Германия  на квалифицирана работна ръка от страни извън ЕС, съобщи \"Ройтерс\". Трите партии в коалиционното правителство се споразумяха бъдещият закон да позволява на компаниите да наемат работници за всички професии, независимо от официалния списък със сектори, където има недостиг на работници. Правителството вече няма да задължава търговските дружества да запълват вакантните си места приоритетно с германски граждани. Освен това чуждестранни висшисти и хора с професионално обучение ще имат възможността да отидат в Германия, за да си потърсят работа в рамките на определен период, ако отговарят на дадени изисквания за квалификация и езикови умения. Те няма да получават социални помощи през този период, но ще им се дава правото да работят на позиции, за които са свръхквалифицирани, за да си осигурят прехраната. Профсъюзите и опозиционни партии като \"Левите\" и \"Алтернатива за Германия\" обаче казват, че фирмите трябва да подобряват условията на труд и да увеличават заплатите на местните, вместо да засилват конкуренцията на трудовия пазар чрез повече имиграция. Други опозиционни формации като Свободната демократическа партия казват, че имиграционният закон не е достатъчно либерален, отбеляза \"Ройтерс\". Германия вече има една от най-либералните имиграционни системи, която я прави втората по популярност страна след САЩ за имигранти по данни на Организацията за икономическо сътрудничество и развитие. /БТА", "date": "2018.09.18", "title": "Германия планира да либерализира още повече трудовия си пазар за чужденци"}
{"url": "https://www.dnevnik.bg/video/2018/09/18/3312948_video_deca_v_rusiia_peiat_nie_veche_sme_voinici/", "text": "\"Не е тайна, че по принцип срещу всички народи, включително руския, се водят кампании за изтребление. (...) С помощта на определени консултанти в правителството първо бе обявен \"сух закон\", а след това отвориха границите и пуснаха тук бясно количество алкохол.\" Думите са от час по патриотично възпитание в Русия и се съдържат в беларуския филм  \"Уроци по мъжество\" . Той е част от програмата на започващия в сряда в Рига конкурс \"Артдокфест\" за документално кино. По-късно творбата на Александър Зубавленко от 2017г., както и други филми е планирано да бъдат прожектирани в Москва. Филмът е поредният опит да се разкаже как пропагандата изгражда т.нар. нов образ на руската армия, която претърпя имиджов крах с кадрите от войните в Афганистан и Чечения. Кампанията започва миналото десетилетие с репортажи, включително по развлекателни канали, колко е \"яко\" да си военен и някак си се пропускаше, че от войниците се очаква и да умират,  разказва  журналистът Дмитрий Карцев. С този етап е приключено и сега \"Уроци по мъжество\" показва как ученици в обикновено руско училище пеят \"Засега сме обикновени момчета, но ще настане ден и час - ще станем руски войници и всеки от нас се радва да служи на страната\". В 30-минутния филм се вижда как теоретичната подготовка преминава в практическа и ученичка изпреварва инструкторите си при разглобяване и сглобяване на калашник, без да обръща внимание, че от ръцете ѝ тече кръв. Късометражният филм завършва с военна спартакиада при условия, \"максимално близки до бойните\" - зима, пренощуване в замръзналата гора и ученици, които чакат неизвестно какво. На сутринта ги събират в някакъв хангар, където ги чакат родителите с по-малките им братя и сестри и православни свещеници. Вместо воински привет следва молитва.", "date": "2018.09.18", "title": "Видео: Деца в Русия пеят \"ние вече сме войници\""}
{"url": "https://www.dnevnik.bg/citat_na_deniia/2018/09/18/3312994_citat_na_denia_v_nai-gledanoto_vreme_govori_sreshtu/", "text": "Това каза пред представители на Американската търговска камара премиерът Бойко Борисов, цитиран от \"Фокус\". Борисов попита риторично какво трябва да се направи повече за свободата на словото.", "date": "2018.09.18", "title": "Цитат на деня: В най-гледаното време говори срещу мен, а нямало свобода на словото"}
{"url": "https://www.dnevnik.bg/evropa/2018/09/18/3312991_brjuksel_predstavi_ideite_si_za_modernizirane_na/", "text": "Европейската комисия представи идеите си за реформа на Световната търговска организация (СТО), целящи да противодействат на изкривяването на пазара и да убедят САЩ да не напускат организацията, предаде \"Ройтерс\". След като по-рано президентът на САЩ Доналд  Тръмп наложи нови мита  на китайски вносни стоки, ЕС разкри какви смята, че трябва да са мерките срещу изкривяващите пазара субсидии. Миналия месец  Тръмп каза, че може да  изтегли САЩ от СТО. \"Светът се промени, но СТО остана същата. Крайно време е да вземем мерки, за да помогнем на системата да се справи с предизвикателствата на днешната световна икономика и отново да заработи в полза на всички. А именно ЕС трябва да бъде водещ в този процес\", заяви еврокомисарят по търговията Сесилия Малмстрьом. Еврокомисията предлага да се модернизират правилата в областта на международната търговия, така че да обхванат днешната глобална икономика, да се засилят правомощията на СТО като наблюдател на търговията и да се намери начин за преодоляване на сегашния застой в системата за решаване на спорове на организацията. През юни лидерите на ЕС призоваха Еврокомисията да представи предложения със \"сходни по възгледи партньори\", които да подобрят СТО в ключови области като субсидиите. Малко са усилията за реформи, пожънали успех досега, а голяма част се намират в задънена улица, включително разговорите за намаляване на селскостопанските субсидии, увеличаване на достъпа до пазара, реформа на правилата за достъп до лекарства, подобряване на системата за решаване на спорове и либерализиране на търговията с услуги.", "date": "2018.09.18", "title": "Брюксел представи идеите си за модернизиране на Световната търговска организация"}
{"url": "https://www.dnevnik.bg/bulgaria/2018/09/18/3312993_specprokuraturata_e_razkrila_prestupna_grupa_za/", "text": "Специализираната прокуратура извършва претърсвания в служебни помещения в Регионална дирекция по горите – София, и в Държавно горско стопанство – Своге, съобщава институцията. Освен това се претърсват жилища в двата града, както и база в село Батулия в община Своге. Действията на Специализираната прокуратура са в рамките на разследване срещу организирана престъпна група, състояща се от длъжностни лица в Държавно горско стопанство – Своге, и ръководена от директора на Регионална дирекция по горите – София. Групата е създадена с користна цел и е извършвала незаконен добив и търговия с дървен материал в периода от 2014 г. до настоящия момент. Налице са доказателства за извършени от организираната престъпна група кражби на части от специализирана горска техника, умишлен палеж на автомобил и държане на огнестрелни оръжия без надлежно разрешение, се посочва в съобщението на прокуратурата. Към момента са задържани ръководителят - директор на Регионална дирекция по горите – София, и четирима от членовете на организираната престъпна група, сред които са директорът на Държавно горско стопанство – Своге, двама горски стражари от ДГС - Своге, и още един човек. При извършеното претърсване в базата в. Батулия, стопанисвана от двама от членовете на групата, са открити и незаконно държани 5 пушки и голямо количество боеприпаси. Претърсването и разпитите продължават и в момента. Повече информация по разследването ще бъде предоставена в сряда.", "date": "2018.09.18", "title": "Спецпрокуратурата е разкрила престъпна група за незаконен добив на дървесина"}
{"url": "https://www.dnevnik.bg/bulgaria/2018/09/18/3313014_meteorolozite_se_razbraha_s_ban_i_prekratiavat/", "text": "Учените от Националния институт по метеорология и хидрология (НИМ) прекратяват протеста си. Това става, след като синдикат \"Висше образование и наука\" към КНСБ, Българската академия на науките (БАН) и Министерството на образованието (МОН) постигнаха съгласие, съобщава КНСБ. Споразумението, подписано между четирите страни, гласи, че в срок до 31 октомври 2018 г., МОН ще разработи и внесе в Министерския съвет проект на постановление за  създаване на изследователски институт към МОН . Новата научна институция ще поеме всички функции и дейности на досегашния НИМХ към БАН. Тя ще придобие безвъзмездно имуществото на НИМХ при Българската академия на науките, включително архива му. До приключване на бюджетната година НИМХ ще разполага и ще се разпорежда със средствата от субсидията от държавния бюджет, както и със средствата от собствени приходи съгласно утвърдения бюджет на института. Управителният съвет на БАН се съгласява да разгледа  кандидатурите за временно изпълняващ длъжността директор на НИМХ , предложени им от Общото събрание на учените в НИМХ, и да предложи на председателя на БАН за назначаване една от тях, която да отговаря на устава на академията, предвижда още споразумението. Това се случва, след като в края на април метеоролозите изразиха  несъгласие с начина на разпределение  на средствата от БАН. След като прегояворите им с БАН не дадоха резултат, те преминаха в активни  протести  и поискаха да преминат към Министерство на образованието, а директорът им  проф. Христомир Брънзов беше отстранен от поста си  заради съмнения за злоупотреби. Синоптиците заплашваха, че има реална опасност да преустановят дейността си  заради липса на ръководство , както и директор, който да подписва документи.", "date": "2018.09.18", "title": "Метеоролозите се разбраха с БАН и прекратяват протеста си"}
{"url": "https://www.dnevnik.bg/sviat/2018/09/18/3313021_bezrazbornata_strelba_na_siriicite_svali_ruskiia/", "text": "Причината за свалянето на руския самолет Ил-20 край Сирия и гибелта на 15 военни на борда е \"екстензивната и безразборна\" стрелба на сирийската противовъздушна отбрана. Пълната отговорност за инцидента носи режимът на Башар ал Асад, неговите военни свалиха руския самолет. Това се казва в първата официална реакция на израелската армия след инцидента край бреговете на Сирия. Днес сутринта руската армия и лично министърът на отбраната Сергей Шойгу обвиниха \"безотговорните действия\" на израелски самолети F-16 при атаката им в провинция Латакия. Израелският посланик в Москва бе извикан за обяснения в министерството на външните работи. Израелската армия изрази съболезнования във връзка с гибелта на екипажа на самолета, който се използва за разузнаване, радиоелектронна борба и управление на полетите. \"Освен това държим отговорни за този злощастен инцидент Иран и терористичната организация \"Хизбула\", се казва в съобщението. В него Израел представя своята версия за случилото се. \"Тази нощ израелски бойни самолети атакуваха обект на сирийската армия, в който се подготвяше прехвърлянето от Иран към \"Хизбула\" в Ливан на системи за производство на прецизно насочвани и смъртоносни оръжия. С тях трябваше да бъде нападнат Израел, а за нас това е недопустима заплаха.\" В текста се посочва още, че добре сглобена и функционираща система за избягване на конфликти между израелската и руската армия е договорена между лидерите на двете държави и че тя е работела и в нощта срещу вторник. \"Резултатите от първоначалното разследване показват: 1. Екстензивната и безразборна стрелба на сирийската зенитна система (с ракети земя-въздух) е виновна за поразяването и свалянето на руския самолет. 2. Когато сирийската армия изстреля ракетите, уцелили руския самолет, израелските самолети вече бяха в израелското въздушно пространство. 3. По време на ударите срещу целта в Латакия руският самолет, който беше ударен, не се намираше в зоната на действия. 4. Сирийските зенитни батареи стреляха безразборно и, доколкото ни е известно, не са се интересували много да няма в небето и руски самолети. Израел ще сподели цялата свързана с инцидента информация с руското правителство, включително и за да потвърди фактите в това разследване.\" Какво представлява комплексът С-200 Американски официални източници на западни медии казват, че ракетата, свалила военния Ил-20, е от системата С-200. Това е зенитен комплекс, по който започва работа през 1958 г. и влиза на въоръжение през 1967 г. В бившия СССР с модернизирането си той носи различни имена - \"Анкара\", \"Вега\" и \"Дубна\", като през 80-те години с такива е снабдена и българската армия. На Запад комплексът е наричан SA-5 Gammon. По официални данни обсегът му е до 300 км и срещу цели на височина от 300 метра до 40 километра. Версията за износ е с някои променени характеристики. Управлението на полета и насочването към целта се извършва с полуактивна радиолокационна глава, монтирана на ракетата и разчитаща за автоматичното самонасочване на отражението от сигнал от високочестотен генератор на ракетата. Ако в продължение на 5 секунди няма сигнал от целта, се включва апаратура за издирването ѝ по скорост - пет сканирания в тесен диапазон и след това преминаване към сканиране в 30-гигахерцов широк диапазон. При отсъствие на сигнал от целта и след този опит ракетата получава команда за издигане вертикално нагоре за самоунищожаване в атмосферата.", "date": "2018.09.18", "title": "Безразборната стрелба на сирийците свали руския самолет, отвърна Израел"}
{"url": "https://www.dnevnik.bg/photos/2018/09/18/3312848_fotogaleriia_decata_i_pravilata_za_dvijenie/", "text": "Игра с участието на 4-5-годишни деца от детски градини се проведе днес в локалното платно пред сградата на Центъра за градска мобилност (ЦГМ).", "date": "2018.09.18", "title": "Фотогалерия: Деца и уличното движение"}
{"url": "https://www.dnevnik.bg/sport/2018/09/18/3312988_pregovorite_mejdu_uaildur_i_fjuri_sa_na_finalnata_prava/", "text": "Обявяването на боксовия мегасблъсък между Дионтей Уайлдър и Тайсън Фюри е все по-близо. Въпреки че мачът все още не е потвърден, в понеделник с пресконференция в Лондон ще започне неговото промотиране, обяви Франк Уорън. Промотърът на Фюри отхвърли появилите се в последните седмици твърдения, че неговият клиент ще се откаже от двубоя. Наскоро британският боксьор публикува в социалните мрежи видео от своя тренировка, в което се закани на американеца. \"Казах, че този мач със сигурност ще се случи, и той ще се случи. В понеделник ще имаме пресконференция в Лондон. Уайлдър ще бъде в града. Това ще е началото на турнето. Ще направим Лондон, след това отиваме в Ню Йорк, а после към Лос Анджелис\", заяви Уорън пред IFL TV. На този етап не е ясно къде ще се състои мачът, но по думите на британски промотър \"западното крайбрежие на САЩ е фаворитът към момента\". Срещата трябва да е през ноември и декември, като и датата все още се уточнява. \"Трябва да решим кое ще е мястото. Но това не е проблем. Въпросът е кой ще похарчи повече пари. С избора на място вървят и обичайните неща със съдиите. Ако отидем в Лас Вегас, те ще искат да назначат всички длъжностни лица. А ние искаме това да стане след договорка между двете страни, за да бъдат възможно най-неутрални. Това е едно от нещата, по които работим\", обясни Уорън. Мачът между Уайлдър и Фюри ще противопостави двама боксьори без загуба на професионалния ринг. 32-годишният американец, който държи най-престижната световна титла - на Световния боксов съвет (WBC), има 40 победи в 40 мача, 39 от които с нокаут. Последният му мач беше през март срещу друг непобеден боксьор - кубинеца Луис Ортис. Уайлдър спечели с технически нокаут в десетия рунд и направи седма поредна успешна защита на пояса си. Фюри има 27 победи в 27 мача, 19 от които с нокаут. През ноември 2015 г. той шокира боксовия свят, след като свали от трона Владимир Кличко. Британецът нанесе първа загуба на украинеца от 11 години и спечели световните титли на WBA, IBF, WBO и IBO. Впоследствие Кличко активира клаузата за реванш в договора им. Срещата беше отлагана два пъти от Фюри и в крайна сметка не се състоя. Британецът беше обвинен в употреба на допинг през юни 2016 г., като призна, че е  взимал редовно кокаин, за да се бори с депресия . Забавеното решение по обвинението на Антидопинговата агенция на Великобритания (UKAD) доведе до спор между организацията и боксьора. В края на 2017 г.  двете страни се споразумяха за двегодишно наказание  със задна дата. Това отвори вратите пред Фюри, който успя да си върне и боксовия лиценз. Бившият световен шампион се завърна на ринга през юни с победа срещу албанеца Сефер Сефери. Преди месец британецът изигра още един двубой, като надигра по точки италианеца Франческо Пианета.", "date": "2018.09.18", "title": "Преговорите между Уайлдър и Фюри са на финалната права"}
{"url": "https://www.dnevnik.bg/politika/2018/09/18/3313013_prezidentut_prizova_kabineta_da_spazva_zakona/", "text": "Президентът Румен Радев призова правителството да спазва закона. Пред журналисти в Букурещ той коментира кога ще подпише указа за освобождаването на Младен Маринов като главен секретар на МВР, за да оглави ведомството. Той обясни, че очаква правителството да изпълни законовата процедура за целта. Не става въпрос за война между институциите, а за спазване на закона. Законът не се коментира, а се спазва. Изглежда, за правителството е непосилна задача да спазят закона и това не е първият случай, обяви Радев пред български журналисти в Букурещ, където участва днес в срещата на върха на инициативата \"Три морета\". Запитан дали има обозрим срок, в който указът ще бъде подписан, държавният глава заяви, че стига да се изпълни това, което повеляват нормативните документи, той винаги е открит и готов за конструктивни решения. \"Елементарно е. Трябва да се изпълни съгласувателна писмена процедура, която се дължи по закон\", заяви Румен Радев, цитиран от агенция \"Фокус\".  Той обясни и мотивите си  да сезира Конституционния съд  за текстовете от новия Административнопроцесуален кодекс, на който  наложи вето , което по-късно  бе преодоляно  от Народното събрание. \"Законността не е услуга, която правовата държава предоставя на гражданите, а условие за нейното съществуване. Считам, че редица разпоредби в предложението за изменения на Административнопроцесуалния кодекс не съответстват на нашата конституция\", подчерта държавният глава. Държавният глава оспорва въведените правила за родовата и местната подсъдност по административни дела. Тези правила създават препятствия пред правораздаването за гражданите и организациите и не осигуряват по-лесен, по-бърз и по-евтин достъп до правосъдие. Поради това те не съответстват на принципа на правовата държава и на правото на защита. Помолен да коментира  твърдението от сутринта на зам.-председателя на ГЕРБ Цветан Цветанов , че президентът е в международна изолация, Румен Радев заяви, че пожелава всекиму такава изолация. \"Когато хора разбират от всичко и успяват да коментират всичко от недвижима собственост до външна политика, виждате резултатът какъв е\", заключи той.", "date": "2018.09.18", "title": "Президентът призова кабинета да спазва закона"}
{"url": "https://www.dnevnik.bg/bulgaria/2018/09/18/3313030_velikoturnovskiia_universitet_otvaria_filial_v/", "text": "Великотърновският университет (ВТУ) \"Св. св. Кирил и Методий\" ще отвори филиал в Македония и така ще стане първият чуждестранен университет, влязъл в страната. Това съобщи ректорът му проф. Христо Бонджолов на пресконференция днес, цитиран от БНР. Той посочи, че до края на септември се очаква решение на македонското правителство за разкриване на филиала в град Свети Никола, като ще се ползва базата на частния университет по славянски науки в града. \"Ние се опитваме да се дистанцираме максимално от политики и вражди. Гледаме на нещата чисто академично. Това е във взаимен интерес на двата университета. Важно е първият чуждестранен университет да бъде български. Чрез университета в Македония ние работим с Косово, Албания, Сърбия\", каза ректорът. Във великотърновския филиал в Македония е заявено обучение по английски език на 100 магистри по английска филология, регионално развитие и информационни технологии. Три години след фалита на ВТУ днес учебното заведение е стабилизирано и е разплатило дългове за над 6 милиона лева, съобщи още Бонджолов.", "date": "2018.09.18", "title": "Великотърновският университет отваря филиал в Македония"}
{"url": "https://www.dnevnik.bg/bulgaria/2018/09/18/3313043_minju_staikov_iztochval_i_evrofondove_tvurdi/", "text": "Злоупотреба с евросредства в размер на 7 млн. лв. е открила прокуратурата в делото \"Винпром Карнобат\". Това се разбра на днешното заседание на Апелативния специализиран наказателен съд, който разглежда мерките за неотклонение на собственика на групата компании около \"Винпром Карнобат\" Миню Стайков, роднината му Белун Хазърбасанов и собственика на помещенията, в които са произвеждани нелегално цигари, Иван Димитров. Тримата са обвинени в данъчни престъпления, пране на пари и продажба на акцизни стоки без бандерол. Прокуратурата представи днес нови десет тома доказателства. Прокурор Димитър Петров разказа пред медиите схемата: деца на служители на Стайков във фирмата \"Сис Индъстрис\" са кандидатствали по програмата \"Млад фермер\", а отпуснатите им евросредства са предавали на Стайков. Това е документирано с обратни писма до собственика на групата компании около \"Винпром Карнобат\", в които младежите са записали, че действителният притежател на всички права, които ще придобият, ще бъде именно Стайков, обясни прокурор Петров. Според прокуратурата има доказателства, че парите реално са стигнали до Стайков. Става дума за регистрирани девет еднолични търговци през тази и миналата година, които източвали европарите и ги предавали на Стайков. Специализираната прокуратура е информирала Службата за разследване на измами с евросредства.  Тя поиска той и другите двама обвиняеми да останат постоянно в ареста, за да не повлияят на свидетелите по делото и да не прикриват престъпленията, в които са обвинени. Според защитата на Стайков обратните писма не са забранени от закона и нямат никаква правна стойност. Адвокатът му Лъчезар Таков отбеляза, че членовете на тази група са изключително разнородни като социален статус. Стайков е бизнесмен, известен в цялата страна. Друг член обаче е шофьорът Манчо Колев. Има и член на групата общ работник ­Цветан Колев. Четвъртият е пък Алекси Трифонов, за който изобщо не се знаело какъв е социалният му статус. \"Защо му е на Стайков да се обгражда с хора от различен статус\", попита Таков. Той обърна внимание и че ремаркето, което е регистрирано на името на тъщата на Стайков и открито във фабриката за нелегални цигари е било без гуми и спряно от движение. Всъщност установяване на престъпното сдружение започва именно от фабриката за нелегални цигари в Карнобат, която антимафиоти атакуваха на 18 юли. Фабриката се е помещавала в сгради, собственост на Иван Димитров. Неговият адвокат Ина Лучева попита защо досега не е разпитан и дори търсен наемателят на помещението Емил Емилов. Тя обърна внимание, че още на 18 юли Димитров е бил задържан за един ден и след това е бил освободен. За месец и половина той нито се е укривал, нито се е опитвал да повлиява на свидетели. На 18 юли, освен Димитров, са били задържани и Манчо, и Цветан Колеви, които също са освободени след 24 часа. Адвокатите и обвиняемите поискаха по-леки мерки за неотклонение. \"Искам дебело да подчертая, че се занимавам със земеделие и преработка на земеделски продукти. Не съм се занимавал дори с обществени поръчки, защото съм знаел, че е опасно\", обясни в своя защита Миню Стайков.", "date": "2018.09.18", "title": "Миню Стайков източвал и еврофондове, твърди прокуратурата"}
{"url": "https://www.dnevnik.bg/sport/2018/09/18/3312941_eliud_kipchoge_i_smazvashtoto_mu_postijenie_na/", "text": "Представете си да бягате 100 метра за 17,2 секунди. Бавничко е, нали (световният рекорд на Юсейн Болт е 9,58 сек.)? Но сега си представете да пробягате същите тези 100 метра за 17,2 секунди общо 421 пъти без почивка. Това  направи Елиуд Кипчоге в неделя на маратона в Берлин, където записа най-доброто постижение в историята - 2.01:39 часа . По пътя към триумфа си той е бягал с близо 21 км/ч средна скорост по 42-километровото трасе. \"Нямам думи да опиша този ден. Истински благодарен и щастлив съм, че счупих световния рекорд\", каза 33-годишният кениец след третата си победа в маратона в Берлин. Той добави, че никога не е спирал да вярва в себе си. Невероятното постижение \"Да сляза под 2.02 часа е просто невероятно и вярвам, че мога да сваля още при подобни добри условия\", заяви Кипчоге, който е определян от мнозина за най-добрия маратонец в историята. В кариерата си той се е състезавал в 11 маратона, като от тях е спечелил десет. Той триумфира три пъти в Берлин и три пъти в Лондон, а през 2016 г. стана и олимпийски шампион в Рио де Жанейро. Единствено през 2013 г. остана втори в Берлин. Сега Кипчоге постигна забележителен резултат по впечатляващ начин. Той свали цели 78 секунди от предишното върхово постижение на сънародника си Денис Кимето. Това е най-голямата разлика между два последователни рекорда за повече от половин век, откакто през 1967 австралиецът Дерек Клейтън свали 2:37 мин. от рекорда. За пръв път маратонът се провежда при сегашната дистанция от 42 195 метра на олимпийските игри в Лондон през 1908 г. Шампион става американецът Джони Хейс с 2.55:18 ч. Оттогава са минали 110 години, а напредъкът в тренировъчния процес, подготовката и технологиите промени осезаемо бягането на дълги разстояния. С това се промениха и най-добрите времена. Въпреки това в момента подобряването на рекордите е много трудно. Тъкмо това прави забележително стореното от Кипчоге. Освен крайния резултат обаче детайлите от бягането на кениеца също привличат вниманието. От началото Кипчоге беше поведен от трима пейсмейкъри. При десетия километър той се движеше с време за рекорд. Малко след средата на трасето кениецът остана сам и показа впечатляващо време, като дори беше по-бърз. Разбивката на времето му сочи, че до средата той е бягал за 1.01:06 часа, а след това е бил с 30 секунди по-бърз. \"Беше много трудно. Бях напълно подготвен да направя своето състезание. Трябваше да се съсредоточа върху работата, която свърших в Кения, и това ми помогна да натисна\", заяви победителят. На точното място Ако искате да гоните световния рекорд, то Берлин е мястото. В много градове по света се провеждат значими маратони, но този в Берлин е специален. В неделя върховото постижение в маратона беше подобрено за седми път в последните 15 години и всеки път това е ставало тъкмо там. Маратонът в Берлин се провежда за пръв път през 1974 г., като тогава 284 състезатели бягат из околията на града. През 1981 г. надпреварата се пренася на улиците на града и сега всяка година събира по над 70 000 участници. Преди четири години, когато Кимето записа предишното върхово постижение, директорът на маратона Марк Милде заяви пред Би Би Си, че това е идеалното място за рекорди. И обясни, че трасето е равно, с минимална денивелация и има само няколко завоя. Състезанието започва на 38 м надморска височина и не слиза под 37, нито се изкачва на повече от 58 м. Допълнителен плюс са атмосферните условия - по това време на септември няма силен вятър, а температурите обикновено са между 12 и 18 градуса. Според експертите перфектните температури за бягане са между 10 и 16 градуса. Мисия \"Под 2 часа\" Преди година  Кипчоге беше част от проекта на \"Найки\" за слизане под 2 часа . Тогава заедно с още няколко елитни състезатели кениецът бяга на пистата \"Монца\". Организаторите се бяха постарали да осигурят идеалните условия за маратонско бягане - от трасето до подбора и разпределението на пейсмейкърите. Това даде частичен резултат и Кипчоге завърши за 2.00:25 часа, но резултатът не беше приет за официален. Все пак опитът в \"Мисия под 2 часа\" вероятно е помогнал да кениеца да стигне до сегашния си рекорд. \"След \"Монца\" повярвах, че е способен да счупи рекорда. Сега той се справи с невероятен стил и пренаписа историята, като беше невероятно силен и съсредоточен, владеейки улиците на Берлин\", написа Паула Радклиф, която е бивша рекордьорка при жените. Сега остава въпросът осъществима ли е мечтата за слизане под 2 часа. За обществото на бегачите остава паметно изследване на д-р Майкъл Джойнър от 1991 г., когато световният рекорд е 2.06:50 часа. В него той изчислява, че абсолютният предел на човешките възможности е 1.58 часа. По времето на излизането му изследването беше прието за смехотворно, но след героичното бягане на Кипчоге в неделя изведнъж вече не изглежда толкова далеч, коментира \"Гардиън\".", "date": "2018.09.18", "title": "Елиуд Кипчоге и смазващото му постижение на маратона в Берлин"}
{"url": "https://www.dnevnik.bg/evropa/2018/09/18/3313048_imigrantite_ot_es_ne_triabva_da_polzvat_preferencii/", "text": "Великобритания не трябва да дава привилегировано положение на гражданите от Европейския съюз в имиграционната си система след Брекзит, се посочва в доклад, поръчан от британското правителство, предаде \"Ройтерс\". Свързаните с имиграцията опасения бяха ключов двигател за вота през 2016 г. за излизането на Великобритания от ЕС. Премиерът Тереза Мей обеща да сложи край на неограничената свобода на движение, когато Великобритания напусне съюза, но засега е представила малко подробности за това какви ще са правилата. Консултативната комисия по миграцията, независим орган, който дава съвети на правителството в областта, заяви също, че Великобритания трябва да улесни приема на мигранти с висока квалификация вместо на нискоквалифицирани работници. \"Не виждаме наложителни причини да се предлагат различни правила за граждани от Европейското икономическо пространство (ЕИП) и за такива извън него, освен ако Великобритания не иска да използва миграцията в преговорите\", се казва в доклада, поръчан от британското правителство. Неговата цел е да оцени ефекта върху пазара на труда и да направи препоръки за имиграционната система след Брекзит. Председателят на комисията Алан Манинг каза, че като цяло натискът от миграцията от ЕС е бил умерен и че британците са пострадали в по-голяма степен от повишаването на цените заради спадането на курса на паунда след референдума за Брекзит. Малко повече от шест месеца преди излизането си от ЕС Великобритания все още не е постигнала сделка за \"развода\" с Брюксел. Ако такава бъде сключена, Лондон и ЕС заявиха, че до края на преходния период през декември 2020 г. хората ще могат да се движат, да живеят и да работят на същата основа, както досега. В доклада на комисията се препоръчва таванът за идващите във Великобритания с визи Tier 2 (за квалифицирани работници от страни извън ЕИП) да бъде премахнат. Нетната миграция на граждани на ЕС към Великобритания значително намаля от референдума досега, като данните през август показаха, че тя  е достигнала най-ниските си нива  от 2012 г. до март тази година. След обявяването на доклада правителството заяви, че ще \"обмисли внимателно\" предложенията. Говорител на министерството подчерта, че правителството желае гражданите на ЕС да продължат да играят положителна роля в Обединеното кралство, след като то напусне съюза.", "date": "2018.09.18", "title": "Имигрантите от ЕС не трябва да ползват преференции след Брекзит, се посочва в доклад"}
{"url": "https://www.dnevnik.bg/politika/2018/09/18/3313049_bsp_ne_podkrepi_prezidenta_za_baveneto_na/", "text": "БСП не взе страна в спора между президента Румен Радев и правителството за освобождаването на Младен Маринов като главен секретар на МВР, за да може да бъде избран за вътрешен министър. Държавният глава не бърза с указа, тъй като смята, че е нужна  съгласувателна процедура между двете институции , а според  премиера Бойко Борисов тя е формалност  и е важно желанието на Маринов да бъде освободен от поста. Днес лидерът на БСП Корнелия Нинова отказа да даде оценки на поведението и на двете институции, но коментира, че вече \"седмица или десет дни не могат да се разберат по коя процедура да сменят един неподходящ министър с друг неподходящ министър\". \"Който министър и да смените, с когото и да го смените - това няма да промени политиката ви. Това е агония за държавата и печелене на време за оцеляване на \"Борисов 3\". ГЕРБ и това правителство си отиват\", обяви Нинова. Според нея обществото се вълнува не от това, а от цената на хляба, новите идеи за здравни осигуровки и др. \"Искаме оставката на цялото правителство. Когато внесат тези предложения, ние ще гласуваме против и продължаваме да повдигаме важните теми, които вълнуват хората извън жълтите павета\", каза още Нинова. БСП застъпва тезата за предсрочни парламентарни избори, след като Румен Радев обяви, че в този момент те няма да променят нищо. По-рано днес и президентът, и социалистите внесоха жалби в Конституционния съд заради промените в Административнопроцесуалния кодекс. \"С тези поправки правителството посегна на прозрачността, на информираността на обществото, направи правосъдието недостъпно, като увеличи таксите 74 пъти\", каза Нинова.", "date": "2018.09.18", "title": "БСП не подкрепи президента за бавенето на освобождаването на Младен Маринов"}
{"url": "https://www.dnevnik.bg/biznes/2018/09/18/3313084_bsp_iska_dds_za_hliaba_da_bude_namalen_na_5/", "text": "БСП ще предложи законови поправки, с които данъкът върху добавената стойност (ДДС) на хляба да бъде намален от 20 на 5 процентни пункта. Това обяви партийният лидер Корнелия Нинова след заседанието на Изпълнителното бюро на БСП, на което била разгледана темата за хляба. \"Хлябът е важна стока, която влиза всеки ден във всеки дом\", обяви Нинова. Според информацията на БСП в момента от ДДС върху хляба в бюджета се внасят 60 млн. лв. и загубите биха били около 45 млн. лв. Те обаче можело да намалеят от осветляване на сектора и по-голяма консумация. Според Нинова обаче е нужен по-голям контрол, тъй като рискът бил търговците да не намалят цената, а да прибират по-голяма печалба при по-нисък данък. По изчисления на БСП, ако един хляб струва например 1 лев, 45 стотинки са за търговците. БСП иска по-ниски ставка на ДДС и за други хранителни продукти, тъй като само в България и Дания от целия Европейски съюз нямало диференциран данък за храните.", "date": "2018.09.18", "title": "БСП иска ДДС за хляба да бъде намален на 5%"}
{"url": "https://www.dnevnik.bg/sviat/2018/09/18/3313093_er_frans_veche_niama_da_leti_do_iran/", "text": "Френската авиокомпания \"Ер Франс\" (Air France) спира полетите си до Техеран от днес, 18 септември, заради слабата им търговска рентабилност, свързана с американските санкции срещу Техеран. Това съобщи ръководството на авиопревозвача, цитирано от \"Франс прес\" и БТА. \"Ер Франс\" беше прехвърлила към нискотарифното си подразделение \"Джун\" (Joon) връзките с Техеран, но от 4 август полетите са намалели от три пъти седмично до един на седмица, посочи службата по комуникации на групата. Британската авиокомпания \"Бритиш еъруейз\" (British Airways) също обяви в края на август, че след месец ще спре полетите си до Иран, тъй като не са рентабилни. Последният ѝ полет до Техеран ще бъде на 22 септември с връщане на 23 септември.", "date": "2018.09.18", "title": "\"Ер Франс\" вече няма да лети до Иран"}
{"url": "https://www.dnevnik.bg/sviat/2018/09/18/3313096_vrajduvashtite_sili_v_libiia_podnoviha_srajeniiata_v/", "text": "Либийските власти заявиха, че сраженията между враждуващите милиции в столицата Триполи са избухнали отново въпреки започналото този месец примирие. При сраженията бяха повредени генератори, а това предизвика масови спирания на тока в цяла Либия, предаде \"Асошиейтед прес\". По официални данни днес е бил спрял токът в район, простиращ се от Триполи до западната граница на Либия с Тунис и в райони на юг. Инженерни екипи в момента работят, за да възстановят електрозахранването на столицата. Вчера подкрепяната от ООН власт в Триполи затвори  единственото си работещо международно летище  от съображения за сигурност. Либия изпадна в хаос след бунта от 2011 г., довел до свалянето на Муамар Кадафи, както и до смъртта му. В момента тя се управлява от враждуващи помежду си властови центрове, намиращи се в Триполи и в Източна Либия, като всеки от тях е подкрепян от различни милиции. /БТА", "date": "2018.09.18", "title": "Враждуващите сили в Либия подновиха сраженията в Триполи"}
{"url": "https://www.dnevnik.bg/citat_na_deniia/2018/09/18/3313108_citat_na_denia_evropa_triabva_da_disha_s_dva_droba/", "text": "Европа трябва да диша с два дроба, един от изток и един от запад. Ако това не се случва, ще остане без дъх и аз имам усещането, че нашият съюз започва да остава без дъх. Затова трябва да поставим акцент повече от всякога върху ценностите на сътрудничеството и да използваме общ език за изтока и запада.\" Това заяви председателят на Европейската комисия Жан-Клод Юнкер на срещата на инициативата \"Три морета\" в Букурещ, предаде БТА. Юнкер изтъкна, че \"европейската свързаност е от изключителна важност\". \"Подкрепяме тази инициатива и ви окуражаваме да отваряте нови пътища на комуникация между двата дроба на континента, както и на север и юг, защото само така ще можем да осъществим един проект, който е скъп за всички европейци.\"", "date": "2018.09.18", "title": "Цитат на деня: Европа трябва да диша с два дроба, един от изток и един от запад"}
{"url": "https://www.dnevnik.bg/bulgaria/2018/09/18/3313097_veterinari_shte_opitat_da_vliazat_v_stopanstvo_s/", "text": "Екип от ветеринарни лекари от София ще направи опит да влезе във фермата на стопанка от Болярово, която не допуска властите до него през последните два месеца. Това реши на извънредно заседание областната епизоотична комисия в Ямбол, съобщи БНР. Това е единствената ферма, в която въпреки положителните проби за чума от два месеца лекари не са допускани. В последните няколко дни обаче 11 овце от стадото са умрели. Ако и днес фермерите не осигурят достъп до стопанството си, ще се чака решение на прокуратурата. По-рано директорът на Агенцията по храните  изпрати сигнал до главния прокурор  по случая и поиска съдействие.  \"Тук говорим за общественото здраве, сега има възможност с екип от специалисти от София и с местните колеги да се изясни ситуацията\", обяви зам.-министърът на земеделието Янко Иванов, цитиран от пресцентъра си.", "date": "2018.09.18", "title": "Ветеринари ще опитат да влязат в стопанство с умрели животни"}
{"url": "https://www.dnevnik.bg/photos/2018/09/18/3312862_fotogaleriia_vecheria_v_bialo_v_nju_iork/", "text": "Всяка година за Ню Йорк се провежда ''Вечеря в бяло'', която събира хиляди хора. Този път те бяха изненадани с пътуване с лодка до остров Говернорс.", "date": "2018.09.18", "title": "Фотогалерия: Вечеря за 6500 души в бяло"}
{"url": "https://www.dnevnik.bg/sviat/2018/09/18/3313116_kitai_iska_da_se_namesi_v_izborite_prez_noemvri_kaza/", "text": "Президентът на САЩ Доналд Тръмп обяви, че Китай се опитва да повлияе на резултатите от междинните избори в САЩ през ноември. В профила си в \"Туитър\" държавният глава не предостави доказателства. Той вече е свързвал Пекин с кибератаката срещу Демократическата партия отпреди 2 години, месеци преди президентските избори, на които Тръмп победи Хилъри Клинтън. В последната си публикация обаче той не говори за кибератака, а загатна за връзка с търговската война, в която на практика влязоха Вашингтон и Пекин с налагането на допълнителни мита на стоки на стойност десетки милиарди долари. Днес САЩ съобщиха, че  ще добавят в списъка стоки за 200 млрд. долара , а анализатори допускат, че това може да засегне земеделските и индустриалните производители в САЩ. \"Китай открито е заявявал, че активно се опитва да повлияе и да промени изборите ни, като нападне фермерите ни и индустриалните ни работници, защото са ми верни\", написа президентът. \"Това, което Китай не разбира, е, че тези хора са велики патриоти, които добре разбират, че Китай се възползва от САЩ в търговията от много години. Те също така знаят, че аз съм човекът, който знае как да спре това\", продължи Тръмп и обеща, че ще има \"голям и бърз\" икономически отговор срещу Китай, ако американските земеделци и индустриални работници се окажат на прицел на Пекин.", "date": "2018.09.18", "title": "Китай иска да се намеси в изборите през ноември, каза Тръмп"}
{"url": "https://www.dnevnik.bg/bulgaria/2018/09/18/3313120_treta_uslovna_prisuda_poluchi_lekar_s_falshiva_diploma/", "text": "Старозагорският лекар Иван Вуцов получи трета условна присъда заради подправената си диплома, в която пише, че е специалист по \"Кардиология\", информира  news.lex.bg . Районният съд в Стара Загора е осъдил Вуцов условно на година и половина затвор с 3-годишен изпитателен срок и глоба от 200 лева. Той беше признат за виновен за това, че повече от 12 години е упражнявал професия, за която няма правоспособност. От май 2003 г. до 30 септември 2015 г. Вуцов е работил като кардиолог в 3 болници в Стара Загора и сключвал договори с НЗОК за изпълнение на високоспециализирани и специализирани медицински дейности. Свидетелството му по \"Кардиология\" обаче е било подправено, след като той два пъти се явявал на държавен изпит, но не успявал да го вземе. След второто си неуспешно явяване Вуцов поискал от Медицинския университет в София да му издаде дубликат на дипломата за \"Вътрешни болести\", тъй като бил изгубил оригинала. Именно този дубликат бил преправен, като на мястото на специалност \"Вътрешни болести\" била изписана специалност \"Кардиология\". Вуцов има още две условни присъди, свързани все с дипломата му. В началото на годината съдът в Стара Загора го осъди на 2 г. затвор условно с 4-годишен изпитателен срок, защото се е възползвал от преправения документ пред двама шефове на болници. За използването на подправената диплома в университета Вуцов получи друга условна присъда от 2 години затвор от Софийския районен съд.", "date": "2018.09.18", "title": "Трета условна присъда получи лекар с фалшива диплома"}
{"url": "https://www.dnevnik.bg/sport/2018/09/18/3313142_bfs_pusna_bileti_ot_7_do_200_leva_za_macha_s_kipur/", "text": "Българският футболен съюз (БФС) обяви цени на билетите от 7 до 200 лева за второто домакинство на националния отбор в Лигата на нациите. Тимът, воден от Петър Хубчев, посреща Кипър на Националния стадион \"Васил Левски\" на 13 октомври. Maчът започва в 21.45 часа, а българските футболисти ще търсят трета поредна победа в новия турнир на УЕФА. От днес до 25 септември билетите се продават с 25% намаление. Пропуските за сектор Б и сектор Г струват по 7 лева, за сектор В - 15 лева, в сектор А - 20 лева, а за вип ложите - по 75 и 150 лева. От 26 септември до деня на мача билетите ще са съответно по 10, 20, 30, 100 и 250 лева. Футболният съюз обяви, че продължава инициативата \"Семеен сектор\" заедно с партньора си \"Виваком\". Тя дава възможност на родителите да заведат децата си в обособената зона (сектор А, блок 8) на по-ниски цени - възрастният купува билет на реалната му цена за сектора и има право да заведе до три малолетни лица срещу допълнителни 2 лева на пропуск. Българският отбор има пълен актив от шест точки след първите си две срещи в група 3 от третата по сила дивизия в Лигата на нациите. Националите  спечелиха гостуването си на Словения с 2:1 , след което  надиграха Норвегия с 1:0 у дома. След мача с Кипър на 13 октомври тимът на Петър Хубчев ще гостува на Норвегия на 16 октомври. Последните два мача са гостуване на Кипър на 16 ноември и домакинство на Словения на 19 ноември. От 18.09 до 24.09 - 20 лв. От 25.09 до 13.10 - 30 лв. От 18.09 до 24.09 - 15 лв. От 25.09 до 13.10 - 20 лв. От 18.09 до 24.09 - 7 лв. От 25.09 до 13.10 - 10 лв. От 18.09 до 24.09 - 150 лв. От 25.09 до 13.10 - 200 лв. От 18.09 до 24.09 - 75 лв. От 25.09 до 13.10 - 100 лв.", "date": "2018.09.18", "title": "БФС пусна билети от 7 до 200 лева за мача с Кипър"}
{"url": "https://www.dnevnik.bg/sport/2018/09/18/3313104_zapochna_uindsurf_predizvikatelstvo_turseshto_reshenie/", "text": "Илияна Стоилова  и Йоан Колев поеха по предизвикателството с научна цел WIND2WIN, в което ще изминат 300 км с уиндсърф по вода от най-северната до най-южната точка на Черно море. В 10 ч. двамата потеглиха от Дуранкулак, като се очаква в сряда вечерта да пристигнат в Резово. С начинанието си Стоилова и Колев се надяват  да привлекат вниманието на повече хора по проблема със замърсяването на Черно море с пластмаса . По време на изпитанието специален екип от биолози ще събира проби от водата и ще локализира проблемните зони с отпадъци.  Предизвикателството за Стоилова и Колев е разделено на две части, като те ще изминат по 150 км на ден. Според информацията около 13 ч. двамата уиндсърфисти са стигнали нос Калиакра. Крайната им цел за деня е да достигнат до Бяла. В сряда двамата ще направят преход през Бургаския залив в посока Созопол, а изпитанието им ще завърши в Резово. През повечето време Стоилова и Колев се движат успоредно и в близост до брега, но в зависимост от условията в някои момента излизат в открито море. Местонахождението на двамата може да бъде  проследено на живо .", "date": "2018.09.18", "title": "Започна уиндсърф събитието, търсещо решение на проблема с пластмасата в Черно море"}
{"url": "https://www.dnevnik.bg/sviat/2018/09/18/3313170_rosatom_shte_zapochne_skoro_da_stroi_dva_iadreni/", "text": "Росатом\" ще започне скоро да строи два ядрени реактора в унгарската ядрена централа \"Пакш\". Това съобщи президентът Владимир Путин по време на срещата си с унгарския премиер Виктор Орбан. Путин каза още, че Унгария \"несъмнено\" е един от ключовите европейски партньори на Русия и че двустранните отношения се развиват във всички направления, предаде ТАСС. В началото на разговорите си с гостуващия в Москва унгарски премиер Виктор Орбан руският президент изтъкна активната работа на междуправителствена комисия и развитието на отношенията между регионите. По думите на Путин през 2017 г. стокооборотът между Унгария и Русия се е повишил с 25 на сто, а през първото полугодие на 2018 г. - с още една трета. Взаимните инвестиции възлизат на около един милиард долара и се изпълняват \"добри, перспективни и големи проекти\", заключи той. Заради наложените от ЕС санкции стокооборотът на Унгария с Русия намаля, но двете страни успяха да преодолеят тази тенденция, заяви Орбан. Той добави, че настоящата му визита е с цел да благодари за извършената съвместна работа. Премиерът на Унгария каза, че има голям потенциал за сътрудничество в селското стопанство, енергетиката, културата и други сфери. \"Срещата ми с вас има голямо значение за унгарската политика\", заяви Виктор Орбан. \"Не може да се каже, че за нашето сътрудничество винаги има благоприятен климат. Но всички неприятности съществуват, за да можем да се борим с тях заедно. Мисля, че успяваме\", заключи министър-председателят на Унгария. В двустранните преговори в широк формат участват от руска страна президентският съветник Юрий Ушаков, външният министър Сергей Лавров и министрите на промишлеността и търговията Денис Мантуров и на здравеопазването Вероника Скворцова. В унгарската делегация влизат външният министър Петер Сиярто, премиерският съветник Янош Бала и министърът без портфейл Янош Шули, отговарящ за ядрената енергетика.", "date": "2018.09.18", "title": "\"Росатом\" ще започне \"скоро\" да строи два ядрени реактора в Унгария"}
{"url": "https://www.dnevnik.bg/bulgaria/2018/09/18/3313160_sudiiskata_kolegiia_vze_merki_za_raztovarvane_na/", "text": "Съдийската колегия на Висшия съдебен съвет (ВСС) откри процедура за преместване на 15 съдии в гражданското отделение на Софийския районен съд (СРС). Предложението беше подкрепено единодушно, макар някои членове на колегията да го направиха с уговорка, информира news.lex.bg. Проучване e показало, че 22 съдии от страната искат да се преместят в столицата. Но след преглед на документите е решено да бъдат уважени заявленията на 16 от тях. Единият магистрат обаче е оттеглил сам заявлението си. Цветинка Пашкунова обяви, че въпросът с натовареността на СРС трябва да бъде решен, а механизмът за преместване е най-бързият начин за това. Но подчерта, че този подход не трябва се превръща в правило. Обърна внимание и на въпроса, че преместванията в София могат да доведат до натовареност на съответните съдилища в страната.  Междувременно колегията реши да предложи на пленума на ВСС да закрие 9 щатни бройки в окръжни съдилища и да разкрие шест в Софийския градски съд (СГС), две в Специализирания наказателен съд и една в Апелативния специализиран наказателен съд. Закриват се по една бройка в Перник, Пазарджик, Ямбол и Плевен и по две в Силистра и Велико Търново.  Председателят на Върховния административен съд (ВАС) Георги Чолаков изрази несъгласие с това предложение, като заяви, че след измененията от лятото в Гражданско-процесуалния кодекс (ГПК) застрахователните и потребителските дела ще се гледат и в страната, а не само в София - както на практика се получаваше досега. Според Даниела Марчева ефектът е промяната щял да е пренебрежимо малък. По време на заседанията на правната комисия в парламента, когато се обсъждаше въпросът с промените в ГПК, тя изтъкна, че 80% от застрахователните дела в София са с ищци, които не живеят в столицата.", "date": "2018.09.18", "title": "Съдийската колегия взе мерки за разтоварване на софийските съдилища"}
{"url": "https://www.dnevnik.bg/bulgaria/2018/09/18/3313181_advokat_djuzepe_konsolo_predlaga_da_posrednichi_mejdu/", "text": "Италианският адвокат Джузепе Консоло, който защитаваше Сергей Антонов в процеса за атентата срещу папа Йоан-Павел Втори през 80-те години на миналия век, заявява желание и готовност да посредничи в решаването на спора между Симеон Сакскобургготски и държавата за наследството на царете Фердинанд и Борис III. В писмо, изпратено до БТА и публикувано на сайта на агенцията, адвокатът обяснява, че е мотивиран от своята привързаност към България и от подкрепата, която получил по време на процеса срещу Антонов от Сакскобургготски, чийто \"самотен глас в защита на българина Антонов се е чувал по света, придружен от личното му влияние и връзки, с които се стремеше да увери, че \"българската следа е една измислица\". Джузепе Консоло посочва, че би искал да се запознае с документацията по спора за двореца \"Врана\", който се води между \"приятели, който обичам\" - българската държава и царя, и да посредничи за достойното му решаване. Допълва, че би бил горд, ако бъде избран да намери решение за двете страни, \"но с ясно открито лице - такъв е навикът на Джузепе Консоло, който никога не може да забрави какво Царят направи за защита правдата на Сергей Антонов\".", "date": "2018.09.18", "title": "Адвокатът на Сергей Антонов предлага да посредничи между Сакскобургготски и държавата"}
{"url": "https://www.dnevnik.bg/sviat/2018/09/18/3313203_vsichki_shte_zabelejat_merkite_na_rusiia_zaradi/", "text": "Русия ще отговори на инцидента със  сваления в Сирия военен самолет Ил-20  с повече сигурност за силите си в страната. \"И това ще са стъпки, които всички ще забележат\", каза руският президент Владимир Путин в Москва, цитиран от ТАСС и \"Ройтерс\". Думите му последваха потвърждението от руското министерство на отбраната, че самолетът с 15 души на борда е свален от сирийската противовъздушна отбрана и всички са загинали. Москва обвини Израел, чиито представители обаче казаха, че инцидентът е  резултат от безразборна стрелба . Путин същевременно смекчи тона към израелските власти, като каза пред репортери: \"Изглежда, че в този случай най-вероятно става дума за поредица от трагични случайни събития, защото не израелски самолет свали нашия. Без съмнение обаче трябва сериозно да стигнем до причините за това, което се случи.\" Ситуацията е \"много различна\" от ноември 2015 г., когато руски бомбардировач Су-24 бе свален от турски изтребител, защото това действие \"бе умишлено\", обясни Путин. Според държавния глава \"първо и преди всичко\" ще се работи за сигурността на военните и инфраструктурата, която има Русия в Сирия почти три години след като се намеси в продължаващата от 2011 г. война. Путин не обясни дали това означава изпращане на още военнослужещи или техника в Сирия, след като  няколко пъти обяви частично изтегляне  от страната. По-рано министърът на отбраната Сергей Шойгу каза, че Русия гледа на случилото се като на \"враждебни действия\" на израелските въоръжени сили, и добави, че 15-те души на борда на Ил-20 са  загинали в резултат от \"безотговорните действия  на израелските военни.\" Очаква се Путин да обсъди темата с израелския премиер Бенямин Нетаняху.", "date": "2018.09.18", "title": "Всички ще забележат мерките на Русия заради сваления самолет в Сирия, каза Путин"}
{"url": "https://www.dnevnik.bg/bulgaria/2018/09/18/3313220_veterinarni_lekari_sa_bili_napadnati_pri_opit_da/", "text": "Лекият автомобил на ветеринарните власти от Българската агенция по безопасност на храните (БАБХ) е обграден, блъскан и надраскан с пирони от провокатори по време на участието на експертите в днешното заседание на Областната епизоотична комисия в Ямбол, съобщава ведомството.  По време на срещата  са обсъдени мерки, свързани със смъртта на 11 животни в стопанството на Христо Христов в Болярово, където е установена чума по дребните преживни животни. Експертите са били обиждани и заплашвани от неизвестни организатори, а представителите на областната управа са били възпрепятствани да влязат в сградата.  Ветеринарните власти бяха подложени на агресивни и заплашителни действия от страна на съмишленици на стопаните Христо Христов, сина му Тодор и снаха му Ана в Болярово, които вече втори месец не допускат специалистите във фермата, блокирайки работата по обезвреждането на огнището на заразата и успешното блокиране на разпространението на инфекцията, съобщава агенцията. След днешния вандалски акт Българската агенция по безопасност на храните (БАБХ) е получила съдействие от полицията и е успяла да влезе в обекта, като експертите са успели да вземат проби, за да се установи причината за смъртта на животните.  Въпреки получените и потвърдени лабораторни резултати за наличие на заразно заболяване във фермата в Болярово стопаните твърдят пред медиите, че животните са здрави. От 18 юли (датата, на която е направен опит за връчване на протокола) до днес обаче са починали 11 животни. Ситуацията допълнително се усложнява от факта, че едно от тези животни не е от стадото в Болярово, а от стопанство в Твърдица. Това доказва нерегламентирано движение на овце в ситуация на повишена опасност от инфекция. Самата Ана от Болярово отрича смъртта на животните й да се дължи на чума. Твърди, че ставало дума за преяждане.  Заболяването във фермата е открито при изследването на стадата в 10-километровата зона около село Воден, където за пръв път в България и в Европейския съюз бе констатирана чума по дребните преживни животни. Пробите от стопанството бяха изследвани, а получените резултати - потвърдени в Националната референтна лаборатория. Огнището влезе в системата на ЕС за опасни заболявания по животните и в системата на Международната организация за болести по животните. Със заповед на изпълнителния директор на агенцията Дамян Илиев фермата в Болярово е обявена за огнище на чума по дребните преживни животни. \"Поради възпрепятстването на ветеринарните власти обаче огнището все още не може да бъде приключено, което може да доведе до удължаване на рестрикциите за България в засегнатите региони\", заявява агенцията. \"Адекватните мерки налагат унищожаване на всички дребни преживни животни в обекта в Болярово, основно почистване и дезинфекция\",  посочи изпълнителният директор на БАБХ д-р Дамян Илиев в писмо  до главния прокурор Сотир Цацаров и министъра на правосъдието Цецка Цачева. В него той моли да бъдат предприети действия, които да създадат възможност за законовото прилагане на мерки за спиране на заразата. Също така настоява да се потърси административна и финансова отговорност от лицата, възпрепятстващи работата на ветеринарните власти.", "date": "2018.09.18", "title": "Ветеринарни лекари са били нападнати при опит да влязат в стопанство с чума"}
{"url": "https://www.dnevnik.bg/bulgaria/2018/09/18/3313225_mediiniiat_regulator_shte_proveriava_signali_sreshtu/", "text": "Съветът за електронни медии (СЕМ) ще проверява сигнали срещу рап певеца Иван Главчев, известен като Ванко 1, който е един от участниците в риалити формата \"Вип брадър\", излъчван по \"Нова телевизия\". Това съобщи председателят на медийния регулатор София Владимирова пред \"Дневник\". СЕМ ще разгледа всички постъпили до момента сигнали, които касаят единствено участието на рап изпълнителя в риалити предаването, а не направени от него изказвания в къщата, уточни Владимирова. \"Възможно е обаче до края на деня да са постъпили и други сигнали\", посочи тя. Ванко 1 беше арестуван през 2003 година и обвинен за сводничество, трафик на жени и незаконно притежание на оръжие. Той бе осъден на 12 години затвор. Престъпният статут на Иван Главчев да бъде изрично и широко огласен, а националният ефир да се явява неизменно пространство за критично разобличаване на насилниците, не тяхна високоплатена трибуна. За това настояват от клуб \"Не Си Сам(а)\" в публикувано в  сайта \"Мама Нинджа\"  отворено писмо до \"Нова броудкастинг груп\" и СЕМ. \"През последните няколко дни наблюдаваме как в праймтайм в национален ефир шоково е героизиран като VIP (много важна личност) доказан международен престъпник с противозаконна дейност в България, Франция, Белгия, Испания\", пише в текста. В него се цитира и изказване на Ванко 1 във визитката му, разпространена преди влизането му в предаването, което се излъчва под мотото \"Женско царство\". \"Женско царство съществува само по книгите. Искат изкуствено да ни наложат, че половете трябва да се изравнят. Аз не виждам нищо срамно в това жената да стои по-ниско от мъжа. Нека всеки да си знае мястото в крайна сметка. Всеки да си знае ролята в живота\", казва Ванко 1. \"Не искаме и не можем да бъдем лично отговорни за възпитанието на всяко дете и подрастващ, чието съзнание се сблъсква с явлението Иван Главчев, и то без никаква цензура. Но можем да се поставим в ролята на будната гражданска съвест и да заявим категоричното си несъгласие с лансираните в национален ефир престъпни \"примери за подражание\" по отношение на това как се става много важна личност\", пишат от  \"Не Си Сам(а)\" .", "date": "2018.09.18", "title": "Медийният регулатор ще проверява сигнали срещу участието на Ванко 1 във \"Вип брадър\""}
{"url": "https://www.dnevnik.bg/bulgaria/2018/09/18/3313228_obedineni_patrioti_poiskaha_pravitelstvoto_da_izleze_s/", "text": "Министърът на отбраната и вицепремиер по отбраната Красимир Каракачанов заяви пред Би Ти Ви, че тази сутрин е внесъл предложение в Министерския съвет, с което се настоява правителството да излезе с позиция в подкрепа на унгарския премиер Виктор Орбан. Той уточни, че под предложението са се подписали още вицепремиерът Валери Симеонов и министърът на околната среда и водите Нено Димов. Преди това председателят на парламентарната група на \"Обединени патриоти\"  Волен Сидеров също настоя за официална позиция в подкрепа на Орбан.  Каракачанов, Симеонов и Димов са именно от квотата на патриотите. Миналата седмица  Европейският парламент направи безпрецедентна стъпка,  като задейства наказателна процедура срещу Унгария. Причината - \"констатирано е съществуването на ясен риск Унгария да извърши тежко нарушение на ценностите, на които се основава ЕС\", пишеше в мотивите на евродепутатите. Каракачанов добави, че на предстоящото утре или най-късно на заседанието на кабинета след седмица ще бъде разгледана точка за изготвянето на официална позиция на държавата в подкрепа на Виктор Орбан и против налагането на санкции на Унгария. \"Тук се третират въпроси за националния суверенитет. Не съм съгласен Европейският съюз да става Съветски съюз, когато някоя страна иска да реши вътрешните си проблеми\", каза още Каракачанов. По-късно в профила си във \"Фейсбук\" той написа, \"че трябва да бъдем категорични и да защитим националната идентичност на България, като се противопоставим на крайната мярка срещу Унгария, наложена именно заради изразеното различно мнение и отстояването на националните интереси от страна на нейния министър-председател, каквато всъщност е и работата на всеки държавен ръководител\".", "date": "2018.09.18", "title": "\"Обединени патриоти\" поискаха правителството официално да подкрепи Орбан"}
{"url": "https://www.dnevnik.bg/politika/2018/09/18/3313233_lokhiid_martin_oficialno_predlojiha_f-16v_za/", "text": "Последната модификация на F-16 - блок 72, ще бъде предложена в процедурата за избор на нов многоцелеви изтребител за българските военновъздушни сили. От концерна производител \"Локхийд Мартин\" обявиха това на презентация. Предложеният модел е последната версия, известна още като Viper (V), на най-масовия изтребител в света. Според правителственият проект, приет от парламента, финансовата рамка за купуване на \"не по-малко от 8 броя бойни самолети\" е 1.8 млрд. лв. с ДДС. Сумата включва купуването на самолетите, средствата за наземното им обслужване, за обучение на пилотите и инженерите, въоръжението и поддръжката за 3 години. От компанията не отговориха на въпрос на \"Дневник\" дали предложението им ще се побере в парите, \"заделени\" от правителството, и графика за разсрочено плащане, което е предвидено да стане за 9 години. \"Дискусията за парите ще е между правителствата\", каза Ранди Хауърд, който е директор за развитие на програмите на F-16 и F-22 в компанията. Бъдещата сделка за нов изтребител ще бъде сключена на междуправителствено ниво. Ако бъде избран F-16V или друг американски самолет, ще трябва и одобрение от Конгреса. Последната сделка за нови F-16 V бе сключена от Словакия през юли. Официално бе обявено, че за 14 изтребителя ще бъдат платени 1.589 млрд. евро, като в цената се включват амуниции, обучение на пилоти и логистична поддръжка за 2 години. Това прави 113.5 млн. евро на самолет, или над 220 млн. лв. Това е на ръба на заложените от правителството. В момента няма нито един произведен нов F-16 от последната модификация, но има сключени няколко международни договора за модернизация до новия стандарт, сред които за 70 самолета от Бахрейн. Въпреки това от \"Локхийд Мартин\" уверяват, че ще успеят да изпълнят изискванията на проекта на правителството. Те са, че доставката на първата партида изтребители трябва да започне в рамките на две години от подписването на договора. Дотогава трябва да бъдат получени минимум два самолета, а всички поръчани да се доставят в рамките на три години от първата доставка. Проектът предвижда да бъдат купени още 8 изтребителя във втората му фаза. Джеймс Робинс, старши мениджър в \"Локхийт Мартин\", обяви, че от компанията ще предложат всички необходими системи, симулатори и обслужване на самолетите до края на жизнения им цикъл. Той каза, че F-16V е самолет от четвърто поколение, но използва системи от пето поколение, които са на оборудване в F-22 и F-35. Сред тях са подобрен радар и система за информация, която стига до пилота в реално време; система, предпазваща от сблъсък със земята, която спасява пилота, ако евентуално загуби съзнание; по-голям обсег на действие и прицел с точност на снайпер. Според Робинс F-16V може да лети до 2045 г. и има живот от 12 000 часа, което е повече от всичко предлагано. САЩ планират да оперират с F-16V заедно с F-22 и F-35. Ранди Хауърд каза, че се търси начин да се отговори на изискването за индустриално сътрудничество. \"Реалистично България няма да може да може да прави части за българските изтребители, но търсим начини за сътрудничество и ще ги предложим. Правим го навсякъде по света\", каза Хауърд. После уточни, че това също ще бъде обект на разговори между двете правителства. \"Локхийд Мартин\" е втората компания, която заявява, че ще участва в процедурата след шведската Сааб, която ще участва с Grippen. Директорът за България на Сааб Стефан Бенгтсон потвърди, че компанията му ще участва в търга. Той добави, че офертата ще бъде дадена от правителството на Швеция. Искания за информация за изтребители са изпратени от министерството на отбраната до:  за новопроизведени бойни самолети F-16 блок 60 (или 70) и F/A–18E/F Super Hornet, както и за употребявани F-16, модернизирани до варианта OFP М6, и втора ръка F/A–18E/F Super Hornet.  за F-16 MLU OFP М6, което ще бъде с логистичен пакет и въоръжение от САЩ.  трябва да предостави оферта за употребявани F-16 C/D, модернизирани до варианта OFP М6. От   ще се чака отговор за втора ръка Eurofighter Tranche 1, а от Германия за нов Eurofighter от последната модификация Tranche 3.  трябва да даде предложение за нови и употребявани Dassault Rafale. От  освен за нови Gripen C/D ще се иска предложение и за употребявани Gripen, модернизирани до текущата конфигурация на въоръжение в страните - членки на НАТО (Унгария и Чехия). След като бъдат получени отговорите на исканията за информация, предложенията трябва да бъдат класирани и да се премине към междуправителствени преговори. Според политически и военни източници офертата на \"Локхийд Мартин\" в момента е фаворит.", "date": "2018.09.18", "title": "\"Локхийд Мартин\" официално предложиха F-16V за българските военновъздушни сили"}
{"url": "https://www.dnevnik.bg/sviat/2018/09/18/3312932_opasniiat_zalez_na_socialdemokraciiata/", "text": "Възходът на Доналд Тръмп бе шокиращ, но той не е изолирано явление. Силите, които го докараха на власт, имат аналози и в други демократични страни, където страховете от имиграцията, интровертният национализъм и недоволството от икономическата глобализация тласкат все по-големи сегменти от електората към крайната десница. За американските прогресисти е особено притеснително, че социалдемокрацията, едно от най-хуманните политически движения през миналия век, губи терен почти повсеместно. Какво ни подсказва този залез? Социалдемокрацията  се оказа присъща на свободните общества, защото отстоява своите принципи и в същото време сочи практически начини за постигането им. Подобно на движения, намиращи се още по-наляво, социалдемократите настояват за по-голямо икономическо равенство и за овластяване на маргинализираните. Те обаче приемат пазарните принципи, ако са правилно регулирани в полза на интересите на обществото. Социалдемократите се борят срещу неравенството чрез  социалното осигуряване  (включително гарантирано здравно обслужване) и инвестиране в социални помощи, а също в инфраструктурата и образованието. В САЩ никога не е имало водеща социалдемократическа партия, но историкът Ричард Хофстатър правилно разглежда Новият курс (на президента Франклин Рузвелт през 30-те години - б.р.) като социалдемократически нюанс в нашата политика. Тъй като социалдемократите са така важни като един от фундаментите на демокрацията, всички американци трябва да се чувстват обезпокоени от залиняването на това движение на много места в Европа. Последният удар срещу него дойде с изборите в Швеция на 9 септември. Доминиращата отдавна в страната Социалдемократическа партия успя да се задържи начело, постигайки само 28.4% от гласовете - рязък спад от нейния пик от 45.3% през 1994 г. Вярно е, че този резултат на социалдемократите бе малко по-добър от очаквания и че дясната партия \"Шведски демократи\" се представи по-зле. Резултатът на антиимигрантската партия обаче е почти с 5 процентни пункта по-добър от този на предишните избори. Спечелените от нея 17.5% са изненадващ ръст на фона на онези само 0.4 на сто при дебюта й през 1998 г. След победата на  Александрия Окасио-Кортес  (на първичните избори в САЩ - б.р.) коментаторката Елизабет Брюниг обясни (във \"Вашингтон пост\" - б.р.) защо демократичният социализъм слиза от сцената. Социалдемократическите партии претърпяха неуспехи в избори и на други места, по-специално в Германия, Италия и Холандия. Във Франция социалистическата партия бе практически заличена от президента  Еманюел Макрон , чиято центристка партия привлече значителна част от бившите социалистически избиратели. Само в Португалия и до известна степен в Испания има нещо като възраждане на социалдемокрацията. В Швеция, както и на много други места, антиимигрантските настроения бяха главният фактор, привличащ гласове към крайната десница. Швеция бе изключително гостоприемна към бежанците, а през 2017 г. се оказа, че 18.5 процента от хомогенното някога население на страната са хора, родени в чужбина (за сравнение - в САЩ този процент е 13.7). Делът на (крайнодесните) \"Шведски демократи\" се оказа ограничен, защото останалите големи партии в хода на кампанията възприеха по-твърд тон по въпроса за имиграцията. Но Шери Берман - анализатор на социалдемокрацията от колежа \"Барнард\", отбеляза, че това не бе достатъчно да ограничи бягството на някогашни социалдемократически избиратели към крайната десница. Екзитполове показаха, че най-много \"бегълци\", гласували на предишните избори за социалдемократите - точно една трета от тях - са отишли при крайнодесните \"Шведски демократи\". Има и друг значим факт - партиите наляво от по-умерените социалдемократи също печелят терен. В Швеция Лявата партия също отбеляза ръст от 5.7 на 8%. Берман посочи в интервю парадокса, пред който се изправя център-лявото (в Швеция): много бегълци към крайната десница са поддръжници на (т.нар.) \"държава на благоденствието\" - точно както избирателите на Тръмп подкрепят социални програми като \"Социална сигурност\" и \"Медикеър\". Но тези заклети фенове на \"държавата на благоденствието\" често обвиняват чужденците, че \"подяждат\" техните социални услуги, макар че тяхното орязване в най-честия случай е резултат от политика на строги икономии или на приватизация, провеждана от умерената десница в отговор, да отбележим, на нарастващата нетърпимост на по-консервативните избиратели от средната класа към традиционните структури на държавата на благоденствието. Намаляването на броя на фабричните работни места също има двоен отрицателен изборен ефект като свива социалната база на ориентираните към трудовия електорат левоцентристки партии, а в същото време подклажда негодувание сред онези, които някога са заемали тези работни места. Много от тях преминаха към крайната десница в Европа и към Тръмп в САЩ. Онова, което става в Европа, разкрива защото дебатът в Демократическата партия (в САЩ) е толкова болезнен. Левицата в нея с основание твърди, че избирателите от работническата класа (независимо от расата им) се чувстват измамени от новата икономика и от неспособността на правителството да им предложи някакво облекчение. В същото време онези, които искат модернизиране на партийното послание, акцентират върху нуждата да се намери отговор на чувството за \"културно изключване\", което много от същите тези избиратели изпитват в период на бързи промени. Има ли изход от този омагьосан кръг? Този път враждебността към Тръмп може да се окаже достатъчна, за да помогне на демократите (в изборите) през 2018 г. Но подобно на левоцентристките партии другаде, те трябва в по-далечен план да успеят да се справят със силите, които тласкат бившите фенове на следвоенното социално устройство в ръцете на десните националисти. /БТА", "date": "2018.09.18", "title": "Опасният залез на социалдемокрацията"}
{"url": "https://www.dnevnik.bg/politika/2018/09/18/3313240_borisov_vnese_v_parlamenta_tri_otdelni_proekta_za/", "text": "Премиерът Бойко Борисов е внесъл в парламента три отделни проекта за персонални промени в правителството, които вече са качени на сайта на Народното събрание и ще бъдат гласувани в четвъртък. Целта е мнозинството да може да смени поне двама от министрите, след като президентът Румен Радев не бърза да подпише указа за освобождаването на Младен Маринов като главен секретар на МВР, за да може да стане той вътрешен министър. Министър-председателят предлага на депутатите да освободят първо Ивайло Московски като транспортен министър и да назначат Росен Желязков за негов наследник, след това да смеят Николай Нанков като регионален министър с Петя Аврамова и накрая - Валентин Радев с Младен Маринов. Тримата министри подадоха  оставки по искане на министър-председателя след тежката катастрофа край Своге , в която  загинаха 17 души . Смените в кабинета трябваше да бъдат гласувани миналата седмица, но в началото на заседанието на парламента се оказа, че президентът не е подписал указа за Маринов. Неговият мотив е, че е нужна  съгласувателна процедура между двете институции , а според  премиера Бойко Борисов тя е формалност  и е важно желанието на Маринов да бъде освободен от поста.", "date": "2018.09.18", "title": "Борисов внесе в парламента три отделни проекта за смяната на министри"}
{"url": "https://www.dnevnik.bg/photos/2018/09/18/3312895_fotogaleriia_phenian_posreshtna_prezident_na_jujna/", "text": "Президентът на Южна Корея Мун Дже-ин пристигна на двудневно посещение в Пхенян, където ще се срещна със севернокорейския лидер Ким Чен-ун. Това е първото посещение на южнокорейски ръководител в севернокорейската столица от повече от десетилетие.", "date": "2018.09.18", "title": "Фотогалерия: Пхенян посрещна президент на Южна Корея за пръв път от 11 г."}
{"url": "https://www.dnevnik.bg/sviat/2018/09/18/3313239_kitai_utvurjdava_vliianieto_si_v_surbiia_s_investicii/", "text": "Сръбски представители са договорили на посещение в Пекин инвестиции и споразумения за още 3 млрд. долара в балканската страна, съобщи \"Болкан инсайт\". Документите бяха подписани по време на визита на сръбския президент Александър Вучич и негова делегация в Пекин, където те са гости на икономически форум. \"Договорите, които подписахме, драматично променят позицията на Сърбия. Ще бъдем пристанището за китайски инвестиции в региона\", каза Вучич в китайската столица. Той нарече колегата си Си Цзинпин \"добър, честен приятел и добър партньор\". Вучич, цитиран от телевизия N1, каза още, че е помолил Си да помогне на Сърбия с технологичния напредък и че преговаря за отваряне на фабрики както на електромобили, така и на \"летящи автомобили\". \"Имам някои идеи, които получих след разговора си с шейх  Мохамед бин Зайед (от Обединените арабски емирства) \", обясни той. Обсъждат се и други проекти, за които обаче още не са подписани споразумения. Според заместник-министъра на отбраната Ненад Милорадович например Сърбия ще опита да си добави от Китай високотехнологични безпилотни самолети, които могат да откриват цели и в дневни, и в нощни условия, както и бомби и ракети с лазерно насочване. \"Такива имат най-способните армии в света, а такива ще са на разположение и на армията на Сърбия\", каза Милорадович. \"Най-големият индустриален парк на Китай в Европа\" Става дума за средства, които ще се вложат предимно в инвестиционни проекти, но част от парите ще отидат за купуване на сръбски оръжия. От тях 900 млн. долара ще бъдат инвестирани в изграждането на фабрика в град Зренянин, Войводина, на производителя на гуми Shandong Linglong Tire Co. Отделен документ гарантира вече обявените това лято инвестиции за 1.46 млрд. в държавната сръбска минна компания RTB Bor. Освен това с китайската компания CRBC (същата, която изгражда Пелешацкия мост, заобикалящ крайбрежието на Босна, и  черногорския участък на магистралата  от Бар до Белград) е подписано споразумение за изграждане на индустриален парк край Белград, в който ще работят над 1000 китайски компании. Според сръбския икономически министър Синиша Мали (бивш кмет на Белград) това \"ще е най-големият индустриален парк на Китай в Европа\". Според \"Болкан инсайт\" това е поредното свидетелство за  нарастващата роля  на Китай в Сърбия - държавата, за която са предназначени  по-голямата част от инвестициите, обещани  от Китай на страните от Западните Балкани. Според статистически данни на сръбските власти търговията между януари и юни тази година е на стойност 38.1 млн. долара - повече от същия период миналата година (29.4 млн. долара). Вносът пък е достигнал 1.026 млрд. долара при съответно 779.3 млн. долара за първите 6 месеца на 2017 г.", "date": "2018.09.18", "title": "Китай утвърждава влиянието си в Сърбия с инвестиции за още 3 млрд. долара"}
{"url": "https://www.dnevnik.bg/sport/2018/09/18/3313117_bulgarskite_voleibolisti_se_hvurliha_no_zagubiha_ot/", "text": "Българският национален отбор по волейбол загуби с 1:3 (14:25, 25:23, 22:25, 23:25) от Полша последния си мач в първата фаза на световното първенство. Виктор Йосифов и съотборниците му вложиха много старание, но не можаха да постигнат успех срещу шампиона. По-рано в другата среща от група D Иран победи с 3:2 Финландия. Загубата остави България на третото място в групата. Това означава, че във втората фаза националите ще играят със САЩ, Иран и Канада. Мачовете ще са от 21 до 23 септември в \"Арена Армеец София\". В новосформираната група отборите запазват точките от първата фаза. България влиза с девет, с колкото са и канадците. САЩ е начело с 13, а Иран има 11. За третата фаза се класират победителите в четирите нови групи, както и двата най-добри втори отбора. Традиционно мачът между България и Полша предложи огромна палитра от емоции, напрежение и спортен хъс на границата на допустимото. Българите започнаха лошо, като получиха тежък удар в първия гейм. След това се вдигнаха и двубоят стана много оспорван, като до последно изходът беше неясен. Поляците съумяха да използват възможностите си и излязоха победители, което им осигури пета чиста победа и им отвори вратите към третата фаза. Валентин Братоев стана най-резултатен с 19 точки, но единствен направи двуцифрен актив. За полския състав Бартош Курек записа 21, Михал Кубяк - 18, а Артур Шалпук - 12. В първия гейм поляците натрупаха огромна преднина и с голямо превъзходство стигнаха до 25:14. Във втория българите намериха правилния ритъм и с много хъс и качествена игра успяха да притиснат съперника. Това донесе напрежение на полето, като се стигна и до размяна на реплики и предупреждения за Братоев и треньора на съперника Витал Хайнен. Накрая българският отбор изравни след 25:23. Следващите два гейма бяха много вълнуващи и оспорвани. Поляците отново излязоха напред след 25:22 е третата част. В четвъртата двата отбора се гонеха, като след 20-ата точка се играеше точка за точка. Братоев имаше възможност да даде преднина на България във важен момент, но атакува в аут, след което световните шампиони приключиха срещата.", "date": "2018.09.18", "title": "Българските волейболисти се хвърлиха, но загубиха от Полша и усложниха пътя си на световното"}
{"url": "https://www.dnevnik.bg/sport/2018/09/18/3313287_konstantinov_edinstveniiat_ni_shans_e_da_spechelim_i/", "text": "Единствената възможност българският национален отбор по волейбол да влезе в шестицата на световното първенство минава през три победи във втората фаза. Това смята селекционерът Пламен Константинов след последния мач от първия етап, в който беше  допусната загуба с 1:3 срещу Полша . \"Сигурно и късмет не ни достигна за успех. При 23 извадихме една защита и можехме да вкараме мача в тайбрек, но не издържахме. По същия начин имахме четвъртия гейм и срещу Иран, ако си спомняте, и пак не издържахме. Това са два мача такива, които за съжаление тежат в един такъв турнир, но това е реалността\", заяви Константинов пред БНТ. \"Игра на нерви, на опит. Във важните моменти като че ли те играха по-правилно и по-спокойно.\" \"С двата загубени мача ние нямаме право повече на грешка. Това е единственият шанс да се борим за финалната шестица. Ще играем всеки мач на максимума и ще се борим докрай. Разбира се, че с щяхме да имаме повече шансове, ако бяхме излезли с четири победи от групата... Поне един от тези два ключови мача да бяхме успели да вземем, но в крайна сметка техните възможности са малко по-големи от нашите в момента\", добави селекционерът. Загубата остави България на третото място в група D. Това означава, че във втората фаза националите ще играят със САЩ, Иран и Канада. Мачовете ще са от 21 до 23 септември в \"Арена Армеец София\". В новосформираната група G отборите запазват точките от първата фаза. България влиза с девет, с колкото са и канадците. САЩ е начело с 13, а Иран има 11. За третата фаза се класират победителите в четирите нови групи, както и двата най-добри втори отбора.", "date": "2018.09.18", "title": "Константинов: Единственият ни шанс е да спечелим и трите си мача в София"}
